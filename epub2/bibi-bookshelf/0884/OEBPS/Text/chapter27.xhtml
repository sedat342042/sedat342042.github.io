<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc24" style="page-break-before:always">3</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş'un, Konya'ya ulak gidişinden bu yana, tam on beş gün geçmiş, kaç konaklık yol olduğu bilinmiyormuş gibi, son üç gündür Aslıhan'ın merakı arttıkça artmıştı. Sabah akşam Kerim'in yatağı başına dikiliyor, konakları yeniden yeniye hesaplattırıyordu. Bu hesaplatmayı Bacıbey'in evde bulunmadığı sıralara rastlatmasında, nişanlısıyla yalnız kalmak isteği kadar, yolların tehlikesi üstüne yeniden yeniye duyduklarının etkisi de vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Avluyu başörtüsünün uçlarını uçurarak geçti, kapıda bir an durup Bacıbey'in olmadığını bildiği halde soluk soluğa seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bacıbey... Huuuuu, Bacıbey ana...</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz bekledi. Çok gizli bir iş yapıyormuş gibi iki yanına bakıp girdi. Güneş çoktan batmıştı. Evaltı karanlıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Merdiveni tehlike varmış gibi tedirgin çıktı. Kerim'in yattığı odadan ışık geliyordu. Kapı aralığından gözetledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsin? Aslıhan... Aslıhan gülüverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız, sen misin alçak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok mu Bacıbey anam?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şuna... Bacıbey anammış... Nerdesin sabahtan beri? Haber saldım. Nerdesin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olmuş? "Sağalmakta" dedi demincek Deli Balta... Kalkarmışsın bir kaç güne kalmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deli Balta... Birinin lafını et ki, adamdan sayılsın. Sağalmış da neden karı aldı, peki?.. -Yalandan içini çekti-: Hiç umudum yok, Aslıhan, bacaktan hayır kalmadı. Topal herife varmayım dersen, başının çaresine bak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Küserim demedim mi? -Önce korkuyla sonra acıyarak baktı-: Yalan... Sağaldı çoktan... Sağalmasa... Bağırtın göğe çıkmaktaydı ilk günler...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağalma yok... Sülük vuracakmış Deli Balta... Gerekirse kan alacakmış neşteri çalıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayağını yorgandan çıkardı. Küçük damarlardan birkaçı koptuğundan derinin altına kan toplanmış, adamakıllı morarmıştı. İlk günün acıları gerçekten korkunçtu. Yeni yüzülmüş hayvan derisine sararak biraz önünü alabilmişlerdi. Ezilmiş kaslar yüzünden parmaklarını oynattıkça hâlâ acı duyuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan'ın dalgınlığından yararlanarak koluna yapışıp çekti. Kız kurtulmak için debelenince, "Uy bacak... Dur kız, bacak gitti," diye bağırıp aldattı. Önce yanaklarından, sonra ağzından öptü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak... Bırak biri geldi. Valla Bacıbey anam geldi. Vay başıma...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur kız... Dur dedim, imansız. Bunun dermanı bu... Şuncacık acısan, debelenir misin.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dermanıymış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şart olsun... Neden taze deri sardı, Deli Balta? Dermanı körpe deri bunun çünkü... Bir yandan deri sarılacak, bir yandan sevdiği...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak kolumu... Bırak, dedim. Nah biri geldi. Bacıbey anam... Bırak, oh Kerimcan... Bileğini yavaşça kurtardı. Nerde kaldı babam?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tutturmaaaa!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yollar korkuluymuş çok... Birine sordum, "Ulak kısmı tez gider, tez gelir, bunca zamana kalmayacaktı Kaplan Çavuş" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Halt etmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelesi olmadı mı oh Kerim?.. Kaç konak kaldıydı senin hesapça?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız anlattık ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklım başımda mı benim... Dur durak yok, uyku muyku... Sabaha kadar okumaktayım... Bugün on beşinci gün... Nah akşam indi, yerler mühürlendi. Hani nerde? Konakları say bakalım... Unuttuğun var mı arada?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, iştahla yalanıp gözlerini kıstı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sayması kolay... Şartını yapalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şartı neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir öpücük...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele utanmaz! Kaçıncı bir öpücük bu? Aklım kesti, türkü edeceksin beni Söğüt'ün karılarına sen... Fazladan Bacıbey anamın kırbacına yatıracaksın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden kız! Alırım üstüme suçu, basılırsak, var mı buna bir diyeceğin? N'olmuş yemine!..</p>

  <p class="Standard" dir="ltr" style="margin-left:0;margin-right:0;text-indent:18.859844px">"Apansız tuttum, zorla bastırdım, fukarayı" derim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl tutar da bastırabilirmiş ayağı sakat herif yattığı yerde? "Tüh, yüz kere yüzüne, senin gibi Rum bacısının" demezler mi? Bacıbey anam, önce gülerse de sonra döver beni...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen bilirsin! Günah gitti benden! Öpücük gelmeyince konaklar sayılabilemez.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Etme oh Kerim! Bana günah değil mi? Hiç mi acıman yok, gâvuuuur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya senin?.. Ayağımız sakatlanıp... Alnımıza topallık yazılıp... Bunca inileyip bağırtısı Söğüt tepelerini gümbürdetip... Bahtı kara Kerim'e, ya senin, imansızlıkların...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, kurnaz kurnaz gülümseyerek kapıya baktı, bir adım yaklaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir kezcik ama... Tadında kesmedin mi, basarım ayağına, böğürtürüm geçenki gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şuna... Yalanımı ne zaman tuttun çengi. Erkek sözüdür bu! Bir dedik mi, bir, iki dedik mi salt iki...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan yaklaşırken ürkek ceylan gibi durdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanaktan ama... Yanaktan... Biricik...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Halt ettin ki, tadını kaçırdın! Yanak da neymiş? Olacaksa ağız tadıyla olmalı... Şart olsun, kuşkulandım! Vah benim kara bahtım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedenmiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şundan ki... Kendini öptürmeyen karının yakınlığı yok demektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi ordan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ve de yakınlık soğudu demektir, kitabın kavlince... Soğumanın birinci belirtisi, yakınlık vermez ağız tadıyla soğumuş avrat, der Leylâ Mecnun, Kerem Aslı kitabı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur böyle utanmazlık Kerem kitabında... Kitabın Kerem'i senin gibi koca Tanrı'dan korkmaz değil... Ermiş evliya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay bizim ermişliğimize n'olmuş! Eli ermez, gücü yetmez, topal herif... Kaçsa kurtulamaz, kovsa tutamaz. Bel bel bakar yattığı yerden... Gücü yeterse yalvarmaya yeter ya, acıması olan kız hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna... Hiç acımam! Günahmış oh Kerim, nikâhı kıyılmayınca kendini eloğluna öptüren karının yatacak yeri yokmuş öte dünyada... Hadi oh Kerim! Kaplan Çavuş kaçıncı konaktadır şimdicik?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babasını seven kız uzatır mı bunu bu kadar? Ulan karı milleti! Tüh yüzünüze dinsiz imansızlar! Biz yatakta imlemekteyiz, aman Allah diyerek... Fukara kaynatam Kaplan Çavuş, gecenin bir vakti, at sırtında... Kurtla kuşla, batakla yokuşla boğuşmakta... Hayın düşmana çattıysa, kılıçlaşmakta ki, can pazarında debelenmekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma... Deme o Keriiiim! Evet, düşünü gördüm, gerçeği budur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçeği buysa, pahasını peşincek vereceksin ki, molla duasına çökeceğiz, Allah'ın izniyle, yelin esintisini, selin köpüğünü arka çıkaracağız! Yazııık! Yazık ki ne kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan amansız kalmış gibi yaklaştı. Eğildi. Kerim güçlü kollarıyla sarılınca kendini bıraktı. Kendini çekmek, kabaran iştahını bastırmak istediği halde, sertleşen göğüslerini oğlanın sıcaklığına iyice bastırıyor, böyle sıralarda, Söğüt'ün en utanmaz karısı Cinli Nefise'nin, Dede Korkut masalından ballandırarak anlattığı yeri hatırlıyordu: "Oğlan, kızı alıcı kuş gibi kaptı, kaldırıp yatağa vurdu, koca Tanrı yarattı demeyip yolup soyup bastırdı. Önceleri nazlanıp istemeze vurup kaçınan kız, giderek oğlanın tadını alıp kızıp azıp bunca yılın ergen açlığı kabarıp doyması kalmayıp koşuldu. Darısı hepimizin başına, hey avrat takımı, bunlar, böylece, ırağından yakınından sürüştüler, gizli yerlerinden elleştiler, dil verip dil alıp emiştiler, üstte altta boğuşarak eziştiler. Sönmez ateşlere girip çıkıp bunalıp gök terlere batıp ayılıp soluklanıp soluklanıp daldılar, otuz iki oyunu ve de yirmi bir düzeni ardı ardına ulayıp 'Pes edene yuf diye ant içip dilden elden belden düşene kadar uğraştılar. İkisi de inatlaşıp pes etmedi. Halden düşüp biri sağa, biri sola devrildi. Kızdır aklı başına gelmesiyle, başladı çırpınıp yolunmaya... 'Bre kavat kızı anaaa... Bunun tadı böyleymiş de, neden beni ere vermedin on birimde, on ikimde?.. Neden beklettin on dördüme kadar?' diye sövdü, siydi, yemin içti ki, ölene dek, helâllik vermeye anası gâvura..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan inleyerek dizlerinin üstüne çöktü. Aklından geçirdiklerini Kerim sezebilirmiş de, bunu önlemek istermiş gibi, göğsündeki eli hızla çekip yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi oh Kerim... Say şu yere batası konakları da, fukara Kaplan Çavuş'un nerde olduğunu bilelim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kadar olduydu gideli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bugünle on beş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam... Kaç konak dedikti burdan Konya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dokuz konak...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya ordan bura?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele akılsız... Burdan ora dokuz olunca...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ordan bura da elbet, dokuz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma... Gelesiye olmadı mı demek?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmadıysa da bir şey kalmadı. Çünkü, kervan ayağı değil, zorlatan ulak ayağı... Yetmiş beş saattir Konya'dan bura... Bir saat iki fersahlık yok... Bildin mi fersahı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan gülüverdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç utanır mı hey koca Tanrı... Yörük atın düzenli ılgarıyla bir saatte aldığı yer... Kesti mi aklın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kesmedi üüüf...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Rezil... Burdan İnönü dört buçuk saat... Dokuz fersah aşağı yukarı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde peki Kaplan Çavuş bu gece?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorlam, altı yedi günde tuttu Konya'yı diyelim! Bir iki gün de orda kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? "Kâğıdı verip dönerim" dediydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl dönebilirmiş karşılığını almadan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alıversin...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alıversin ne kolay!.. Burdan giden kâğıdın ne yazdığı bilinmeyince... İnceden inceye okunup bilinip dört yanı hesaplanıp gerekli karşılık yazılmayınca..:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma!.. Desene, Yahşi İmam’ın hacca gitmesi hesabı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok öyle şey... Bana sorarsan, aldığı kâğıt önemliyse, benim bildiğim Kaplan Çavuş iki konağı bir eder. Bu gece, Eskişehir'i tutmadıysa, mutlak Seyitgazi'dedir. Seyitgazi dediğin her nereyse, ordan burası kaç gün? Seyitgazi'den Eskişehir sekiz saat, say ki bir günlük yol... Eskişehir'den burası da o kadar... Benim hesabımca, yarın akşam gelmezse, öbür gün akşamı hiç geçirmez.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yolda hayın Moğol'un mekrine uğramadıysa... Tatlı candan olup kurda kuşa paralanmadıysa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst Kaplan Çavuş he mi? Yanında fazladan Kedigöz bulunup Kedigöz ne demektir? Pusuya hiç uğramaz, yanından yöresinden yel gibi geçer demektir ya, bilmezden uğrasa da, kâğıt gibi yırtar savuşur demektir. Gözleri gece karanlığında, gün ortası gibi vıcır vıcır görmese, bir adam, Kedigöz lâkabını kazana mı bilir? Benim hesapca bunlar, bu gece burayı tutsalar gerekti ama, bilmem...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim sözünü bitiremeden soluğu ağzına sığmayan bir kız sesi duyuldu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heeey Aslıhan Bacın... Müjdemi hazırla... Aslı Bacı, hey hey!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan korkuyla irkildi, giderse bir daha hiç dönemeyecekrniş dönse de Kerim’i bulamayacakmış gibi hasta nişanlısına bir an, umutsuz baktı, sonra koşarak çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şirin kız avludan bağırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaplan Çavuş emmim geldi, hey Aslıhan Bacıı, müjdemi...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, bey konağının avlusunda hayvandan zor inmişti. Eğerin başına tutunup "Hooooohhh" diye soluğunu boşalttı, nal seslerine çıkan Deli Balta’nın "Kimsin?" sorusunu inleyerek karşıladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre yetiş Deli, yetiş, bittim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman! -Deli Balta sesi tanır tanımaz atıldı-: Sen misin Kaplan? Vurgun musun, aman kardaş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vurguna kurban olayım Balta, Seyitgazi'den beri yoldayım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvaaah, canına mı susadın akılsız! Ne demektir, at sürmek bu yaşta on yedi saat?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele beni tut ki... Burda mıdır Osman Beyimiz, yalnız mıdır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyh babamızla yatsıya durdular demincek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman iyi... Aman beni sayvana çıkarmanın kolayına bakılsın! Soluklanmayınca hiç olmaaaz! Ayran yetişsin arkadaş, karlı ayran yetişsin ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">Deli Balta, kapısının ocak ışığı görünen aşevine doğru camları zıngırdatarak bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız Şirin!.. Hep mi öldünüz bre asılacaklar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şirin kız seğirtti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur Balta emmi... Emret! Vay kimdir o? Geldi mi Çavuş emmim sağ esen...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hüst rezil... Ayran dedim, karlı ayran... -Körük gibi soluyan hayvanın sağrısına bir tokat çaldı-: Şunu da rahatlatsınlar... Terlidir, soluklarsa keyfinize...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş'u enikonu omuzlayarak sayvana çıkarıp sedire oturttu, arkasına yastık koşturdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözlerini yumup hırıl hırıl inleyen arkadaşına bir zaman acıyarak baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele avanak! Öldürmeli seni, dövmeli değiiiil! Bey ulaklığına sıvanacak sıran mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusun Balta! Geçmiiiş, vah ki, bizden bu işler...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yolda belde kalmalıydın ki, kurda,kuşa yem olup... Anadan çıplak gelmeliydin ki, eşkıyaya soyulup, ellerin apış aranda...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst, alçak deli! Yanım sıra sürüdüğüm eğri Türkmen kılıcı neyin nesi? İkiye biçmez miyim adamı ben, ordular bozmaz mıyım? -Gözlerini aralayıp bakındı-: Mavro nerde? Hani Pir Elvan? &nbsp;Kerim hani, görememekteyim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah! Olanlardan haberin yok! Faka bastı senin Kerimcan, yola çıktığın gecenin ertesi... O gün bugündür yatmakta inleyerekten... Bacak kopmadıysa da, kopmasına çok bir şey kalmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur herif ne kapanı? Nerde bulup basıp kendini tutturmuş, bu alık molla eskisi? Yazık emeklerime...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yazık ki ne kadar... -Deli Balta, çevresini gözetleyerek eğildi-: Laf aramızda, Kara Keşiş Benito hınzırının mağarasını yoklamaya girmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, koca Tanrı beterinden esirgeye, "Ağzım eğrilir kolum budum kurur, gövdem halat düğümüne döner" demeden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'aramış Keşiş mağarasında? Kiminle girmiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir başına... "Aman geri dur, olmaz, etme eyleme" diyerek önüne gerilen Mavro'yu savurup girmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kudurmuş mu? işi ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşi... Bana sorarsan, iki gözüm Kaplan, sana damat olacak bu molla eskisi, akılsız ama, yüreksiz değil! Yallah bismillah demesiyle... Bir başına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak yahu! Nedeni gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedeni... Bunlar kanlılarını aramaktaymışlar Mavro'yla. Av iti gibi nicedir, yolu izi koklayaraktan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gitmiş, Kara Keşiş mağarasına mı girmiş, kanlılarının izi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey yavrum! Ne denilmiştir, "Boynuz kulağı geçer" denilmiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Git işine bre Deli, keşiş mağarasında iz mi olur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hemi aradı, hemi de bulduysa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimmiş bunların kanlıları peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kanlılar yok! Arslan Kerim'in bulduğu... Bunca yıldır, bunca beyin, tekfurun aradığı Kara Kılavuz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş bu kez hopladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Balta kardaş inanayım mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, inanacaksın, gerçeği budur çünkü...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur uzatma! Bitirdi mi Kara Kılavuz'u, sakın, yiğitler yiğidi Kerimcan?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bitirme yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek! Buldu da bitirmediyse... Omzuna elimle astığım kılıcı çekip ikiye biçmediyse... Ya ben kemiklerini kırmaz mıyım yüreksizin...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulsa bitirmez mi bre Kaplan! Bitirir ki, hiç bakmaz! Heyvah ki, giyimleri var da, içinde Kara Kılavuz yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden belli, Kara Kılavuz'un giyimleri olduğu, bakalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şundan ki, batağın çamuru üstünde... Hemi de kurumuş çamur değil, cıscıvık... Fazladan, kopası başına geçirdiği kara başlık da beraber...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay vay!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Helbet! Bunları görünce "Yanı yöreyi yoklayım" demiş, yiğitler yiğidi Kerim'im... Bir de baksın ki ne görsün... Geçen yıl Kanlı Boğaz'da vurulan Tebriz kervanını bildin mi? İstanbul'un kötü Kayzer'inden, Argun İlhan'a giden armağanları... "Altında elmasta değilim, ille kitaplar" dediydi Argun İlhan, Moğol'un izcileri pamuk gibi attıydı buraları... Her biri karun hazinesi değerinde kitaplar... Yazan her kimse, dünyanın aklını derleyip içine doldurmuş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman arkadaş, fazladan her biri som altın ve de altını cevahir taşından görünmez putlar... Abanozdan daskalos asaları ki, altın maltın kaç para... İsa Peygamber, Meryem Ana tasvirleri ki, her biri bir ülke değer.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur yahu, dur bildim! İznik Ayasofyası hırsızlarının götürdüğü antikalar... Peki, nasıl gelmiş birikmiş, domuz Kara Keşiş'in mağarasına bunlar böylece?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bana sorarsan, ya Keşiş Benito, yok pahasına kapattı soygunculardan... Ya da soyguncuların yatak yeri bu Kara Benito!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah! Ne dedi buna, Osman Beyimiz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dinlemiş eli sakalına atıp... Düşünmüş derinlere dalıp bir zaman... "Şimdilerde kimse duymasın! n'apacağımı ben bilirim sırası gelince" demiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam... Böyle dediyse, pençesinden çıkamaz Osman Bey'in, Kara Keşiş bitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş keyifli keyifli gülerken durup kaşlarını çattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Faka basmayı demedin! Nasıl tutulmuş kapana Kerim avanağı? Yakalanmış mı Kara Keşiş'e?</p>

  <p class="Standard" dir="ltr" style="margin-left:0;margin-right:0;text-indent:18.859844px">Deli Balta, olayı kısadan anlattı. Sonunda parmağını ısırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim şaştığım... Böyle kazan kadar yüreği nerden buldu, senin damat? Ne demektir Keşiş mağarasına girmek, Kaplan; ne demektir, karşılık isterim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş kasıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mihenge vurmasam yanıma öğrenci alır mıydım kopuğu? Kızı istediklerinde "He" mi derdim, avanak Deli? -Biraz daldı, çok bilmiş gülümsedi-: Senin aklın mı erer? "Kılıç kınını kesmez" de nilmiştir. Keşiş mağarasından, yatır türbesinden, ıssız mezarlıktan kim korkmaz? Medresede okumuş molla korkmaz. "Molla" dedimse her molla değil, er molla...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şirin kızın soluk soluğa yetiştirip uzattığı koca ayran tasını, on gündür susuz kalmış çöl bedevisi gibi kaptı, başına dikti, soluklanmadan sonuna kadar içti. Ohladı, hohladı, yumruğuyla bıyıklarını sıvazlayarak sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yavrum Şirin, nerede benim Aslıhan kız, haremde mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman bul şunu... Eve seğirtsin! Kazanı ateşe bindirip doldursun. Bendeki tutukluk hiç yumuşamaz, kaynar suyla çimmeyince... "Bugünü başka güne benzetmesin, dedi" demeli... "Şaplağı vurursam bir de yer vurur, dedi" demeli...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şirin kız, merdiveni inerken Deli Balta yaman bir kahkaha patlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay hay! Dilersen şaplağı ben çekeyim peşincek... Unutulup munutulmasın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Yahu bunlar nasıl bir akıllar, sefil Balta, bunlar, bildiğimiz âdemoğlu akılları...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst köpek! Karlı ayranı yetiştirdik de iyi halt ettik! Salmaya başladın hırlıyaraktan... -Bir şey hatırlayıp irkildi-: Nedir bu? Çift gittin, tek geldin! Pire izi süren ve de kara taşta yürür kara karıncayı kara gecede gören Kedigöz'ümüz hani? Yardan mardan mı uçtu, sakın, gündüz ortası, batağa matağa mı saplandı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma! Seyitgazi'de uyur bıraktım sağ esen! Hancıya bir gümüş attım, "Uyarma, kendi başına kalkınca binsin, yetişmeye baksın, dedi demeli" dedim. Yarar binek uyduramazsa, şüphelidir. Söğüt'ü yarın akşamdan önce tutacağı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vah vah! Ulaklığı da yüzüne gözüne bulaştırdın, tüh, yoldaş dökerekten yol boyunca, tüh... Söğüt'ümüzün altın adını bakır ettin, tüh... Tüh ki yüzüne sefil Kaplan, tüh ki ne kadar... -Şakadan dizini döverken durdu, Kaplan Çavuş'un üstüne eğilip gözlerini gözlerine dikti-: Beri bak! Beri bak, dedim, aman çavuşlar çavuşu ve de kaplanlar kaplanı, yiğit kardaşım, işin içinde aynalı işler olmasa, Kedigöz'ü uyur bırakıp yola kapanmazsın tezberi sen! Aman Çavuş'um, Konya'nın haberleri baldan tatlı mı? Akın buyrultusunu söktün aldın mı, sakın, Mesut Sultan'ımızdan? Akın var, he mi Kaplan, doyasıya akınlarımız var bundan böyle, he mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, deli herifle gönül eğlendirirken getirdiği önemli haberi unutmuştu. Telaşla hopladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Balta, heyvah! Aman duracak sıra değiiiil! Ve de savsaklamanın sırası hiç değil... Seğirt derbeder, geldiğimi bildir. Bu nasıl yatsı namazı ki, teravihi geçti? Bre durma koş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Deli Balta, bir an "Çıtlatmamış olmaz" diye direnmeyi düşündü, yakışıksızlığını kestirip koştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş yorgundu ama, gösterdiği kadar bitik değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Deli herifle eğlenmişti az biraz... Divanhane aralığının kapısına bakıp bıyık altından gülerek kalktı. Elini sarığından, sonra yüzünden geçirdi. Saçı sakalı birbirine karışmış, dağ rüzgârlarından dudakları kavlamıştı. Yalandı. Kılıcını düzeltip palasını ortalayarak hazırlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh Edebâli'yle Osman Bey divanhanenin sedirinde oturuyorlardı. Kaplan’ın, en erken, dört beş gün sonra geleceğini hesapladıkları için şaşmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli bunun nedenini arıyor gibi bir zaman baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hoş geldin Çavuş, hayrola!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan el öpüp selam verip üç adım geriledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayırdır şeyhim, sayende...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yorgunsun! Otur. Geç şöyle... Otur dedim, ulak sözü kolayına bitmez. Otur. Oturmasını bekledi. Osman Bey'in hesapça, tez gelmeyecektin bu kadar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konya'da hiç eğlenmedik şeyhim, vardığımız günün akşamı yolu ele aldık tersyüzü, iki konağı bir ettik.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu ki? Karacahisar işine, Sultan "Olur" mu dedi sakın? İstenen araçlar, yeterince savaşçı yolda mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok şeyhim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli, damadına baktı. Böyle bir haber olmayınca Kaplan Çavuş'un gece yatmadan geri dönmesine, Osman Bey de akıl erdirememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kâğıt saldı mı Konya Şeyhi kardaşım? Ver şunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savaşçı yok, kâğıt yok, ya iki konağı neden bir ettin de geri geldin? Beklemek gerekti Kaplan, şeyh kardaşımdan kâğıt almayınca dönmemek gerekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bize kalsa, şeyhim, gelir miydik kağıtsız mağıtsız...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konya'yı tuttuk, sekiz günde, saraya koştuk. Konya çok bozulmuş şeyhim, çarşıda az kaldı ki, vuruşma kırışma...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak şimdi oraları... Saraya gittin.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gittik. Saray saraylıktan çıkmış... Ordan şeyh kardaşınıza vardık. Kâğıdınızı açtı okudu. Sarayda olanları sordu. Düşündü az biraz... Doluya koydu aldıramadı, boşa koydu dolduramadı besbelli... "Birkaç gün dinlen, göreceğim yerleri göreyim, önemli haberler beklemekteyim, alayım. Kâğıdın karşılığı ona göre yazılır," demesine kalmadı, içeriye birini soktular ki, ayaklarını yerden kesip havada uçuşarak, herif adamlıktan çıkmış, bildiğin kaskatı leş olmuş... Dili dönmez ki, "Merhaba" diyebilsin! Meğer bu herif, Konya'daki şeyh kardaşınızın özel ulağıymış, Tebriz'den gelirmiş, at çatlatmacasına... "Abaka oğlu Argun İlhan, sizlere ömür" demesiyle kaykılıp bayıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dedi, aman Çavuş, Argun İlhan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman essah mı Kaplan, ölmüş mü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ölmüş ki, büsbütün, Osman Beyim... Şeyh Efendimiz, bu lafı duymasıyla sıçradı, "Bre kapılar çekilsin, ne dışardan içeri, ne içerden dışarı," diyerek başladı dönelemeye... "Filânca ve de filânca ve de filânca, tez bulunup getirilsin" diye çırpındı. Bana gözü ilişince "Durmak geçti Çavuş," dedi, "dinlenmek geçtiiii... Tavlaya in, yararından bir hayvan seç, hopla sür, Söğüt'ü bir ayak önce tutmaya bak," dedi, "Bu haber duyulmadan yetiştin ne güzel, duyuldu mu, hiçbir işe yaramaz ve de emeklerin boşunadır," dedi, "gâvur, bilmezliğin güveninde uyurken, Karacahisar'ı kapmaya bakın" dedi. "Nasıl kapılacak, asker, araç olmayınca?" diyeyim derken, "Daha burda mısın akılsız, atlanıp yolda değil misin? Yıkıl!" diye kükremesiyle... Çıkmaya zıpladım. Aklı başına geldi ki, yakama sarıldı: "Dur eğlen, sözün gerisini almadan nereye savuşmaktasın?" diyerek bizi, birkaç kez sarsaladı. "Tahta, Keykhatu oturacak ya, kulak asmasın Edebâli kardaşımız," dedi. "Ayrıca, ölen Argun'un oğlu Kazan da, taht peşindedir ve de bunları, Edebâli kardaşımız bizden iyi bilmektedir," dedi. "Bunların boğuşması kolayına basılmaz. Ortalık durulana kadar, şeyh kardaşım dilediğini yapsın, serbesttir," dedi, "Yapsın, gerisini bana bıraksın," deyip yakamı koyuverdi. Bindim sürdüm, geldim yetiştim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh Edebâli şakır şakır tespih dolandırmayı kesmiş, Osman Bey duvardaki silahlara dalmıştı. Koca divanhanede pire zıplasa duyulacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş tuttuğu soluğunu hışırtıyla boşaltınca, damatla kayınbaba, "Bu ne arıyor burda?" anlamına, şaşkın, baktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini daha önce toplayan Şeyh Edebâli gülümsedi, elini kaldırıp Osman Bey'in konuşmasını önledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlat bakalım, şimdi. Kaplan Çavuş, Sultan sarayı ne dedi, Osman Bey'in kâğıdına?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusunu istersen şeyhim, Konya'yı çok kötü gördüm. Sarayda kâğıt okuyacak adam bulunduğundan şüpheliyim. Konya berbada gitmiştir ve de Konyalıktan çıkmıştır. Dediğim gibi, varır varmaz ayağımın tozuyla saraya koştum. Kapıda şarap sarhoşu birkaç derbeder... Uç nedir, ulak düzeni nedir, bilmez. Çavuşları olacak asılası, "Yarın torbaya mı girdi?" demez mi? "Şaka yeri değildir, önemlidir" demeye kalmadı, güldü bir zaman, "Acele işe şeytan Karışır, bas bakalım, avanak Türkmen," diye halt etmeye kalkışmaz mı? Sesim çıktığı kadar bağırıp aklı erer adam istedim. Biz çekişirken bir tüysüz oğlan geldi. Niyeti kâğıdı alıp gitmek... "Hiç olmaz. Önemlidir, el ele verilecektir, gecikmekte ağır suç vardır. Sultan, ya da başvezir sorular sorsa gerek," diye direttim. İçeri güç ile girdim. Beni divanhaneye aldı; tüysüz oğlan, kâğıdı kapıp savuştu. "Okuyacaklar, bir yere birikip aklı akla verecekler. Bu kâğıdın karşılığı tezberi gelebilemez!" dedim. Oturacak yer aradım Koca Sultan Mesut divanhanesinde minder şurda kalsın, tazı altına serilecek çul yok... "Nedir?" dememize kalmadı, tüysüz oğlan ırgalanarak geldi. Sultan diyesi ki... -Kaplan Çavuş gözlerini tavana dikip kırpıştırarak hatırlamaya çalıştı-: "Bana uçlardan böyle kâğıtları, sakın yazmasınlar!" diyesi... "Tekfur hisarı basmanın, uyur yılanı uyarmanın sırası hiç değildir," diyesi... " İstanbul Kayzeri Andronik'in bacısını Argun İlhan'a vereceğinden ve de marazı atlatır atlatmaz İlhan'ın kırk bin kişilik orduyla gidip İznik'ten gelini alacağından bunların haberi yok mu?" diyesi... "Türkmen göze hiç görünmesin ve de ayak altında dolaşıp kendini perişanlatmasın," diyesi... "İlhan'ın ülkeyi, imparatora başlık vereceği söylenmektedir. Durum gayetle korkuludur. Bana yazdıkları kâğıdı okumamla yakmam bir oldu. Konya'da Moğol casusu ve de Kayzer casusu kum gibidir. Bu ulak, bize kâğıt getirdiğini, birine söylese değil, aklından geçirse, düşünde görse, bak neler olur," diyesi... "Oturdukları yerde otursunlar, kimseye sakın bulaşmasınlar," diyesi... "Bu ulak, buralarda hiç eğleşmesin, atına hoplayıp dakka geçirmeden savuşmaya baksın," diyesi... "Soranlara ulak geldiğini dedi mi, Moğol sopasına dayanamayıp kâğıt getirdiğini söyledi mi, önce kazığa geçiririm, sonrası derisine saman doldururum, bunu böyle bilsin," diyesi... Oğlan bunları der demez savuşacak oldu. Eteğine yapıştım. "Dur eğlen, yavrum, bu nasıl iş? Anlaşıldı, gelmeseydik iyiydi ya, geldik bir kez... Aklı erer adam isterim, ağızdan söyleşeceklerim var," diyecek oldum. Oğlan, "Olmaaaz" diyerek eteğini elimden kurtarıp, ıslak sabun gibi, pençemden çıkıp savuştu. Onu gördüm ki, şeyhim, Konya Sarayı'nda laf anlar adam kalmamıştır, saray, saraylıktan çıkmış, sözüm burdan dışarı, çingen çadırına dönmüştür. Say ki Moğol talanına uğramış fukara köy evidir. Altından gümüşten geçtim, tunç şamdan, bakır mangal yoktur. Mumlan, toprak çanakların kırıklarına diki dikivermişler. Şurda burda yağ kandilleri gördüm ki, dul karılar ellerine almaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyh kardaşımızla hiç mi konuşamadın? Ne demekte bu duruma?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saraydan uğramamla şeyh kardaşınıza yöneldim. Kâğıdınızı verdim, öptü başına koydu, açtı okumaya girişti, okudu güldü, güldü okudu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne varmış gülecek?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konya'dan yeterince asker, yarar mancınık istediğimize gülermiş meğerse... Dedi ki, "Geçti o günler" dedi, "Sultan Mesut, Moğol korkusundan parmağını oynatamaz ya, izin alsa da, burdan oraya, temrensiz bir tek kamış oku salamaz," dedi, "oku da yoktur parası da, çünkü," dedi. Sarayda sabah akşam sofraların nerden çıktığını bilen yokmuş ve de tavlada kalan işe yaramaz birkaç hayvan, birbirinin kuyruğunu kemirmekteymiş açlıktan... "Fukara Sultan'ın yatak odası da, gördüğün divanhaneden ayrıntısız," dedi. Saray takımının bu kışı donmadan nasıl atlatıp yazı nasıl tuttuğuna şaşmaktaymış Konya milleti... "Konya milleti" dedimse, Konya'da adam kalmamıştır. Çarşı pazar, arasta bedesten kapalı... Kaçabilen savuşmuş, dizleri gövdesini taşıyamayanlar kalmış... "Cuma camisinde, beş on gezgin derviş, birkaç sakat dilenci varsa vardır," dedi, şeyh kardaşınız... Karatay Medresesi'nde tavuklar eşinmekte, Sahip Ata Mescidi, Türbesi, ören olmuş göçmekte imiş... "Bedrettin Muslihin Sırçalı Medresesi'nde sırça şurda kalsın, sağlam taş bulamazsın," dediler. Sultan'ın akçası ayarsızlıktan geçmezlenmiş. Bu yüzden bölüklerde asker kalmamış... Çeri kılığında dolaşanlar, şarap sarhoşu besmelesizler... Gündüz gözüne hamam basıp çıplak avrat sürümektelermiş, bağırta çağırta, doğru mu, eğri mi seçmeden... Her sokak başında "Bre hay! Müslüman yok mu?" bağırışından geçilmediğini gözümüzle gördük, şeyhim! Girdik Konya'ya, sarayı doğruladık. Onu gördüm ki, çeri kılıklı dört asılacak, on iki yaşında bir oğlan kapmışlar, ayaklarını yere değdirmeden götürmekteler. Oğlan bağırdıkça, dövmekteler. "Yahu ne der?" diyecek oldum. İçlerinden biri, "Yoluna git, çıfıt oğlandır. Okumuz değmiş avımızdır," dedi. Beriden oğlancağız bağırmakta ki, "Medet ağam, ben Müslüman oğlu Müslüman'ım! Buralarla bir ilintim yoktur. Lâ ilhahe illallah!" diyerek gümbür gümbür şahadet getirmekte... Can başıma sıçradı. "Durun bakalım ağalar! Bir yanlışlık olmasın?" derim sandım. Herif kılıcı çekip domuzlanıp, "Yoluna, kötü Türkmen, alırım akılsız başını," demez mi? "Bre sizi doğrayınca ne lazım gelir? Davran Kedigöz!" diyerekten atı tepiklememle, reziller oğlanı meydanda koyup mahalle aralığına Karışıverdiler. Çevremizi Konyalı sardı. Ak sakalı göbeğe indirmiş kocalar ki, bıraksam üzengiyi öpecekler. Biri ileri geçip dizgine yapışıp elini göğe açıp iniledi: "Bismillah ey zamanın sahibi! Yettin yetiştin mi? Kötülük ortaya saçıldı ve de zulüm baştan aştı ve de dayanılacağı kalmadı. Kılıcı başının üstüne çevirerekten ve de kargını göklere atıp tutaraktan şunlara bir Ebamüslim satırı çalmaz mısın?" diyerek ağlamaya başladı. Şeyh kardaşınız bunu dakkasında duymuş... "Yerin cennet ola" diyerek sırtımı sıvazladı. Konya’nın bu ıssızlığı nedendir ve de nasıl bir beladır?" dediğimde, başını büküp derinden soluyarak kentlinin Moğol'dan kaçtığını, köyde, kasabada can kalmayıp insanın tüm dağıldığını, çünkü, ele geçenin, "Malını çıkar" diyerek sopadan geçirildiğini, etlerinin yarılıp kaya tuzu ve de acı biber basıldığını, bu yüzden reâyânın yılan çıyan durağı ve de incitici canavarlar yatağı dağların mağaralarına ve de ağaç kovuklarına sığınıp meşe palamutu ve de ot kökleri yiyerekten Mehdi gözlediklerini söyledi. Dediğine göre, derbentleri, geçideri, amansız belleri ve de su başlarını birtakım gözü kara zorbalar tutup "Ya devlet başa, ya kuzgun leşe" diyen kapısız bacasız kalmış levent tayfasını çevresine toplayıp geleni gideni soymakta, çobanlar bile sopalarına birer çaput bayrak çekip reâyâyı ünleyip "Bölüktür"demesiyle, köylü düzen tutmaktan çıkıp koşan koşana olup doğruluk ve de çalışma çabalama çizgisinde adam kalmayıp haramiliğe soyunup böylece bir köyden öbürüne, bir mahalleden ötekine gidip gelmek kesilip tarla taban, bahçe bostan yüzüstü kalmakta imiş... "Halkta paranın görüntüsü unutulup mal adına hiçbir kırıntı kalmamıştır, insan, giyeceği dökülüp cavlağa dönüp birbirine düşüp vuruşup kaçıp kovalaşıp yetişen yetiştiğini basıp bozup kesip biçip âdem eti yemek derecelerine gelmiştir," buyurdu Konya'daki şeyh kardaşınız! Dediğine göre şeyhim, Sultan kaç para, İlhan'ın fermanını dinleyen kalmamış... Vazife umanlar, bir boy sürüp Tebriz'e varıp zorlu Moğol beylerinden birine yanaşıp rüşveti sunup arka peydahlayıp şuranın kadılığını,'buranın sancakbeyliğini ya da berinin subaşıhğını kapıp savuşmaktaymış... Şeyh kardaşınız dedi ki, "Şimdi mansap rezildedir / Ruspi elinde zildedir" dedi. Rüşvetle vazifeye konanlar önce rüşveti çıkarmaya bakıp verginin kat kat artığını toplayıp uygun kadarını kapılandığını Moğol beyine salıp sürdürdüğü kadar sürdürüp savuşup yerine gelen alınmış vergiyi yeniden arayıp alamayınca yukarıya yazıp çeri isteyip zora bindirip gelen çeri de kendini bedava besletip fazladan bulduğunu kapıp alıp bulamadığını sopa gücüyle çıkartmaya çabalayıp ilhanlığa bir kuruş göndermeyip masraf diye sultanı ıhtırıp sıkıştırıp altındaki seccadeyi sattırıp cebe indirip kışlağına giderken de yol boyu kap kacak, tüten ocak komayıp ülkeyi batırıp reâyâ fukarasının kütükte, ev başına, yüz ölçek buğday, elli ölçek şarap, iki torba pirinç, üç torba çeltik, şu kadar kulaç yeni urgan, bir tek demir temrenli ok, bir tek nal, davarda yirmide bir, bir ak gümüş ve de yirmi kızıl akça vergisi görünüp katiyen ödenmemiş sayılıp veremeyenin kızını oğlanını, yoksa körpe gelinini esir götürmekte imişler. Şeyh kardaşınıza "Argun İlhan'ın kırk bin kişiyle İznik'ten gelin almaya gelip gelmeyeceğini" sormuşsunuz. Güldü ki ne kadar... "Bre Kaplan Çavuş," dedi, "bugün sürdün geldin, yolların halini gördün, konaklayıp at değiştirdin, yemledin, yedin," dedi, "kırk bin kişiyi bırak, kırk kişiyi taşıyacak yol, barındıracak konağı, geçtim; gölgesinde soluklanacak ağaç kalmış mı yol boylarında? Dolusunu bırak, boş ambar, damı göçmemiş ahır, gördün mü? Suvaracak çeşme, körelmemiş kuyu, geçilir köprü, var mı? Kışın taşkınını batağını, yazın kurağını çorağını nasıl aşıp gelin almaklığa gidecek ve de alıp dönebilecekmiş bu kırk bin kişi?" dedi. Doğrudur şeyhim, yollarda yolluk, kervansaraylarda kervansaraylık kalmamıştır. Köyleri geç, adı belli kasaba pazarlarında bir tutam ota, bir avuç arpaya, yumruk kadar ekmeye ağırlığınca altın versen bulunmaz. Kira hayvanı göğe çekilmiştir, değme Arap atlarını beğenmez beyler ağalar, sözüm burdan dışarı, eşek bulamaz olmuştur. Eğer bizim dünya durdukça durası Ahi zaviyelerimiz desteklemese, Konya'ya bir ayda varılacağı şüphelidir ve de gerisin geri, sağ esen, gelinebileceğinde kuşkum vardır. Kısası şeyhim, Konya'nın Selçuk Sultanlığı'nı öldü bilmeli, kendi gücümüzden gayrısına hiç güvenmemeli. İlhan fermanı, Sultan buyrultusu, vezir emri, kadı hükmü kalmamıştır. Tutulacak işler bu hesapça tutulmalıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş derin derin soludu. Boğazı kurumuştu. Zorla yutkunuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Beyle Şeyh Edebâli son gücünü harcayıp direnmeye çabaladığını anladılar. Osman Bey dalgın dalgın gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yorgunsun Çavuş! Git soluklan, rahatla! Soracağımız olursa, yarın konuşuruz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Fukara Kaplan, beyin bu sözünü ikiletmedi, el öpüp diz büküp kıçın kıçın savuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Kaplan Çavuş'un Konya için anlattıklarını, yolların durumunu bildiğinden Argun İlhan'ın ölümünden berisini dinlememiş, başka düşüncelere dalmıştı. Kayınbabasının "Ne dersin Moğol'un ölmesine oğlum?" sorusuna döndü, gülümseyerek dalgınlıktan kurtulmaya çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karacahisar üstüne yürüsek gerektir, Şeyh Baba... Fatihasını çekseniz gerektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne zaman?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duanız gücüyle bu gece yola çıkarız, koca Tanrı'nın izniyle bahtımızı deneriz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh Edebâli, damadının yüzüne araştıran bakışlarla bir zaman baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kostantin yapısı çetin hisardır. Filatyos zorlu kâfirdir. Bunaltıp amana düşürecek araçlarınız yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konya'dan umut olmadığını bildiğimden her yanını ölçtüm biçtim. İlhan'ın ölümü yaman fırsat... Duyulmaması daha yaman fırsat... İlhan korkusuyla depreşmediğimizi, Filatyos bilir. Ölüm haberini duymadıkça kendini güvende sayar. Korkmaz savaşçıdır, gayet öfkelidir. Huyu suyu bilinir düşmanı aldatmak güç değil... Tasarladığım savaş düzeni aksamadan uygulanırsa, gaflette basıp şaşırtıp hisarını kavrayıp kapacağıma güvenliyim. Bunca bekledik, çok şükür, bahtımızı deneyecek kerteyi tuttuk. Geçirdiğimiz korkunçlu günlerin daha kötüsü olmaz. Fırsatı koca Tanrı verdi, kaçırmak günahtır. Filatyos, Frenk töresine özenmiş, köylüsüne zulmetmiştir. Karacahisar pazarı bozulalı, halk ekmeğe bunalmıştır. Irzı, canı, malı ayak altındadır. Tekfurunu savunmaz. Çoktan haber salmıştım, Eskişehir'deki nakibinize, "Ölüm haberi gelirse, yayılmadan bana ulaştırmanın kolayı," demiştim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir de Akçakoca'ya danışsak, Söğüt ulularına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkuludur şeyhim, düşman şuncacık sezinlese perişanlık olur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey fatihanın bitmesini, gözleri yerde, sabırsız bekledi, "Amin" der demez, fırladı kalktı. Yıllardır güçsüzlük, yoksulluk içinde beklediği fırsatın gelmesi yüzünü birden değiştirmiş, bakışlarına ürkütücü bir kesinlik vermişti. Kayınbabasının elini öptü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Destur verirseniz toplayalım savaşçıları... Yola çıkalım hemen!</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bitinya ucunun silahlı köylüleri, gazi, Ahi, derviş, abdal bölükleri, oymak başkanlarının yönetiminde batağı üç noktadan geçip Osman Bey'in istediği yerlere sabaha karşı varmışlar, tasarladıklarını kılı kılına uygulayarak Karacahisar'ı almışlardı. Bu işin, köylüden üç ölü, ikisi ağır on beş yaralıya kolay başarıldığı duyulalı beri Köslük Meydanı'nda çalınan davul zurna sesleri tepeleri gümbürdetip gökleri inletiyordu. Sevinçten alacaklar bağışlanıp dargınlar barışmış, yaşlıların huysuzluğu yüzünden, belki de kıyamete kadar kavuşamayacak yavuklular, "Verdim gitti" sözüyle mutluluğun en umulmazına erişmişlerdi. Avlularda koca kazanlar kaynıyor, her ev gücü yettiğince köylü savaşçılara bayram sofraları dökmeye hazırlanıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, sol ayağına basamadığı için savaşa katılmayan Kerim oğlunun yakın arkadaşlarıyla tımarları olan Dönmez'in dört Rum savaşçısını ağırlayacak, kocası Rüstem Pelvan'ın ölümünden beri ilk defa sofrasına şarap koyacaktı. Gırtlağına kadar borçlanıp öteberi peydahlanmış, yanına Aslıhan'la iki komşu kızını alıp aşevine girmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan bahçedeki sedirde oturuyor, sabırsızlıkla arkadaşlarını bekliyordu. Salkım söğüdün gölgesine kilimler serilmiş, meydan sinisinin çevresine minderler atılmıştı. Şarap testileri, kiraz erik sepetleri havuzdaydı. Aşevinden kebap kokuları geliyor, arada bir, Bacıbey'in çıkışmalarına karşı kızların gülüşmeleri duyuluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sokağın alt başında çocuk bağrışmaları başlayınca Kerim kapıya döndü. İki oğlan yarışa tutuşmuşlardı. Avluya ok gibi girip aşevine doğru koştular:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Müjde Bacıbey ana, kıvrıldılar dönemeci...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro Ağa’nın... Pir Elvan Ağa’nın... Toros Ağa’nın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pir Elvan Ağam Karakuş kanadı kuşanmış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çamura batmış ki Kel Derviş, görmeli!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakarya'nın coşkunu temizlemez.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey çocuklara birer çörek verip dışarı çıktı. Elinde kocaman et satırı vardı. Kerim'e ayıplayarak baktı. Keşiş mağarasına girmesini hiç beğenmemişti. Uğursuzluğu kapana tutulmakla savuşturduğuna hiç inanmıyor, yüreğinin ürküntüsünü def edemiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan kolları sıvalı, elleri hamurluydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası Pir Elvan görününce kızlar enikonu korkup "Abooooov" diye çığrışarak irkildiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pir Elvan sırtındaki kartal kanatlarını, başındaki manda boynuzlarını çıkarmamıştı. Belinden yukarısı çıplaktı ama, tepeden tırnağa çamur içindeydi. Elinden hiç bırakmadığı kısa kargısını iki kez havaya atıp tuttu, kanatlarını oynatıp süsecek gibi başını eğerek korkunç bir sesle böğürdü. Görüntüsü gerçekten korkunçtu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey, bakakalmış kızlara çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şuna... Hele şunun kasıntısına... Karacahisar'ı alıp gelmiş gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aldık duan gücüyle Bacıbey ana, hiç aman vermedik! Boooo!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim'in önünde durup sultan selamlar gibi eğildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç somurtma Kerimcan!.. Yokluğunu bildirmedik, koca Tanrı’nın izniyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro koşup Kerimcan'ı kucakladı. Yüzü bile silme çamurdu. Batak kokuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Cenginiz kutlu ola kardaşlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey bakakalmış kızlara çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Su yetiştirelim, dediler mi? Vay başıma... Kız Aslım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kızlar hemen koca güğümlerle sıcak su koşturdular. Oğlanlar da yardıma girişmişlerdi. Bacıbey'in Söğüt'e nam salmış gölgeli bahçesi bir anda, büyük panayır güreşlerinin yağlanma yerine döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş kösele zırhını gömleğini atmış, çevresine toplanan çocuklara pazılarındaki dövme kızları oynatmaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası Pir Elvan şarap tasını aldı, bir zaman, davul-zurna seslerini dinledi. Kasıntıyla gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçek düğündür bu. -Biraz içti-: Yolumuz açılmıştır koca Tanrı’nın izniyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş tersledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele bak... Molla kesildi başımıza... Uzatır ki, cıscıvık! Oğlum Ejderha, tadını kaçırmayalım! Karacahisar cengine gel! Bunalttın Kerimcan'ımızı iyice...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunun bunalması, akılsız cavlak, faka basaraktan bacağı kötületip Karacahisar cengini kaçırdıyçin ve de gaziliği, ucuzuna kazanamadıyçin... -Bir yudum daha içti, damağını şaklattı-: Ama ben derim ki, boşunadır bunun hayıflanması... Çünkü Osman Beyimize bundan böyle at sırtından inmek yoktur ve de kılıcı kına sokmak yoktur. Bu gidişle yaman cenklere girilse gerek ve de tarih kitaplarına yazılacak namlar alınsa gerek... Hayır, bundan böyle Müslüman'a dur durak olabilemez. -Şarabı bitirdi, kükredi-: Şarap gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Sofrayı çevirip can kulağıyla dinleyen çocuklardan kabacaları koşup havuzdan bir testi getirdiler. Âdem Ejderhası Pir Elvan tasının doldurulmasını bekledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demekteydim Kerimcan? Eveeet. Biz koca Tanrı’nın izniyle çok savaşlara girdik çıktık. Rahmetli Cimri derbederinin ardı sıra, kendimizi çok yaman ordulara vurduk. Gözümüzün önüne bineğinden aktarıp fukara Karamanoğlu'nun, alıverdiler akılsız başını, Diyarbakır'ın karpuz bostanı gibi... Evet, çok aynalı işler gördü, senin Âdem Ejderhası... Ne fayda ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oğlum Pir Elvan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, buran buram tereyağı kokan bir koca lenger yumurtayla geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş sözünü kesip naralandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Diri durun kardaşlar! Kayganadır buuuu... Halisinden Bacıbey kayganasıdır. -Tasını Kerim'e doğru kaldırdı-: Hadindi Kerimcan!.. -Dikti. Boşalmış olduğunu görünce çok şaştı-: Yahu nedir? Ben mi içmekteyim, dibi mi delik bunun?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası, yufka ekmeğini, Konya'nın imaret kepçesi büyüklüğünde külahlayıp yağda yüzen yumurtalardan birini olduğu gibi avladı, "Yallah bismillah" diye göçürdü. Geceyarısından beri at üstünde uğraşmış olduğu halde yorgun görünmüyordu. Ötekiler de sevinç dirisiydiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaygana yaman! Bu kaygana benliktir Mavro kardaş... Evet, ne demekteydim? N'olaydı, olaydı, ayak kapana kaptırılmayaydı, Kerimcan; çünkü bu Karacahisar cengi, körpelikte görülmeli bir savaştı. Ah ki heyvah! -Çenesiyle Mavro'yu gösterdi-: Uyandım ki, bu senin imansız Mavro, baş böğrümüzü muştalamakta bizim ve de hiç Allah yarattı dememekte... Tanrı tanık, "Bay hal, bey nöbetine seslenmektedir," dedim. Doğrulup oturdum. "Müjdeler olsun Pir Elvan Ağa, akındır," demez mi? Baktım, kara gecenin bir vakti... Cama zift sıvansa öyle olmaz. Dışarıya kulak verdim. Pisi miyavlaması yok! "Hele şuna hele! Gâvur aklıyla, bizi, uykumuzun sersemliğinde şaşırtıp hoplatacak, seyrimize bakıp zevklenecek!" dedim. "Kanmışa vurup yakasını kapayım, şaplağı yetiştirmeye bakayım," demeye kalmadı, nedir o? Söğüt'ümüzde evden eve gidip gelmeler var ve de peri kızı düğünü gibi, çıra koşturmalar var! "Aman inanayım mı, din kardaşım, Kara Vasilin Mavro," diye hopladım. Ben gömleği bulmak çabalamasındayım, bu domuz sırıtmakta ki, çenesinin kavuşacağı kalmamış. Aklım başıma geldi. "Gömlek de neymiş" diyerek şalvarı çektim, uğradım belden yukarı çıplak! Avluda kimi görsem iyi? Orhan Beyimizi... Kılıcı atmış omza! Sadağını yay torbasını takınmış... Ahi palası kuşağa sokulu... Kalkanı bile kolunda... "Bre nerdesin Pir Elvan?" dedi. "Aman essah mı beyim?" dememe bırakmadı, "Durmak zamanı mıdır? Akçakoca emmimin avluya yetişegör" diye çıkış». Seğirttim, vardım, hey hey... Miskin derviş takımı ve de şaşkın abdal takımı biraz da bu keloğlan gibi, hiçbir işe yaramaz cavlak takımı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... Edebini bil Ejderha... Kaleye el vurmuş keldir senin karşındaki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, Kerimcan, bunun gibileri de birikmiş... Akçakoca emmi beni görmesiyle, "Vay ki kalıbın adamı değilmişsin kötü Elvan! Üç adımı bir hoplayıp bunlardan önce yetişmek yok muydu, yazık!" diye şakadan azarladı. Sekiye baktım, onu gördüm ki, Akçakoca emmi, kartal kuşu kanatlarını ve de manda boynuzlu başlıkları ve de renk renk boya Kaplarını sıram sıram dizmiş... "Müjdeler olsun Pir Elvan" dedi, "Osman Beyimiz, akıncı koluna seni delibaşı dikti, şanına yaraşır kanadı, boynuzu seç bakalım" dedi, "Şarap mahmurluğuyla besmele çekmeden el atmalısın ki, Akçakoca şaplağı neymiş görmelisin," diyerek eğlendi. Yararından iki kanat seçtim, bu keloğlanı çağırıp sırtıma iyice bağlattım. Kafama boynuzlu külahı geçirip kanat çırparaktan, moğlayıp böğürerekten iki dolandım ki, Koca Emmi, "Maşallah" dedi, ve de bu yüreksiz kel, aklını sıçratayazdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst Pir Elvan! Korkudan akıl sıçratmak bizim kitapta yazılmamıştır, edebini bil! Belki maskaralığını görmemizle gülmekten karnımız yarılayazmıştır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne fayda! "Böööö" diyerekten şunun ödünü çatlatmadık da, halt ettik! Evet, ben avluyu, akıncı töresince harmanlayıp Koca Emmi'ye sokuldum, "Aman beyim, biz kaç yiğidiz, karakuş kanadı kuşanıp hayın düşmana dalacak?" diye sordum. "Kırk" demesiyle dünyalar benim olup...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kalabalığı görüp soluğun genişledi öyle mi yüreksiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yavrum Kel Derviş yediyi bilmezsin, kırkı bilmezsin! "Vay bre, kırklar akımı, desene Koca Emmi! Moğol ordusu gelse güç yetiremez, bunu böyle bil!" diyerek eğilip eteğini öptüm. Tayfaya dönüp, "Seladır cümle yarana yiğit gelsin, rezil gitsin" diye bağırdım. Yoldaşlar bitamam kanatlanıp ve de boynuzlu külahları giyinip yüzünü dileyen kırmızıya, karaya, mora, yeşile, güzelce boyayıp hazır durdu. "Bu gidiş candan baştan geçme gidişidir. Geri durmak hiç yoktur, öyle mi?" diye sordum, "Hay hay! N'olmak ihtimali var?" diye çığrıştılar. "İyi, hadindi, yolcu yolunda gerek ve de akıncı bir kez bezendi mi, durmayıp binip sürmek gerek... Binekler nerde, Koca Emmi?" dedim. "Hele eğlen sefil Elvan, senin bildiğin gibi değil," dedi. Meğerse bizi bataktan karşıya hoplatacak yarar kılavuz aratmaktaymış... Kedigöz'ün, gelip yetişemediğine yanmaktaymış... Biz kırklar bölüğü, kanat sırtta, boynuz başta, azgın aygır gibi yeri eşeleyerekten beklemekte olalım, bu senin Mavro kardaşın, karanlıktan, ecinni çıkar gibi, sıçramasıyla Akça emminin eteğine sarıldı. Akça emmi, birden tanımayıp, "Geri dur! Kimsin? Derdin nedir?" diye cüppeyi çektiyse de bu alçağın pençesinden söküp alamadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir istediği?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önümüze düşüp kılavuzluk edecek.,, Filatyos Tekfur'un, bunu asmak için demircisine özel kanca büktürüp divanhanesi tavanına çaktırdığını ve de pelvan manda boğası zapt eder özel kendir ördürüp aylardır yağda beklettiğini bilmezlenip "İlle kılavuzluk benim" diye zorlatmakta değil mi? Uzatmayalım, fukara Koca Emmi, bu rezilin elinden eteğini söküp alamayınca, "Bre değnek" diye bağırdı. Uşakları yetiştilerse de, ne dersin, onlar da güç yetiremediler. Sonunda Akçakoca Beyimiz amansız kalıp Osman Bey'e haber saldı. Baktım iş uzamakta ve de tadı kaçmakta... Sokuldun^ "Oğlum Mavro, boşuna diretmektesin, akın kısmı kolayına başlar ama, kolayına basılmaz. Nice nice akınlara kanatlanılacak, dur eğlen! İştahını geleceğe sakla!" dedimse de, söz geçiremedim. Biz çekişirken Deli Balta seğirterek koptu geldi, dili döndüğünce, "Etme eyleme" dedi, "Beri bak, akılsız Rum, sana kurtuluş yoktur Filatyos'un eline geçtin mi... Ölümü ararsın ya, bulamazsın," dedi, "Derinin yüzülmesi yazılı... Değirmen çarkına bağlanıp yavaştan boğulmalar yazılı... Dahası, budaklı kazığa geçirilip meşe ateşi korunda kebap edilip itlere doğranmak yazılı, sen sana gel!" dediyse de laf anlatamayıp şaşıp bir zaman bakıp, "Yıkıl Allah belanı vere!" deyip Akçakoca'ya döndü, "Bırak gitsin de, belasını bulsun Koca Emmi! Azmışla kudurmuşa durak olmaz. Eceline zorlatmakta bu alçak," dedi. Bunu duymasıyla bu senin Mavro bir nara vurup çırpınıp Akçakoca'nın elini, Deli Balta'nın yüzünü öpüp karşıma dikildi. "Neye apıştın, sefil Ejderha? Gel bakalım izime basaraktan," deyip bizi ardına taktı. Hey kuzum! Bu Söğüt'te, fukara Kedigöz'ün adı boşuna çıkmıştır, usta kılavuza... Meğerse, Kerimcan, bu Mavro kardaşın, âdemoğlu değilmiş, bildiğimiz bataklık yılanıymış... Evet, gecenin karanlığında, yolu eline alıp batağı tuttu, tutmasıyla sağı solu kollamadan "Dur aman, olmaz" dememize bakmadan, yallah etti, kendini batağa vurdu. Atları yedekleyip ardına dizildik tespih tanesi gibi... Herif hışır hışır gitmekte ki, su balığı kaç para! "Yahu nedir?" demekteyim, "Yaban ördeklerinin aşamayacağı sazlıkları nasıl yarmakta, tilkilerin bulamayacağı ince geçitleri, gecenin mağara karanlığında nasıl seçmekte!" demekteyim. Şaştım ki arkadaş, iyicene şaşırttım. Hayır buna batakta güç yetmez, ve de "Batakta doğmuş batak çakal!" desem yabana gitmez. Zorlamaktayım, yetişememekteyim. Baktım ki soluğum ağzıma sığmazlanmış, yalvarmaya döktüm. "Dur eğlen, oh Mavro kardaş, dur eğlen ki, bölüğün batağa dökülüp yitmesine bir şey kalmadı, beni duy!" diye yalvarmaktayım. Hayın batakta ses var, bunda yok! Koca Tanrı’nın bildiğini senden niçin saklamak? Yüreğimi ürküntü kavradı. Gayret parmağımı ağzıma almışım, dişlemekteyim, parmak koptu kopacak...</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası Pir Elvan şarap tasını alıp Mavro'yu beğeniyle süzdü. Mavro utanmış gibi yere bakıyordu ama, belli ki, şişiniyordu gizliden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gülersin alçak! Hindi gibi kabarırsın! -Şarabı dikip Kerim'e döndü-: Eskinin yaşlıları, "Bursa'nın bezi, İnegöl'ün kozu, Yarhisar’ın kızı" mı demişler? Bilememişler. "İlle de Söğüt'ün kılavuzu..." denilecekti. Evet, gecenin karanlığında ve de batağın amansız cıvığında, hışılayarak gitmekteyken, beni can kaygısının öfkesi kavradı. "N'olmalı olmalı, bu sefil Mavro, yolu azdırıp döndüre dolandıra, bizi Söğüt'e çıkarmalı... Boynunu burup kafasını almalıyım!" derken, dağların doruğu ışıdı, güneş kan kulesinden başını kaldırıp karanlığı sürüp, ovaya devirdi. Bir de ne göreyim, bu arslan Mavro, bizi batırıp matırmadan, sapıtıp mapıtmadan batağı aşırıp Filatyos kâfirinin toprağına ulaştırmamış mı? "Aman Mavro kardaş inanayım mı? Ulan aferin kötü Mavro, bilmezden yürüdün, eğrisi doğrusuna denk geldi nasılsa rezil, geldi de kopasıca kafanı kurtardın!" diye güldüm. "Yahu bu nasıl bir ustalık?" dedim, "Sağol, var ol! Allah belanı vere" diye sevindim. Uzatmayalım, yiğit Mavro bizi aldı götürdü, bir değirmen yıkığına soktu. Kanatları boynuzları çıkardık, hayvanları torbaladık. Üstümüzün çamurunu temizledik az biraz, karnımızı doyurduk, su içtik, mataraları doldurduk. Akıncı araçlarını kuşanıp beklemeye oturduk.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyi beklemektesiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geriden ateş dumanıyla, "Haydin akına yumul" emri verilecek... Ne demektir bu? "Pusuya girecekler yerlerini tuttu. Hisarın kapısını çevirecekler arkaya dolandı" demektir. Duman görülünce yiğit Mavro yeniden önümüze düştü, bir saate vardırmadan Filatyos'un otlağına bizi ulaştırdı. At yılgıları, sığır sürüleri yayılmakta ki, sayısı bellisiz! Çobanları apansız basıp bağırıp ve de görüntü heybetiyle ürkütüp kaçırıp biraz kovup yetiştiğimizi kılıç tersiyle biraz hırpalayıp bıraktık. Çünkü Osman Bey'in sıkı emri, fukara çobanları öldürmek, yesir mesir almak yok! Malları çevirdik sürdük. Bu kez sapaya vurulmayacak, köylerden geçilecek... Görüleceğiz ki, avanak Filatyos'a haberimiz erişe... "Yemleme" derler buna cenk halinde... Öfkeli ve de yürekli düşmana kazılır bu kuyu... Öfkeyle tedbiri şaşar, yürekli olduğundan sonunu düşünmez binip sürer. Birinci köyü fırtına gibi geçip ikinciye yaklaştık ki, "Düşman bastı" canları inim inim inileyerekten yeryüzünü kaplayıp gökyüzüne vurdu. Korkuya düşmüşüz de şaşırtmışız gibi, köye girince sürdüğümüz hayvanları dağıttık. "Saati hesaplayamadık, gündüze kaldık" diye bağırmaktayız, sövüp saymaktayız. Birazımız köye hiç girmedi, sayımız eksik bilinsin için... Çok geçmeden, Karacahisar yolunda toz bulutu kalktı. Ne demektir bu? Filatyos kâfiri akını duymasıyla, binip sürdü, demektir. Hayvanları yola indirip biraz haydaladık ki, tozumuzu görsün de "Tuttum" diye heveslensin. Hemi de heveslendi. Sokuldu, biraz ok serpti. Köyden "Kötü çapulcudur, azlıktır" Haberini alınca naralanarak yumuldu. Biz de tepikledik. Can kaygısıyla at boynuna düşmüş gibisine biraz kamçı üzengi işlettik. Çenesiyle Ermeni Toros'u gösterdi. Bunların pususunu yel gibi geçtik. Say ki avanak Filatyos'u getirip Ezrail peygambere teslim ettik!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şarap tası elinde, davul zurna seslerini bir zaman keyifle dinledi. Halaya girmiş gibi gövdesini ırgalıyor, başını, omuzlarını sallıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonra?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonrasını Kerimcan, biz diyebilemeyiz. Çünkü bundan gerisi Toros kardaşımdadır ve de tarih kitaplarına yazılacak meseledir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ardını mı aldınız Toros Ağa, hırpadak?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ermeni oğlu Toros'un kaşık kadar suratında, kaim kara kaşlarıyla kara pos bıyıkları aşağı düşük olduğundan, sevinci belli olmuyor, derin kederlere dalmış çok umutsuz bir adam görüntüsü veriyordu. Sözün kendisine geçirilmesini hiç sevmemiş gibi başını iki kez sola büktü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Filatyos çorbacı, alık Türkmen'i beş on kişiyle çapula bindi saymıştır, dahası vakti hesaplayamayıp gündüze kaldı bellemiştir. Yetiştim, kavradım, bilmiş, sevinmiş... Torosların köpüklü seli gibi gümüleyerekten geldi, yavrum Kerimcan, oklarımızın altından geçti ferahça...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yağdırdınız...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yağdırma yok... Önce Gündüz Bey takımına çatacak çünkü, az biraz solumaya başladıkça, sırtına hoplayacağız.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kadar Filatyoslu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki yüzü aşkın... Otuzu konağın kapısı... Üst yanı, köylünün başına bela ettiği serserilerden çan seslerine koşmuş direnti...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gündüz Bey takımı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Toros çenesiyle Pir Elvan'ı gösterdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar da dönüp katılınca yüz yirmiyi bulur bulmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Siz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— O kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşevinden Mavro'yu seslediler. Koştu. Kocaman bir tencereyle göründü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yer açın kardaşlar... Yahnidir bu... Bacıbey anamın dünyaya ün salmış soğanlı et yahnisidir... Kaşığa kuvvettir. Kaşığı büyüğe aşk olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş sininin ortasında yer açtı, Mavro tencereyi oturtup söze hiç karışmayan, çekinerek yiyip içen Dönmez'in Rum köylülerine sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaşıklarınız tamam mı yiğitler, aslında sizi, bu kara kaş Toros kollayacak ya, görememekteyim öyle bir vicdan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Köylüler utançla gülümsediler. Toros, Mavro'ya bakıp aşağılık bir şey görmüş gibi suratını buruşturdu, Kerimcan'a döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde kaldıktı? Tamam! Filatyos, öfkeden kızıl demir kesilmiş, pusuyu sezinleyemeden bizi atlayıp geçti, aç kurt gibi uluyaraktan Gündüz Bey bölüğüne daldı. Tutuştuklarını, kılıç şakırtısından, kargı çatırtısından, kalkan gümlemelerinden ve de çeşitli savaş naralarından bildik. Sıçrayıp kalkıp kolanları yoklayıp gayret kemerlerini sıkıca perkittik. Müslüman, "Allah" diye çağırıp, "Amin" diye eli yüze çaldı, biz Meryem Anamıza sığınıp istavrozları çevirdik. Birazımız arkadan gelecek perakendeyi toplamaya kaldı. Üst yanımız Osman Beyimizin arkasında, cenk yerine ayak ayak sokulduk. Bir de baktık ki, kavuşmuşlar, karışıp tutuşmuşlar. At kişnemesine, "Yektir, Allah yek!" bağırtısına, "Yetiş İsa Baba!", "Aman Meryem Ana!" çığrışına yürek dayanmaz, binekler çarkalanarak tepiştikçe yer tozundan gâvur-Müslüman ayırt edilmez. Say ki, bildiğin kıyamet kopmuştur. Kargılaşıp kılıç kılıca gelip herkes var gücüyle tepinip uğraşıp yiğitler pertav edip döne döne vuruştuklarından meydan daralmakta, yüreksizler kuytu arayıp kuytular ele geçmemekte... İki taraf koç gibi toslaştığından, toslaşırken, "Sakınıp gerileyim"i aklından çıkardığından dağ gibi savaş atları gök tere batıp yorulup hoplamaktan kalıp, kargılar kırılıp kılıçlar körelmekte... Bir amansız geçit ki, bey nökerinden, nöker beyden ayrılmış... Bu böylece sürdü bir zaman, hayın düşmanın çokluğu sebebiyle Gündüz Bey takımı başladı vuruşaraktan gerilemekliğe... Osman Beyimize baktık. Oralı değil! Oysa Gündüz Alp ateşe düşmüş gibi bağırdı, "Aman kurtlarım! Bre Türkmen yiğitleri! Cenge sarılmak sırasıdır. Göreyim sizi nasıl direnirsiniz!" Biz eli kılıca atmışız, Osman Bey'den, "Hadindi" emri beklemekteyiz. Osman Bey oralı değil! "Ayâ bunun sonu nereye varır?" derken bu Pir Elvan'ın, kanatlı takımını derlemiş düzenlemiş, tufan gibi yetiştiği görüldü ve de "Çal kılıcı ağam Gündüz, yettim" dediği duyuldu. Fukara Gündüz Alp bir "Hey hey" çekti ki, dağ taş iniledi. Arkadan girişti, Pir Elvan'ı övmekliğe... "Ermeni Derbendi'nde pusuları tepip yıkan, kayaları koparıp düşman başına yağdıran, nice yiğitleri ezip yaralı sırtlan gibi böğürten, tepe aşağı dağ keçisi gibi parlayıp uçan, çiğ et yiyen karakuş yumuluşlu ve de yerleri yırtan al at tepinişli Âdem Ejderhası Pir Elvan yetti heeey!" diyerek bölüğünü yürekledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Evet, bunların yetmesiyle savaşa bir başka heybet ve de bir başka halâvet elverip taraflar yaka yakaya gelip birbirine çataçat kilitlenip, hâşâ, domuz topuna dönüp öyle uğraştılar ki, az kalsın ortada sağlam yiğit kalmaya, birbirini kıra kıra tükete... Onu gördük ki, Gündüz Alp Beyimiz kendini savaşın yeline kaptırmıştır. Arslan gibi kükreyerekten, Kaplan gibi kızgınlanıp şimşek gibi çakıp yıldırım gibi urup, sanki düşman çıralı çam odunudur, Gündüz Alp'imiz ateş komuştur cayır cayır yakmaktadır. Buna karşı Filatyos domuzu, candan baştan geçip Türkmen akıncısını, eline girmiş avıdır sanıp, neye uğradığını daha sezinleyemediğinden Altmış boğum, kargısını koltuğuna kıstırıp at koparıp Gündüz Alp'i delip aktarırım, sandı. Süsemedi. Gündüz Alp'imiz "Yektir Allah, yek!" diyerekten kılıcı savurmasıyla kargıyı tutamadığından budayıp düşürdü. Filatyos topuza el atıp kafaya çalayım dedi, dengeleyemedi. Savruldu, attan uçmasına çok bir şey kalmadı. İkinci hamlede, Gündüz Alp kalkan gösterip topuzu nezaketle çeldi. Çünkü Filatyos'un bineği yorulmuş, atılımdan kalmış, topuzu çiftesine uyduramamıştı. Bunu görmesiyle Gündüz Alp, "Teslim ol Filatyos, iş işten geçti" diye bağırdı. Filatyos anladı ki, cenk haliyle şaşırtmıştır. "Oldum Gündüz Bey" diyerek kılıcını indirdi. Beriden hayın düşmanın hiylesini sezen Osman Bey'in, "Bre kardaş diri dur" demesine kalmadan Filatyos aman zaman vermeyip çalıp kılıcı var gücüyle kafaya yetiştirdi. Gündüz Bey yanlanıp kafayı kurtardı ama, sol omzunu kurtaramadı. Burnundan kan boşanıp at boynuna düştü, ikinci kez çalıp almasına meydan vermeden bu Pir Elvan uluyarak aralarına girdi. Bizimle bile olan oğlu Bayhoca babasının kanını görmesiyle, "Aman Osman emmi destur! Şuna dalsam gerek ve de pis kanını kara yere akıtsam gerek" dediyse de Osman Bey destur vermeyip, "Sık dişini yeğenim! Sırası vardır ve de Gündüz Alp hamleyi ucuza savuşturmuştur," deyip önüne gerildi. Bu sıra Filatyos'un imrahoru yedeğini yetiştirmişti. Herif at değiştirmesiyle kudurdu, ıssız yerin kurdu gibi uluyarak başbuğsuz kalmış çeriye daldı. Göz açıp kapamaya bırakmadan üç kişiyi aktardı. Osman Bey iş işten geçtiğini ve de beklediği kertenin geldiğini bilip kılıcı sıyırıp "Hayda"yı saldı. Biz at teptik. Havalar, kara derya gibi, çalkandı, karayelin estiğinde kara meşe ormanı gibi uğuldadı. Filatyos ardının alındığını görüp neye uğradığını anladı, sırtından oklanmış koca hınzıra döndü. Osman Bey, "Ad yoluna! Baht yoluna!" diye bağırarak ve de "Bre ur!" diye naralanarak at koparıp meydana hışım gibi daldı. Bölük başıları, hayın düşmanı parça parça bölüp ufalayıp sarıp sarmalayıp kavramayı tembihlemişti. Bu yüzden her birimiz savaşa düzenle sarıldık. Filatyos hangi oyuna geldiğini anlayıp hisar yolunu açmak için kendini bize vurdu. Vurmasıyla hakçası, yaman ırgaladı. Çünkü omuz omuza kenetlenmiş, arkasından yel geçmez olmuştu. Tozdan dumandan hiç kimse yanındaki yoldaşını tanımaktan geçti. Filatyos bu kargaşalıkta atını ökçeleyip kükreyerek kopup hisarıma yol açarım, can atarım sandı. Önleyip çevirdik. Osman Beyimizin, "Bre Filatyos yettim!" narasını duymasıyla ve de bizi sökemeyeceğini anlamasıyla herifin aklı sıçradı, tedbiri şaşıp batağa düştü. Balçığa tutuldu. Çukurun birinden çıkıp birine saplanarak kamışa girip iz yitirmek istedi. Atını bıraktı. Oturaraktan, kurtulmayı denedi. Bu senin Âdem Ejderhası'yla Mavro kardaşın ardına düştüler. Ben de koştum. Fukara Filatyos çamurda debelenirken bu Ejderha'yı karşısında görmesiyle yere abanıp kalkayım dedi, baktı yer batak, İsa Peygamber'i çağırarak göğe tutunayım dedi, baktı gökler ırak... Kılıca davranırken Pil Elvan çalıp kafasını aldı. Tulgasını sıyırıp kısa kargısının ucuna taktı. "Tanrı uludur" diye kükreyerek düşmanın üstüne yürüdü. Herifler tekfurlarının kesik başını kargıya binmiş görmeleriyle iş işten geçtiğini anladılar. Bunlara perişanlık elverdi. Hiçbirinin kılıç tutmaya güçleri kalmayıp bütün silahları döküp at boynuna düşüp yola kapandılar. Bu kez Osman Bey, "Bırakın" dediğinden önlerini kesmedik, artlarına düştük. Yetiştiğimizi kılıçladık. Yetişemediğimiz Karacahisar'a doğru savuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Toros susunca Köslük meydanında çalınan davul zurna sesleri birden duyulmuştu. Arada bir halay çekenlerin, hora tepenlerin bağırtıları da geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kızlar kuru kaymak, turşu, börek getirip yahniyi ısıtmaya götürdüler. Mavro taslara şarap koydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hisara nasıl güç yetirdiniz Toros Ağa, Karacahisar'ın bedenlerine?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasının hakçası bu Kel Derviş bizden iyi bilir, hisarı çeviren bunlar çünkü...</p>

  <p class="Standard" dir="ltr" style="margin-left:0;margin-right:0;text-indent:18.859844px">Keloğlan başarının coşkunluğuyla bir avuç afyon yutmuş, üst üste içtiği şaraplarla adamakıllı gevşemişti. Toros'u dinlerken arada bir gözlerini kapayıp dalıyor, gülüşmelerle ayılıp kasıntıyla sırıtıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Toros dirsekleyince "Hay hay" diye uyanıp gülümsedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizin hisar cengini sormakta Kerimcan! Demekte ki... "Siz yetişene kadar, bu arslan Kel Derviş nasıl oldu da sabredebildi? Duvarlarını yırtıp neden alıvermedi Karacahisarı" demekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey gibi kahpe dünya ve de arslanı çakala maskara eden kötü dünya. Bu yüreksiz Ermeni, aklı sıra, bizim hisar cengimize kara bulaştıracak! Pusuda adam bekleyip arkadan yüklenerek Gündüz Bey'in bozduğu düşmanı kovmak erlik değil ve de batağın tuttuğu şaşkın Filatyos'un kafasını alıp kargıya geçirmekte yiğitlik hiç yok... -Elini kaldıran Âdem Ejderhası Pir Elvan'ı tersleyip susturdu-: Hüsss... Buldunuz ayağını kapana tutturmuş molla eskisini... Hüs dedim, hüner odur ki, Karacahisar gibi Süleyman Peygamber yapısı bir kaleye sarılmalı, içerden dışarı, dışardan içeri kara sinek uçurmamalı... Kâfirini çarmıha gerilmiş öküz derisi gibi zapt etmeli...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ettiniz de he mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey Ermenioğlu, etmedik de, bu davullar neye dövülmekte gümbür gümbür?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Size?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş bir zaman şişinerek baktı. Karşılık vermeyi şanına yaraştırmamış gibi kasıntıyla Kerim'e döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Batağa yakın çeri üçe bölünürken Osman Bey bizim takıma döndü, "Hisarı kapacak sizsiniz aslında yiğitlerim" dedi, "Göreyim nasıl uğraşırsınız," dedi. Ne demektir bu? -Biraz şarap içti-: Beri bak Kerimcan, Dedem Korkut sazına alınacak ve de tarihlere yazılacak mesele bizdedir. N'apmış bu Pir Elvan takımı, davar sürmüş gece karanlığında uluyarak ve de kaçmış, Filatyos hisardan uğrayınca... Peki, ya bunlar? Bunlar pusuya girmişler, koyun çalmaya çabalayan kurt gibi... Biz tepeleri yel gibi aşıp...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaç kişi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vah ki bilmeden sordun, molla eskisi Kerimcan! Çünkü, "Yiğidin sayısı sorulmaz ve de kötü çerinin çokluğu kötü" denilmiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Toros atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çokluk bunlar Kerimcan, anladın mı şimdicik?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Sayı bilmeyince ne kadar çetin! Doksan yedi yiğidiz arkadaş ve de düşman toprağına girip hisarın ardına dolanmışız. Yürek isterim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Kapısını kesseniz daha uygun değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre Kerim Çelebi, kapıyı çevireceğiz de, avanak Filatyos nasıl gidecek ölümüne? Bizim işimiz, Filatyos çıktıktan sonra, hisarı kavramak... Evet, koca Tanrı ömür versin, Osman Bey'in savaş düzeni yaman... Ve de kurduğu tuzaktan kurtuluş yok... Çanlar inim inim inilemeye başlamasıyla Filatyos çapulu duyup öfkeden kudurup uğradı. Biz geriden hisara sokulduk. Vay babam! Göğe baş çekmiş bir hisar ki, bedenine bakayım diyenin börkü düşer. Süleyman Peygamber yapısı ki, duvarlarının örülmesinde in cin, kurt kuş, bunun gibi Âdem Ejderhası ve de Kaf dağı devleri ve de Toros gâvurunun soyundan Ermeni ustaları uğraşmış... Fazladan, her bir taşı, Eskişehir'in ılıca hamamı kubbesi kadar, dahası, horasanla dondurulmuş ve de harcı çeşitli tılsımla karılmış. Bakarken şaşkınlık elvermesi bundan... Yüreği korku sarması... Dil diş kitlenmekte ki, "Aman" diyesin kalmamakta... Kapısını açıp kapayan ve de önünün köprüsünü indirip kaldıran bucurgadı var ki, "Saat gibi kurularaktan işlermiş" diyeyim de sen anla!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele kötü Keeel! Afyon düşünde misin alçak, uzatma!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Görmeyince ne desem boş! Evet, Hisarın ardına sokulduk, çalıya, fundaya siperlendik. Dediğim gibi, sabah geldi yetişti, "Baskın var" çanları dövülmeye başladı inim inim... Ortalık çalkandı. "Kör be kör olasın hay sefil Türkmen" bağırtısı Hisarı depreme verdi. Ülkenin basıldığı, yılgısındaki hergelenin, öz malı davarlarının sürüldüğü Filatyos kâfirine ulaşmakla, gecenin şarap sarhoşu herif, "Tez atım ve de savaşçılarım" diye uluyarak uğramış yatağından... Aksakal subaşısı önlemeye çabalamış, "Otur oturduğun yerde... Anlayalım bakalım neyin nesidir? Benim bildiğim Ertuğrul oğlu Kara Osman Bey, bu sıra ülke basıp davar sürmese gerek" dediyse de, ol görüp söz geçirememiş... Avanak Filatyos gayret kemerini kuşanıp üç yerden perkitlemiş ve de uğurlu daskalos palaskasını beş yerden sıkılamış, kızgın demir kesilip, "Hay bre atım gelsin ve de beni seven binsin! Bu kez Türkmen'i bire kadar kırmadıkça, karısını kızını esir pazarlarına sürmedikçe kılıcı kına komak yoktur. Bu işi başka zamanların işlerine benzeten olursa zararım dokunur" diye naralanıp ata hoplayıp tepiklemesiyle hisardan uğramış ki, Sakarya'nın taşkını, Karadeniz'in coşkunu da öyle değil! Herif gerisini ardına sürmesiyle biz hisar boşaldı sandık. "Kapı aralansa da, 'Tektir koca Tanrı tek!' diye uğrayıp girsek baskınla alsak" derken, meğer Aksakal Subaşı, nice gün görmüş, çember atlamış kocalardan olmakla kapıların açılmasını yasaklamamış mı? Bekledik ki çobanlar davarı çıkara... Yok! Arabasını koşup atına eşeğine binip millet bağına, bahçesine tarlasına gide... Yok! Dahası, baktık, bedenlere birer ikişer adam çıktı. Çevreyi gözetleyerekten dolanmaklığa girişti. Biz beriden "yâ, nedir, bu haller! Acaba Pir Elvan davar süreyim derken basılıp alınıp zincire mi vuruldu?" derken bir bağırtı koptu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hisardan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi bildin Kerimcan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne bağırtısı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vaveyla! "Türkmen var!" bağırtısı... Meğerse bizden biri, gayet meraklı olduğundan, "Dur otur" dinlememiş, bedendekilerden birini biliş çıkarmaya çabalarken ak sarığı gâvura göstermiş... Sonunda tatlı canı da verdi ya, bu derbeder merak yoluna... Üçüncü şehidimiz budur. Evet ossaat borular ötmeye, çanlar vurmaya başladı. Baltayı nacağı, sopayı kazmayı kavrayıp kâfirin eri, avradı bedenlere döküldü. Biraz geçti, Aksakal Subaşı göründü, elini boru yapıp seslendi: "Hey Türkmen! Göründün, saklanmaya çabalaman boşuna! Yiğit alp olanın ve de yanı sıra kılıç gezdirenin karılar gibi erden sakınması ve de ad saklaması töre değil! Hey Türkmen başbuğu, adın gelsin," dedi. Bölükbaşımız Orhan Bey, iş erlerini, yaşlıları topladı, "Düşman sözüyle ad verelim mi? Yararlı mıdır, zararlı mıdır?" diye sordu. Kimi, "Hiç bilmesin! Bilinmeyince yüreğine vesvese düşer," dedi, kimi, "Varsın bilsin ki dudağı yarılsın. Biz ne biçim gazi bölüğü ve de Ahi bölüğü ve de savaşçı derviş, Rum abdalı takımı olalım ki kâfirden ad saklayalım!" dedi. Sonunda Orhan Bey, ad gizlemenin utancına razı gelmedi, ortaya çıktı, "Hey hey!" diye bağırdı, "Ad sordun, yiğit aradın! Adımız Orhan Bey'dir, gaziliği de vardır. Osman oğluyuz ve de Ertuğrul Bey torunuyuz. Sürmüş gelmiş, bu hisara sarılmışız. Niyetim vuruşup almak... Gel boşuna direnme! Ya İslam ol, canını, malını, bu dünya’yı, öte dünyayı kurtar. Ya vireyle hisarı bırak, götürebildiğin kadar malla, çoluğun çocuğunla çekil git!" dedi. Aksakal Subaşı hisarın sağlamlığına güvenip Türkmen eline bir şey geçemez sandı, yumruğunu karnına vururaktan bir zaman güldü. "Orhan Bey de kimmiş?" diye kasıldı, "Başı tülbent sarıklı, beli kasap bıçaklı Türkmen bebesine hisar verilmez. Adı sanı belli yiğit gelsin!" dedi. Bizim yaşlılar gene birikip söyleştiler. "Gerektir kendi özün bilmeyene kendini bildirmek," dediler ve de, "Şu aksakala bir Abâ Müslim satırı çalalım ki, mahşere kadar türküsü çağrılsın," dediler. Bu kez iş başka türlü olup hisar alıcı gözüyle incelendi. Görüntüsünün adam ürkütür olduğu, sarılıp alınmasının, yırtılıp girilmesinin peygamber mucizesi istediği anlaşıldı. Baş başa verilip hisarı kapmanın Yolları arandı. Her kafadan bir ses çıkmakla laf uzadı. Kimi "reâyâ toplansın, toprak sürülerekten bedene ulaşılsın" dedi, kimisi, "Şimdi bunca adam bulup bedene yetişmek, olmaz iştir. İyisi, merdivenler çatalım, ucuna çengeller takalım, düşene bakmadan koşturup yanaşıp duvara sıkıca dayayıp, 'Ya hey' edelim, gaziler gülbank çekerek göz açıp kapamaya komadan örümcek gibi tırmanıp 'Aman bre din iman uğrunadır. Can verip ad almak kertesidir. Aman kılıç bizden, destek peygamberden' diye bağırarak içeri hoplasın. Hoplayanlar, 'Aman yoldaşlar, tutun beni, diyecek düşmana dalkılıç koyulup kendini koç gibi vurup bileli tırpan gibi dönüp biçerekten kâfiri dağıtsın, ulaştığının pis canını cehenneme göndersin. Böylece Osman Beyimiz, gelene kadar bir yarar iş görülsün," dedi. Ne fayda ki, söz bir yere toplanıp fatihası çekilemedi. "Şöyledir ha, böyledir ha, vaktin birinde bu iş filan keşçe şu biçim başarılıydı" deniledursun, beride gaziler hayın düşmana inceden çekilmiş ve de ak kaz tüyleriyle bezenmiş süslü değerli oklar atıp birkaçının canını zarafetle aldılar. Aksakal Subaşı, tayfasından düşenleri görmesiyle kuduz ite dönüp yayını gerip kendi dilince ve de dinince besmele çekip istavroz dolandırıp ve de Meryem Ana'yı çağırıp oku salmasıyla, bizim taraftan, "yâ bu koca buruşuk neye çabalar?" diye başını çıkaran akılsız meraklıyı tepeledi. Orhan Beyimiz, öfkeden harlayıp dumanı ve de alafı gözlerinden çıkıp, "Şu koca hınzır düşse, hisar alındı gittiydi. Yok mudur pazısına güvenen okçu bir Müslüman?" demesiyle, birkaçı, katı yaylarına yapışıp gerip gözleyip "Ya hak" diye ok bıraktılarsa da, Aksakal Subaşı, Türkçe bilir, gayet cenkçi, atik çevik bir gâvur olduğundan, sırasında geri hoplayıp yakasını Azrail'in pençesinden kurtardı. Herifin kurtulduğunu gören Söğüt ulularından biri, "Anladım! Müslüman eli bedene değmeyince hisar kısmı hiç alınabilemez!" demesin mi? Vay ki kardaşlar, bunu duymamızla bizi hal kaptı, ve de cavlaklık gayreti kavradı. Apansız n'olduğumuzu bilmekten geçip azıp kudurup "Ya Allah! Ya pir!" diye naralanıp önümüze gerilenleri savurup kopup pertav edip hisara doğru yumulup ok yağmuru altında, tazı gibi seğirtip, Tanrı’nın işine bakmalı ki, bunca oktan hiçbiri değmeyip bedene ulaştık ve de şak şak el vurup "Müjdeler olsun! Müslüman eli değmiştir ve de gayrı kurtuluşu kalmamıştır," derken...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Müslüman eli!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne sandın kötü Pir Elvan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman inanayım mı arslan Keeel! Bunlar nasıl bir işler yahu! Tıpkı tıpkısına kitabın yazdığı Zaloğlu Pelvan işleri bunlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay haaay Ermeni Toros... Hiç ayrıntısız! Höst, tadını kaçırma, hatırını yıkarım. Derken Kerimcan, bağırtımızın sonunu almaya kalmadı, tepemize bir taş değmesiyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah, Kel Ağa, nasıl taş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildiğin bela taşı... Değmesiyle ben beni duvarın dibine atayım dedim, meğerse hayın düşman, oraya tuzak kuyusu kazıp üstünü çırpıyla kapatmamış mı? Kuytu arayıp bulmak için dönelerken apansız yer yarılıp çöküp "Aman" dememize komadan bizi canlı canlı kapıp mezara indirip üstümüze kara toprağı yığakomaz mı? Bereket Orhan Beyim gözetlemekteymiş... Yittiğimizi görmesiyle çırpınıp, "Bre Kel Dervişimi kurtarana tımar!" demesiyle yoldaşlar, din kardaşlığı ve de gazilik gayretiyle bir uğurdan pertav edip taş ve de ok yağmuruna karşı kalkan oynataraktan yürüyüp yetişip göz açıp kapamaya komadan var gücü pazıya verip toprağı atıp bize ulaşıp bacağımızdan tutup çekip çıkarmışlar, havada uçuraraktan taş değmez ve de ok ulaşmaz kuytuya koşturmuşlar. Biz, dil diş kitli, ses soluk vermez, kırk yıllık dondurulmuş Mısır ölüsü gibi, bir zaman kaskatı yatıp güneşin ısısı ve de havanın esintisi gücüyle aksırıp kendimize gelmişiz. Kalkıp oturup çevremize bel bel bakınıp, "Aman yoldaşlar bize n'oldu? Bura nere? Öte dünyanın cennet bağı mı?" diye sormamızla kimde can kalır!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay anan öle kötü Kel, hisar cengini de maskara ettin desene rezil!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Maskara etmek yok! "Öte dünyaya gidip de geri geliş" derler buna Ermeni Toros! Ermişlik ve de nebilik mertebesidir, sen nerden bileceksin kötü gâvur aklınla? Evet, Kerimcan, biz hisarın karşısında böyle debelenirken ilerden bir toz bulutu kalktı, bağırtı, çağırtı koptu. Nedir demeye kalmadan onu gördük ki, birtakım savaşçılar at boynuna düşmüş, kamçı üzengi işleterek bora gibi gelmekte... Az biraz sokuldular. Filatyos çerisi döküntüleri olduğu bilinmekle, "Bre davranın yoldaşlar! Bre at bin!" haykırışı koptu. Hemen adanıp kılıca el atıp yollarını kesmeye durduk. Meğer herifler can kurtarma kaygısıyla kılıçları yere çalıp kargıları margıları döküp hisara yetişmek çabalamasındaymışlar. Silahsız olmalarıyla ossaat çil yavrusu gibi dağılıp, meşeye girip gözden kayboldular, say ki, duman hesabı, göke çekildiler. Anlarına düşülsün mü, düşülmesin mi, derken, bir toz bulutu daha kalktı, hışım gibi sürüp geldi. Ok atımına sokulunca baktık, bu senin Âdem Ejderhası Pir Elvan kardaşımın kargısı ucunda, fukara Filatyos'un kesik başı, saçlarını tug gibi savuraraktan gelmekte değil mi? Ben işi anlamamla, hopladım kalktım. Önce parmaklarımı şıklatarak iki döndüm, sonra, elimi boru yapıp Aksakal Subaşı'ya sesim çıktığı kadar bağırdım: "Hey hey! Beri bak akılsız Aksakal! Nah işte, dilediğin adı belli yiğit, kargıya binmiş, salınıp savrularak gelmekte... Var mı buna bir sözün! Hisarı ver, tatlı canı kurtar," dedim. Hisarda bir velvele koptu ki, olursa o kadar olur! Erler dizlerini döverekten, avratlar saçlarını yolaraktan bir zaman ağlaştılar. Gördüler ki, dövünmenin, ağlaşmanın hiç faydası yok... Osman Beyimiz gelince, Aksakal Subaşı'yla boyunları altın zincirli iki üç belli başlı kâfir, vire bayrağını açıp çıkıp diz çöküp, yüzlerini yere sürüp bağışlanmalarını yalvarıp Hisarı verdiler. Kapıdan tekbir getirerek ve de gülbank çekerek ve de keyifli ezanlar okuyarak girdik ki, cennete girmek de öyle değil!</p>
</body>
</html>
