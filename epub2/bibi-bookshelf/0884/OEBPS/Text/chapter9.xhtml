<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc7" style="page-break-before:always">1</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, meşin kaplı eski cöngü kuşağından çıkardı, üç kez öptü, başına götürdü. Yapraklarını, saygılı, biraz da kasıntılı, açarak okuyacağı yeri seçti. Sakalından geçirdiği sol elini belindeki Ahi palasının sapına dayayıp öksürerek boğazını hazırladı, sesini kalınlaştırmaya çalışarak okudu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şöyledir bilin ey ihvanlar, ey dostlar ve de ey mert yoldaşlar! Ahilik çok ulu kattır ve de saygılı basamaktır. Ama onu gördüm ki, bölüklerimize şeytan uğramış, yiğitlerin gönül gözlerini bağlamış. "Bundan böyle, hiçbir yolsuzluk bize erişebilemez," diye kibirlenmişler, çizgiden çıkmışlar, doğruluğu şuraya koyup eğriye sapmışlar. Sohbetler, yârenler bozulmuş, sofralara haram girmiş, nefisler kuduz canavar gibi azgınlaşıp gem almaktan çıkmış. Alplığın yerini yavuzluk, utanmanın yerini yüzsüzlük kapmış. Bilmekliğin uyanık ışığı sönüp bilmezliğin uykulu karanlığı yerin yüzünü sarmış. Ahiler, pir kapılarını boşlayıp beyler kapısına birikmiş... Oysa, bu dünyada, her bir nesneye bozuntu elverir, ahiliğe erişebilemez!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Sedirin ortasındaki Ahi Baba, sağ dizini indirip sol dizini kaldırarak oturum değiştirdi. Halifeler, sonra nakipler, daha sonra yaş sırasıyla oturan, ahi yiğitleri de ayak değiştirerek Baba'ya uydular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Avlu kapısının iki yanında ellerini omuzlarına çapraz bağlamış çavuşlar, taştan yontulmuşlar gibi kaskatıydılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, kaldığı yerden okudu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Onu gördüm ki, Ahilerden kiminin kitabı hiç yok. Kitap olmayınca aktan kara, eğriden doğru ayrılmaz. Kiminin kitabı var, yazan kısa yazmış, 'Az olsun öz olsun' derken anlaşılmaza düşmüş. Diledim ki, Ahilik töresi derlensin. Rum ülkesinde, âdemoğlu, Türkçe söyleyip bilişir. Türk diliyle yazılsın ki, köylü kentli okuyup okutup anlasın. 'Duymadım bilmem' demeye özrü kalmasın. Yel gibi estim, yol gibi tozdum, Pirler kitabını bulmak için... Miskin canım üzüldü, dizlerimin gücü kesildi. Ol görüp ele getiremedim. Umudumu yitirmekliğime bir şey kalmadıydı ki, bir gün Halep çarşısında, bir derbeder Hindiye dervişine çattım. 'Ahilik yolu töresidir bu defter' diye bağırmaktan boğazında tükürük kalmamış... Dönüp bakan yok... Seğirttim gördüm ki, bunca yıldır aradığım kitap... 'Kaça?' dedim, 'Üç akça' dedi. Anladım ki değerini bilmez. Hemen verip aldım, oturup yazdım bileğim durana kadar... Ahilik yolu bilinmeklik için... sorusunun karşılığı verilebilmek için... Umuttur ki, bundan geri yitirilmeye! Erbabı kuşağına sokup gezdire Ey ihvanlar, ey yoldaşlar, ey dostlar, yiğitlik yönelmektir, Ahilik başlamaktır ve de Ahi Babalık gerçeğe ulaşmaktır. Aslında üçü birdir, ayrılık gayrılık yok! Şöyle biline ki, Ahilikte miras yürümez, babanın kazandığı oğula geçmez ve de herkesin kendi kazanması kanundur. Ama kazanmak kolay, tutmak çetin... Yüz yıl çabaladın, kazandın, bir gün şaştın, yaramazı işledin, gitti gider."</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi Baba, erkân toplantılarının başında, gelenek olan bu okumayı yeterli bularak, çavuşlara işmar etti. Sağ çavuş testiyi, sol çavuş süpürgeyi alıp ortaya geldi. Biri su döker, öteki süpürür gibi yaparak okumanın yeterliği bildirildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi cönkü kuşağına sokunca, toplantıyı yönetecek nakip kalktı, arkasını Ahi Baba'ya dönmeden avlu kapısına kadar geriledi. Sağ çavuş su doldurduğu bakır tası, sol çavuş tuz kutusunu koşturdu. Nakip suya biraz tuz atıp tası iki eliyle başı hizasında tutarak bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Selam olsun sizlere, ey doğru yolumuza girmişler! Selam ol sun ey Ahilik kuşağı kuşanmışlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi Baba erkân adına, karşıladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Selam olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelmekliğimiz yol için... Durmaklığımız yol için... Söylemekliğimiz yol için... Gelmiş geçmiş, gelip geçecek pirler, erenler, derviş savaşçılar, Rum gazileri, Rum abdalları, Rum alpları, Rum bacıları ruhuna huuuu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Erkân bir ağızdan gürledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Huuuuuu!.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi Baba yere bakarak sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dargınlarımız barıştı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Barıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Helallik alınıp verildi mi</p>

  <p class="Standard" dir="ltr" style="margin-left:0;margin-right:0;text-indent:18.859844px">— Verildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Naki, Ahi Baba'dan başlayarak tası dolaştırdı. Herkes iki eliyle tutarak dudaklarını ıslattı. Nakip de öyle yapıp geriledi, tası sağ çavuşa verdikten sonra ortaya geldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir ahbabımız yola girmek ister.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimdir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kara Osman Bey oğlu Melik Bey'dir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uygun! Kimdir yol atası?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bacıbey oğlu Kerim Çelebi'dir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uygun! Ya kimdir yol kardeşleri?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savcı Bey oğlu Ahi Bayhoca, Aykut Alp oğlu Kara Ali'dir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uygun! Alsınlar gelsinler!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yol atası Kerim Çelebi önde, iki yol kardeşi arkada, avlu kapısından çıktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuşlar, Ahi Baba'nın önüne iki seccade serdi. Nakip, bunlardan birine, Melik Bey'in kuşanacağı Ahi kuşağını, beline sokulacak Ahi palasını, saygıyla koyup oturdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çavuşlar kapının yanındaki yerlerine geçmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi'nin anası Bacıbey'in Söğüt'e ün salmış, bol gölgeli serin avlusunda, kuş cıvıltılarından başka ses duyulmuyor, ince nisan meltemi havuzu gölgeleyen salkım söğütlerin taze yeşille donanmış dallarını sallıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapı, üç kez vuruldu. Ahi Baba duymazdan geldi. Üç kez daha vurulunca seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Destuuuur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıyı çavuşlar yavaş yavaş açtılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Önde Yol Atası Kerim Çelebi, arkada Melik Bey içeri girdi. Yol kardeşleri, iki yandan saltasının eteklerini tutmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yol Atası Kerim Çelebi, Melik Bey'i seccadelerin önüne getirdi, sağ elini sol omzuna, sol elini sağ omzuna koydu, eğildi, sağ ayağının başparmağını, sol ayağının başparmağına bastırdı. Erkânı selamladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşbu kardaşımız Melik Bey, siz yol erlerinin ayağına girip bu insaf eşiğinde durmaktan muradı, aramıza girip kervanımıza katılıp erkân görüp yol tutup Ahi Baba’mıza boynu bağlı kul olmaktır ve de uğraş erleri bölüğünde beli kılıçlı yoldaşlığa koşulmaktır. Bu âşık için nedir buyurduğunuz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sınava çekilsin yol töresince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayhay...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi boş seccadeye diz çöktü. Yol kardeşleri Melik Bey'i getirip karşısına oturttular, kendileri de tuttukları eteği bırakmadan iki yanına çöktüler. Kerim Çelebi, okurken kullandığı kalın sesle, büyük soruyu sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ey can, kulağını aç! Yola girmek dileğindesin. Şöyle bil ki, ahilik ince yoldur ve de çetin yoldur ve de gayet sarp yoldur. Yüreğine, bileğine güvenmeyen girmemek gerekir. Çünkü yüceleyim derken batağa batmak vardır. Yolumuz anlamaklık yoludur ve de inanmakhk yoludur ve de tutmaklık yoludur. Töreleri tutmaya gücün yeter mi? Yüreğin ne demekte?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beliii...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sınavlanmaya da beli mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beliii...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beli dedin, günah gitti bizden... Yallah bismillah! De bakalım, Ahiliğin açığı kaçtır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dörttür.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Say gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eli, yüzü, gönlü, sofrası...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kapalısı kaçtır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üçtür.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Say gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözü, beli, dili...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözü kapalılıktan murat nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsenin suçunu, ayıbını görmemektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ekmek yemekte kaç edep vardır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— On iki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Say gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oturdukta sağ dizi dikip sol dizi altına ala... Lokmayı önce sağ avurduyla çiğneye... Küçük lokma ağızlaya... İki elini yağlatmaya. Ağzından akıtmaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi adayı biraz duraklayınca Kerim Çelebi fısıldadı: "Yere dökmeye..." Bunu herkes gibi Ahi Baba da işitmişti. Ayıplayarak tersledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kerim Çelebiiii... Çelebilik böyle değil!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Melik Bey atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yere dökmeye, ağzı dolu iken konuşmaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi parmaklarıyla gizlice saymayı bıraktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yedi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsenin lokmasına bakmaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sekiz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başını kaşımaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dokuz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sözü kısa söyleye ve de hiç gülmeye...</p>

  <p class="Standard" dir="ltr" style="margin-left:0;margin-right:0;text-indent:18.859844px">— On...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yemeğin iyisini konuğa bıraka...</p>

  <p class="Standard" dir="ltr" style="margin-left:0;margin-right:0;text-indent:18.859844px">— On bir...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yemekten sonra elini yıkaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Ya söz söylemekte kaç edep vardır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dört edep vardır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Say gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sert söylemeye ki ağzından tükürük saçmaya... Bir kişiyle söyleşirken başka yere bakmaya... "sen-ben" demeye, "siz-biz" diye... Elini, kolunu sallamaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, yol gitmekte kaç edep var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sekiz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Say gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Katı katı kasılarak yürümeye... Canavarcıkları ezmeye... Dört yanına bakmaya... Taştan taşa hoplamaya... Yoldan ayrılmaya... Kimsenin ardından gözlemeye... Büyüğün önüne geçmeye... Biriyle giderken bekletecek iş tutmaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya nesne satın almakta kaç edep vardır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç... Yumuşak söyleye... Tadına azla baka... Aldığını geri vermeye...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelelim, beyler katına varmanın kaç edebi var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Say gelsin.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vakitsiz gitmeye... Büyüklerin hepsine ayrıca ayrıca selam vere... Uzak otura... Çok söylemeye... Öğüt vermeye...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, Ahi Baba'ya döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dersiniz? Daha sınayalım mı biraz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi Baba yargıyı erkâna bıraktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uygun...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Elverir...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yontulmuş yeterince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ak etti yol atasının yüzünü, aferiiiin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, Melik Bey'in eline bir yağlık örttü. Yol kardeşleri, ellerini bunun üstüne koydular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi son öğütlerini verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ey oğul! Saygılı ol ki saygı göresin!.. Sözün dolusunu söyle ki dinletebilesin! Bundan böyle sana şarap içmek, kemik ataraktan kumar oynamak yoktur. Gammazlık, kasıntı, karalamak yoktur. Kıskanmayacaksın, kin tutmayacaksın, zulmetmeyeceksin!.. Yalan söylemek, sözden dönmek, namusa kötü bakmak gayet ayıptır ve de yoktur. Ellerin günahını görmezden geleceksin! Pintilik yoktur, hele hırsızlığı akla getirmek bile yoktur. Kuşanacağın kuşağın onurunu bil! Kılıç erliğine soyunmaktasın. "Ali'den üstün yiğit ve de Zülfikâr'dan üstün kılıç olmaz" denilmiştir. Çabala ki, bu basamaklara yanaşabilesin! Kalk bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Öğütleri başı önünde dinleyen Melik Bey kalktı. Kerim Çelebi ortaya sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kuşaklayalım mı ihvanlar? Ehli midir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ehlidir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaraşıktır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kuşaklansın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi Ahilik kuşağını aldı, dudaklarını kıpırdatarak okuyup üfleyip Melik Bey'in beline doladı, üç düğüm vurdu, Ahilik palasını üç kez öpüp kuşağa soktu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ey yoldaşlar! Gülbank çekelim, üçler, yediler, kırklar aşkına! -Bir ağızdan başladılar-: Allah Allah illallah... Baş açık, göğüs kalkan! Uğraşta kılıç kalkan, eyvallah! Bu meydan er meydanı, düşenleri sormak olmaz. Yolumuz hak yoludur, geri durmak olmaz, eyvallah! Düşman kara karga, Ahi yiğitleri sahan! Can baş Ahi Baba’mıza kurban, eyvallah! Tanrı birliğiyçün, yol dirliğiyçün, meydan erliğiyçün ölenimiz şehittir, cennetlik; kalanımız gazidir muhabbetlik, eyvallah!.. Yolumuza girdi Ahi Melik Bey, çabalaması yerini bula!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amiiiin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Muradı amacına vara!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amiiiin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pirler, hak erenler arkacısı ola!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amiiiin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bahtı açıla yürüye...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yürüyeeee...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ünü yayıla yürüye...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yürüyeeee...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnlesin yergök, çekelim hu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Huuuuuuu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçekler demine huu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Huuuuuuu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dervanına huu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Huuuuuuu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi "Muhammed'e salavat" derken sustu, "Bre aman!" diye naralanıp kalkmak için davrandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Erkândakiler, önce şaşırmışlar, sonra bağrışmaya başlamışlardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tuh, Tanrı belanı vere...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Cılk etti erkânı rezil...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demedim mi yoldaşlar, bu Kerim Çelebi molladır, yol atası olabilemez!</p>

  <p class="Standard" dir="ltr" style="margin-left:0;margin-right:0;text-indent:18.859844px">En büyüğü on beş yaşında, Söğüt çocuklarının kurduğu Ahi oyunu bozulmuş, dokuz yaşındaki Melik Bey, beline sokulu boyu kadar Ahi palasıyla ortada kalakalmıştı. Gerçekten Ahiliğe giriyormuş da erkân bozulmuş gibi, ağlamamak için alt dudağını dişliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Harmanlayarak ayağa kalkan Kerim Çelebi, çenesine bağladığı, kara keçi pöstekisinden koca sakalı sökerek atıldı, avluya girip kalabalığı görünce şaşalayan sıpa iriliğindeki çoban köpeğinin önüne çömeldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu sana oğlum Alaş? Nedir bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Alaş'ın gövdesi boynundan kuyruğuna kadar kan içindeydi. Uzaklardan koşarak geldiği, el gibi sarkan dilinden, karnını körük gibi işleterek solumasından anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demedim miydi, "Bu it soysuzdur, kuzu paralar." Nasılmış Bacıbey'in Kerim Çelebi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi hızla döndü. Söğüt'ün ünlü duvarcısı Haçik kâfirin oğlu gülüyor, ellerini dizlerine vurarak çırpınıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kuzu mu paralamış bu şimdicik Ermeni oğlu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kurt boğmuş değil ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ahi Baba kılığındaki, Osman Bey oğlu Orhan Bey'in sert sesi bütün gürültüleri bastırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Post benim... -Sedirde doğrulup elini kaldırmıştı-: Canavarın postu benimdir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi'nin anası, Bitinye ucunun Rum bacıları başkanı Bacıbey'in bakımlı avlusunu birden sessizlik kaplamış; Ahi oyunu için kılık değiştirmiş, sakal bıyık takmış Söğüt çocukları katılakalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">İlk şaşkınlık geçince pöstekiden sakallarını, bıyıklarını sökenler, ortaya atıldılar. Kurt postunu getirene davar sahiplerinin az Çok bahşiş vermesi gelenekti. Ayrıca postu vererek, çerçilerden, bunca zamandır imrenilen çerez merez, çakı, ayna, mendil, pusu, kemer, külah almak da mümkündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bre heyyy!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay breee...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay aman vayyy!</p>

  <p class="Standard" dir="ltr" style="margin-left:0;margin-right:0;text-indent:18.859844px">Gürültüyü Orhan Bey'in amcası oğlu Bayhoca'nın kalın sesi bastırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yağma yok yeğen!.. Post, yetişip el vuranındır Oğuz töresince...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu söz üstüne, çocuklar sırtlarındaki eğreti giyimleri çıkarmak için debelenmeye başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayhoca irikıyımdı. Sırtındaki uzun kaftanın eteklerini toplayıp kapıya yetişmişti. Orhan Bey, Ahi Baba kürkünü bir türlü çıkaramıyordu. Yeğeninin eşiği atladığını görünce, koşmaya hazırlanan Kerim Çelebi'nin eteğini tuttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak gitsin Çelebi... Meraklanma, kaptırmayız postu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaptı bile...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaptırmayız... -Artık telaşsız soyunuyordu-: Söğüt'ün bütün hayvanları çayırda... Babamın iki ulak atından başka binek yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bayhoca bilmez mi bunu? Doğru size koşmakta...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Koşsun! At vermez kimseye Deli Balta, babamın emri olmadan... -Kürkle Ahi palasını yere atarak yürüdü-: Alırsan, bir sen alırsın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bana verir mi, Bayhoca'ya vermeyen?</p>

  <p class="Standard" dir="ltr" style="margin-left:0;margin-right:0;text-indent:18.859844px">Sokakta kıyamet kopuyordu. Üstlerine büyük gelen cüppelerle, takma bıyıklan, sakallarıyla dışarı uğrayan çocuklar, su taşıyan kızlara rastlamışlar, birkaçının bakracını devirmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ananınnnn...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bacım bunlar neyin nesi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Molla bunlar kız...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Molla kısmı koşar mı, büvelek tutmuş dana gibi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyin mollası, Ermeni oğlunu tanıdım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suyumu devirdi rezil Bayhoca!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ayağın kırılsın e mi, kötü Moğol...</p>

  <p class="Standard" dir="ltr" style="margin-left:0;margin-right:0;text-indent:18.859844px">Silah öğretmeni Kaplan Çavuş'un kızı Aslıhan, Kerim Çelebiyle Orhan Bey'i önledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oooh! Bastı öyle ya, Bacıbey ablam?.. Ahi oyununa bizi almaz mısınız, oh olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Basılma yok!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tütsülenmiş arı gibi, neden dağıldınız, Bacıbey ablam kırbacı şaklatınca?.. -Aslıhan, kocaman kara gözlerini belertip Kerim Çelebi'yi, küçümseyerek dipten doruğa süzdü-: "Bunlara yaraşır" diyelim Ahi oyunu... İlerde pala sokunup bölüğe girerler, canları çekerse... Ya sana n'oluyor, kötü molla?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız bak!.. "Mollalığı karıştırma" dedim, "Çiğnerim" dedim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mollalıkta adam çiğnemek hiç yoktur Çelebi Kerim, buncacık şeyi daha belletmediyse Yahşi İmam'a yazııık!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kızlar fıkır fıkır gülüştüler. Aslıhan, saç örgülerini silkip kırmızı sıkmasının iyice belirttiği göğüslerini gererek meydan okur gibi bakıyordu. Söğüt'ün en güzel kızıydı. Kerim Çelebi "Lahavle" anlamına başını sallayarak alt dudağını dişledi. "Güzelliğine güzel ya, bu utanmazlık ne bela?"</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey kolunu tuttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uymayalım bu saçı uzunlara Kerim Ağa... Bakmayalım kusurlarına...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay Orhan Bey... Akıl saçta mı, bilmeyince beylik ne zooor!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kızlar bu kez ellerini dizlerine vurup çırpınarak gülmeye başlayınca. Kerim Çelebi uygun bir laf bulamamanın öfkesiyle tepindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız sen!.. Hey Allah... Bela mısın bu Söğüt'ün başına? Seni hiç mi terbiye etmedi anam olacak Bacıbey'iniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biz pala tutmuş savaşçılarız, Bacıbey'in yüzkarası Çelebi Kerim, bizim terbiyemize aklı ermez molla takımının... Oturaklı laf aramaktasın ama, aklından bulamazsın, kuşağındaki kitapta varsa, bilmem...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız beri bak... "Kitabı karıştırma" demedim mi? Kız ben...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey çekerek yürüttü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman arkadaş, post gider ha...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, laf altında kalmanın utancını geçiştirmek için sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl alacağız ulak atını Deli Balta'dan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen alırsın güzelce... Sana güvenir çünkü... Yalan demeyeceğini bilir. Bak n'apacağız Kerim Ağa, gireceksin fırtına gibi bizim avluya Babam uyur bu saatte... Deli herif gürültü edemez. "Bey ulağım, tez binek!" dersen aklı şaşar. Atı çeker altına... Beni görmesin, kuşkulanır, bir domuzluğumuz olduğunu bilir. Caminin önünde beklerim seni ben...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, kendisinden üç yaş küçük olan Orhan Bey'in en çapraşık durumlara hemen bir çıkar yol bulmasını çok beğeniyordu. Daha da beğendiği, bu çarelerin, kolay, kestirme, adamına, yerine uygun oluşuydu. Okumayı altı yaşındayken sökmüş, sekizinde en önemli at yarışını kazanmıştı. Şimdi, on üçünü bitirirken, silah öğretmeni Kaplan Çavuş'un dediğine bakılırsa, derisine değecek kılıç buralarda hemen de yok gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, genellikle, çok yumuşak başlı olan Orhan Bey'in, silahşörlüğe, belki de pek istemeden, bey oğlu olmanın zorunluğuyla koşulduğunu düşünüyor, ona biraz da acıyordu. "Mısır'a, Bağdat'a, Buhara'ya gitmeli, medreselerde okuyup bilginlikte ün salmalı!.. Kitaplar yazıp dünyaya parmak ısırtmalı!"</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam... Defledi Bayhoca'yı Deli Balta... Suratının asıklığından bildim! -Bayhoca, Osman Bey'in avlusundan fırlamış, ilk sokağa sapmıştı-: Aklıma gelen gibi... Çayırdaki hayvanlara yöneldi. Hadi Kerim Ağa, göreyim seni... Ben burdayım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, hızla 'yürüdü. Kurdun postunu ele geçirmesi çok sıralı olacaktı. Anası Bacıbey, hoca hakkını çok zor denkleştirebiliyor, ayrıca, mollalığa girmesini hiç istemediğinden, bir zaman da söyleniyordu. Bu Söğüt'te, bütün delikanlılar savaşçı olmaya çabaladıklarından, hocanın topu topu üç öğrencisi vardı. Bunlar da, sakatlıkları yüzünden istemeyerek mollalığı seçmişlerdi. Güreşlerde, taş atma, taş kaldırma, bilek bükme yarışmalarında akranlarından birkaç gömlek üstün olan Kerim'in, silahşorluğu neden sevmediğine bütün Söğüt şaşıyordu. Anası Bacıbey çok yalvarmış, çok ağlamış, sonunda, "Ben molla oğul istemem ve de analık hakkımı bağışlamam," diye diretmişti. Kerim, okumasını, Ertuğrul Bey'e borçluydu. "İşi uzattın Bacıbey ve de tadını kaçırdın. Bize okumuş da lazım. On yiğide bedel Demircan oğlun yetmez mi, senin Bacıbeyliğine ve de rahmetli Rüstem Pelvan yoldaşımın ocağını yakmaya?" deyip mollalığa izin aldığı günü hiç unutmuyordu. Eğer hastalığı gittikçe artmasaydı, Ertuğrul Bey bu yıl, kendisini İtburnu'na, Şeyh Edebâli'ye gönderecekti. Şeyh Edebâli gibi ünü dünyayı tutmuş bir bilginin özel öğrencisi olacağını düşündükçe, Kerim'in sevinçten yüreği ürperiyor, yüzüne ateş basıyordu."Varsın geciksin biraz... Tek beyimiz sağalsın da, hayırlısıyla..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'in öfkeli seyisi Deli Balta'yı atlatabilmek için avluya, suratını asıp hızla girdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Balta emmi... Hey!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsin? Bayhoca sen misin? "Olmaz" dedik! Uzatma boşuna!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bayhoca yok, benim ben... Kerim Çelebi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çek şu kıratı... Çabuk... Bey ulağıyım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bey ulağı mı? Eğlen vardım.</p>

  <p class="Standard" dir="ltr" style="margin-left:0;margin-right:0;text-indent:18.859844px">Babası Ertuğrul Gazi, hasta olalı beri, onun yerine uç işlerini çeviren oğlu Kara Osman Bey, bir yere bir aklı eren salmak gerekince, hep Kerim Çelebi'yi gönderiyordu. Bu sebeple, biraz safça olan Deli Balta, "Bey uyumakta... Bu ulaklık neyin nesi?" diye düşünmeden inanmış, ahırın sekisinden hoplayarak seğirtmişti. Bir yandan eğerli beklettiği ulak bineğinin üzengisini çözmeye çabalarken bir yandan merakla sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayır mı, aman Kerim oğlum?.. Savaşçı mı toplamakta bizim arslan beyimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklın fikrin savaşta... Savaşçı n'olacakmış, barış zamanı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Barış zamanı... Uzadı bu barışın zamanı kopuk, çok uzadı ve de tadı kaçtı iyice... Savaşmaktan geçtim, yiğitler ata binmeyi, kılıç kuşanmayı unuttu. Hayır, uçlarda töre değildir bu kadar uzun barış... Biz bunun kötülüğünü görürüz, nah yazdım şuraya... Dediydi dersiniz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Barışın kötülüğü neymiş bre emmi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Molla kısmının aklı hiç ermez! Barış uzadı mı, n'olur bakalım? Savaşçı gelmezlenir uca... Gelenler de bakarlar ki bir iş yok, savuşurlar birer ikişer... Hani, kaç zamandır, yeni savaşçı nerde? -Biraz sövdü, biraz beddua etti. Öfkesinden, üzengileri eğerin üzerinde tutan ipi dolaştırmıştı-: Buralara, dilenciden başkası uğramaz oldu epeydir... -Üzengileri kurtardı-: Al bakalım! Zorlama çok... Savaşçı toplamaya gitmeyen ulağın çalım satması kanun değildir. Nerde Orhan Bey, görünmedi, sabahtan bu yana?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem... Bende görmedim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Köslük meydanında aşık oynamaya oturmalı... "Cuk atayım" diye çabalarken başına dikilmeliyim ki... Bak bakalım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, kır atın kolanlarını yokladı, besmele çekip bindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eyvallah emmi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele şu mollaya hele... Ben neye acırım, molla altına düşmüş hayvana acırım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, değme binicileri imrendirecek ustalıkla kır atın boynuna kapanıp avlu kapısından çıktı, üzengilerin sivrisini kullanarak tırısa kalktı. Kurdun postunu cebinde sayıyor, Yahşi imam'ın hoca parasını, anasıyla uğraşmadan vereceğine seviniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, caminin önündeki sedire çıkıp hazırlanmıştı. Kerim Çelebi yaklaşınca, kendinden memnun güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildim Deli Balta'yı yere çalacağını. Kerim Ağa!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atla, savuşalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey terkeye hopladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sür Çelebi... Deli Balta Türk'tür, aklı başına gelir ama, bereket, biraz geç gelir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden sezinler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bayhoca'dan sonra gittin. Pirelidir. "Bunların görülecek bir işleri var hayvanla" der. Babamın uyuduğunu hatırlayınca hiç şüphesi kalmaz. Beni sordu mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Tepikle... Pirelenmeye başlamış bile farkına varmadan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ten dörtnala çıktılar. Doruğa yakın Orhan Bey, iti almadıklarına hayıflandı, sonra değiştirdi fikrini...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakmadık yarasına derin mi? Çıkamazdı at ayağıyla bu yokuşu... Sür... Kartalları, akbabaları kollayaraktan bulacağız leşi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Tepede durup gökleri taradılar. Görünürde, harman çeviren hiçbir karakuş yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey biraz düşündü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanlış kalmadıysa aklımda, batağa girmemişti Aloş, çamura batmamıştı... Demek kurdu, senin Demircan Ağa'nın köyü yakınında boğdu. Yok... O zaman Demircan Ağa'ya giderdi. Demek, Söğüt'e yakın bastırdı. Yaralanınca şaşırıp eve geldi. Ağanın köyünü doğrulayacağız. Sür bakalım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kavşağı elli adım kadar geçmişlerdi ki, Eskişehir yolundan dümbelek sesi duyup durdular. Orhan Bey elini sevinçle dizine vurdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savaşçı derviş bunlar... Dön bakalım...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savaşçı dervişlerse, Deli Balta’nın alacağı olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Barıştan yakındı, "Bizim buralara artık savaşçı gelmez" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yokuşun başında, dümbelek sesi, zikir iniltisi iyice duyuluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey köşeyi dönenleri görür görmez, kestiriminin doğrulanmasına sevindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Cavlak bunlar... Dört... Hayır beş kişi... Dümbeleği çalana bak!.. Âdem azmanı! Babam nasıl zaptedecek bunları, bakalım!.. Eğer, akın isteyenler ahırımıza kadar girip Deli Balta'yı da kendilerine uydururlarsa, işi iştir Kara Osman Bey'in... Dur ya hu... Beş dedik ama, altı bunlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkada, tek başına, zinciri omuzlarında, topallayarak esir geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arkadaki cavlak değil!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet... Kurtulmalık toplamaya çıkmış esir! Zinciri fark ettim, omzunda... -Suratını astı-: Gene bunaltacak, Ertuğrul dedem, fukara babamı!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Unuttun mu, Beylik işlerini babama bırakalı durumu, yoksa aklı mı gel git oldu, gereksiz yerlere para harcamakta, "Bu Osman oğlum iki ucunu bir araya nasıl getirir?" dememekte... "Canı sıkılmasın" diyerek, yoksulluğunu sezdirmemeye çabalar babam, debelenir!.. Kolay mı, altı yıldır hazırdan yemekteyiz. "Hazırdan yemek" sözgelişi... Faizli borçtan yemekteyiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tembihle, yanına koymayıversin Deli Balta, dilenci takımını, şunu bunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz! Ertuğrul Bey'in adını doğrulayıp sürmüş gelmiş, şu kadar yerden... Ellerin verdiğini verse ya... Babam geçende dert yandı Akçakoca emmime... "Yeri gelince söyle oh Koca Emmi, hazırda olmayanı vermeye kalkacak diye yüreğim hoplamakta bir isteğe geldi mi biri" dedi. Cebinde bir altın yokken, "Ver şurdan beş altın" dedi mi, naparsın Kara Osman Bey olsan?.. -Gelenlere bir zaman baktı-: Evet, anlaşıldı mesele!.. Bahardır, uçlara gelen olur tek tük... Akın, çapul umuduyla... Eskinin hesabı... Ne bilsin, akılsız topal, Ertuğrul ucunun nerde kıvrandığını... Sür gidelim! Para ister bunlar... Bizim kese, parayı unutalı hanidir... Tepikle hadi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim hayvanı sürdü. Orhan Bey, dümbelek gümbürtülerini, böğürtülerini bir zaman dinledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Para olsa da, Kerim Çelebi, cavlak kısmına ıssız yerde vermek canımı sıkar benim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Silahlıdır bunlar... Az biraz da soyguncudurlar, "Korkutup aldık" diye şişinirler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vermeyince?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Afyon keyfiyle edepsizlenmeye kalkanı olur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kılıcı elinden alıp tersiyle kıçına vurunca?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ertuğrul dedemden öğütlüyüm: "İtle dalaşmaktan çalıyı dolaş" buyurmuştur. Ayrıca, "Molla kısmını savaşa sürmeyeceksin," dediydi bir gün...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Gökyüzünün çok yükseklerinde dönen ilk kartalı, yeni kurulmakta olan Dönmezköy'e yaklaşırken gördüler. Orhan Bey buna çok şaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah!.. Buralarda mı boğmuş kurdu sizin it?.. -Biraz bekledi. Kerim Çelebi'den ses çıkmayınca tamamlandı-: Neden Demircan Ağa'yı bulmadı da sürüp geldi Söğüt'e kadar, peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Avda mavdaymıştır Demircan Ağam!.. Köylüler de, yabancı daha...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey seslenmedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dönmezköy'ü kuran göçmenler gelenleri görmüşlerdi, işlerini bırakıp yola doğru, çoluk çocuk, kadın erkek, koşar gibi yürümüşlerdi. Yaşayışlarının temelden sarsıldığı, bu sarsıntıyla gerçekten bahtsız oldukları belliydi. Görünürde hiçbir umut kalmadığı halde, sanki doğdukları topraklara dönme haberi alacaklarmış gibi her yolcuyu böyle koşarak karşılıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey bunu daha ikinci gelişinde anlamış, kederlenmişti. En çok da köy papazı Pop Markos'un hali yüreğine dokunuyordu... Aslında, yüreğe dokunacak bir hali yoktu papazın... Yetmiş yaşındaydı ama dinçti. İyimserliği ruh gücünü gösteriyordu. Öyleyken, bu yaşta, Müslüman toprağına yerleşip alışmak, gene de kolay değildi. İkinci gelişinde, birkaç direk çatıp bir küçük çan asmaya izin istemiş, Orhan Bey hiç duraklamadan, "Hay hay" deyince dünyalar bağışlanmış gibi sevinmişti. "Sonra ne düşündüyse düşündü, kuleyi çatıp çanı asmadı. Çekindi fukara! Haklı da!" Dedesiyle babası o kadar tembihleyip gözettikleri halde, kimi savaşçı dervişler, gaziler, hele abdallar, gâvura pek acımıyor, küçük olaylardan yararlanarak sövüp, tükürüp itekliyorlardı. Birkaç kere, kıza oğlana dille, bir kez de, elle sarkıntılık olmuş, suçlu cavlak abdala, dedesi Ertuğrul Bey'in emriyle Söğüt'ün Köslük Meydanı'nda şeriat dayağı atılmıştı. Sopalama işi, böyle edepsizleri hiç sevmeyen Demircan'a verildiği için herif az kalsın geberecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Attakilerden birinin Orhan Bey olduğunu öğrenince Pop Markos, yaşından beklenmez bir gayretle hızlanıp yetişmişti. Köylüler çekilip yer açtılar. Adamcağız, iki kat selam verdi, istavroz çıkarıp uğur diledi. Su başında dinlenmeye, ayran içmeye çağırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağolun! İşimiz acele... Nerde Demircan Ağamız? Hayvanların yanında mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos hemen karşılık vermedi. Yere bakarak bir zaman gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bugün görmedim. Gelmedi buraya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir küçük çocuk atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konuğu vardı ya ağamızın...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos çocuğa ters ters bakınca, anası kolundan çekip boşboğazı arkasına saklayıverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi'yle Orhan Bey konuğun kimliğini kestirmişlerdi. Üstelemediler. Anlaşılan köylü de, Bacıbey'in yok yere imansızlık edip yavukluların evlenmelerine izin vermediğini biliyor, Liya'nın geldiği günler, hayvanların çayırlandığı yere kimseyi göndermiyordu. Böyle günlerde Demircan'ın yardımcısı Ermeni Toros'u ava yolladığı da bilinmekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi elini çenesinden alnına, sonra da göğsüne götürerek selam verdi, hayvanı tepikledi. Akşam yaklaştığı için, Demircan Ağasının nişanlısı çoktan gitmiş olmalıydı. Öyleyken, geciktiyse geldiklerini duyurmak için sesini yükseltti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ah bu benim anamın işleri!.. Rahmetli babam tevekkeli mi döverdi anamı kırbaçla... "Karı kısmının saçı kurumayacak bir, gözü kurumayacak iki..." derdi rahmetli...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yeri cennet olsun, zamansız öldü baban... Bezdik yahu biz bu Bacıbey'in elinden... Geçende beni tuttu, "Dönmezköy'ün gâvur papazına 'Baba' demişsin, bey kısmı, ağzından çıkanı bilecek... Bir daha duyarsam bak neler olur!" diye azarladı. Babama da, Bilecik tekfuruna "kardeşim" dediğinden çıkışmış... Yengenin yerinde olsam, "Döndüm dinimden" derim, eve yerleşirim! Sonra da "Yok dönmedim" deyiveririm!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusu da bu... Ağam elini tez tutmazsa, "Dinimden döndüm" demek de yetmeyecek! Tanrı korusun, beylik büyük amcan Dündar Alp'in eline geçti mi, derviş takımı, salt Rumları değil, bizi de yeniden imana çağıracak, duraklayanın boynunu vuracak...</p>

  <p class="Standard" dir="ltr" style="margin-left:0;margin-right:0;text-indent:18.859844px">Demircan'ın çadırı görününce Orhan Bey elini boru yapıp seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyyy... Demircan Ağa? Hey... Heyyyy!...</p>

  <p class="Standard" dir="ltr" style="margin-left:0;margin-right:0;text-indent:18.859844px">Durup beklediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karşılık gelmeyince Kerim Çelebi hayvanın başını çayıra çevirdi, ot yığınını tırısla döner dönmez, on beş adım ötede, sırtına ok saplı çıplak ölüyü gördü. "Nedir o?" diyerek dizginleri var gücüyle çekip hayvanı şaha kaldırdı. Orhan Bey boş bulunmuş, sağrıdan sıyrılıp yere oturmuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'aptın Çelebi?.. Aslıhan duymasın!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini yere atıp deli gibi koşan Kerim’i izleyince, sözün gerisi ağzında kaldı. Debelenerek elleri üstüne geldi, yekinip fırladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olmuş? Kim o?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ağama kıydılar... Yediler Kayı'nın babayiğidini... Vay anam!.. Yediler arslan ağamı!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan, bir bakışta, oku, okun Karacahisarlı olduğunu, Demircan’ın garip çıplaklığını gördü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi hiçbirinin farkında değildi. Ölünün yanına çökmüş dövünüyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vurdular kahpelikle... Ardından vurdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur Çelebi... Alırız öcünü... Meraklanma... On katını alırız!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uy Bacıbey... Yediler bizi Bacıbey... Murat almadan gitti ağam!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, elleri belinde, çevresine dikkatle bakarak düşünüyordu. Birden on üçünde bir çocuk olmaktan çıkmış, sanki büyümüş de küçülmüştü. Yüksek alınlı ince yüzünde, köselerin değil, tahta sakalın, burma bıyığın heybetine ihtiyaç görmeyen güçlü bir savaşçı şefin, sakinleştirici güveni vardı. Mavi gözlerini kısarak, zorda kaldığı sıralar yaptığı gibi, sağ kulağının altındaki beni kaşıdı. Ağabeysi Demircan'ı, Kerim Çelebi'nin ne kadar sevdiğini biliyordu. Şu anda, hiçbir tesellinin, parça parça olmuş yüreğine ulaşamayacağını hemen"anlamıştı. Silahşor olmayan bir insanın, ancak öldürerek öç alma durumuna düştüğü zaman, neler duyabileceğini pek bilemiyordu ama içine gömüleceği umutsuzluğun çok daha derin olacağını kestiriyordu. Artık Kerim Çelebi'yle ilgilenmek de, ondan yardım beklemek de boştu. İlk işi, topraklarına yeni göçmüş, başka dinden köylülere sipahileri Demircan'ın zavallı çıplaklığını göstermemekti. Fazla tartaklamamaya çalışarak, pantolonu zorlukla çekti, kemeri sıkıca bağladı. Demircan birden değişmiş, ölümden başka şeyler düşündürür olmaktan çıkıp kahpece arkadan vurulmuş yiğit bir savaşçı haline gelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, hiçbir şeyin farkında değildi. Elleri, dizlerinde cansız, ağabeysinin, sağ yanağı toprağa yapışmış, gözleri sımsıkı yumulu yüzüne bakıyor, sanki soluklanıp soluklanmadığını anlamaya çalışıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, oku çıkarıp çıkarmamayı, ölünün üstüne bir şey örtüp örtmemeyi hesapladı. Demircan'a yapılacak her şey, Kerim Çelebi'nin donmuş acısını dalgalandırıp, kat kat artıracaktı. Saygılı bir konuk ağırlayacak titiz bir ev sahibinin noksan arayan dikkatli bakışlarıyla çevresini bir daha gözden geçirdi. Biraz ilerde Demircan'ın başlığını görünce gözlerini kıstı. Gidip aldı, düşünceli düşünceli evirip çevirdi, "Neden çıkarmış sarığını?.. Nereye koymuş, niçin?.." Börk elinde, hızlı hızlı yürüdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Demircan'ın yardımcısı Ermeni Toros’un yattığı çadır, her zamanki gibi, derli topluydu. Burda hiçbir boğuşma olmamıştı. Yay torbası, okluk, hatta Demircan'ın babası Rüstem Pehlivan'dan kalma, Kaplan Çavuş yapısı ünlü kılıç, direkte asılıydı. Kapının yanında duran Rum heybesini görünce, gözleri keskinleşti. Gidip boşalttı. Bakır kaplarda kebap, kaymak, yoğurt, bir tahta kutuda tereyağı, kuru baklava, peynir vardı. Börekle cevizli ekmek, kar gibi tülbentlere sarılmıştı. Her şey çok temiz bir ev kadının, çok sevdiği birine bunları çok özenerek hazırladığını gösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'in çocuk gözlerinden ilk defa, gerçekten korkunç bir kahretme hırsı, mavi bir ışık gibi, çakıp geçti. Yumuşak çizmeleriyle bir kaplan gibi, sessiz yürüdü, davulu alıp çadırdan çıktı. Kızgınlığını bundan çıkarmak istiyormuş gibi, "Baskın var" işaretini vurmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dan dan dan-dan dan... Dan dan dan-dan dan... Dan dan dan-dan dan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Arada bir duruyor, köyden karşılık bekliyordu. Köy, duyduğunu bildirince davulu yere attı. Hep öyle kararlı adımlarla Kerim’i rahatsız etmemek için, biraz açıktan geçti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Savaş atlarının çakıldığı çayırı boş görünce durdu, elini beline atarak çevresine biraz ürkek baktı. Ahi oyunu için kılıcını çıkarmış, gelirken de kuşanmayı unutmuştu. Kerim Çelebi'yse silah taşımayı hiç sevmiyordu. Kendisini ayıpladı. Demircan’ın ölüsünü görünce, Liya'yı kıskanan bir Karacahisar savaşçısı tarafından öldürüldüğü inancına varmış, arkadan vurmayı, öldürenin tabansızlığa vermişti Silahını almasına meydan bıraksa, yiğitçe dövüşüp hesaplaşma kabullense, adam öldürmek, uçlarda pek büyük bir suç sayılmıyor hiç değilse aileler arasında bir özel kan davası olmaktan ileri götürülmüyordu. Ama Kara Osman Bey'in ünlü eğitimcisini öldürmek, savaş atlarını sürüp götürmek, düpedüz meydan okumaydı. Orhan Bey, boş çayırın şuraya buraya atılmış kapı direklerine bakarak düşünürken köpeği yaralayan oku da gördü. Gidip aldı, sarı kaşlarını çatarak bir zaman, parmakları arasında çevirdi, bir an atıp yere saplayacak oldu. Vazgeçti, olay kötü bir at hırsızlığı değildi. Kara tüylü Karacahisar okları, ya açıkça kışkırtma, ya da komşuları çatıştırmak isteyen aptalca bir oyundu Dedesinin ağır ustalığını, Dündar Alp'la Osman Bey arasındaki çekişmeyi, karmakarışık aklından geçirdi. Köylüye karşı nasıl davranması gerektiğini tasarlayarak döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, bıraktığı gibi, dalgın oturuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nacaklarını, baltalarını, palalarını, kılıçlarını kapıp koşan Rum köylüler, birer ikişer gelip Demircan’ın ölüsünü çevirdiler. Çok sevdikleri sipahilerine yandıkları, taş kesilmelerinden belliydi. Papaz Markos anca kadınlar, kızlar bağrışmaya başladıkları zaman gelebilmişti. Çatal sopasına dayanıp durdu, elini kaldırıp ağlaşanları susturdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir bu başımıza gelen Orhan Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Liya hanım mıydı, Demircan Ağanın konuğu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadınlar yeniden ağlamaya başlayınca Pop Markos ayıplayarak baktı ama, seslenmedi. Eski sandallarıyla sessiz yürüyüp Kerim Çelebi'nin yanına gitti, elini delikanlının başına koydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, iri kara gözleriyle bu ak sakallı adama tanımadan baktı. Yüzü birden çökmüş, derisi kemiklerine yapışmıştı. Gülümsemeye çalıştı. Pop Markos'un bakışlarındaki acıma, dostluk, yüreğindeki donmuşluğu yavaş yavaş çözüyor, beynine çöken dalgınlığı dağıtıyordu. Kurumuş dudaklarını yaladı. Bir şey söylemek istedi, çaresizlikle elini yanağından geçirdi. İri gözyaşlarıyla ağlamaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sabredeceksin oğlum! Gücün yeterse affedeceksin. "Kılıçla vuran kılıçla vurulacak, okla vuran okla" denilmiştir. Allah'ın her şeye gücü yeter. Hiçbir kötü kurtulamaz. Kitapları okuyanlardansın. Kitapları okuyanların ödevi bela karşısında sabretmektir. -Orhan Bey'e döndü-: Çadırına götürülsün ağamız! Uygunu budur. Emredin, oku da çıkarsınlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey bir şey anlamamış gibi gözlerini kırpıştırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet... Çıkarsınlar oku... Ama kaybetmesinler. İyisi, bir kağnı getirilsin...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos, Kerim Çelebi'yi omuzlarından tutup bir küçük çocuk gibi kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Her şeyin zamanı ve gök altında olan her işin vakti vardır. Doğmanın vakti, ölmenin vakti, aramanın, bulmanın, yitirmenin vakti vardır. Allah yükleyecek, biz taşıyacağız! -Kadın bağırtılarını gözlerini yumarak bir zaman dinledi. Söylediklerinden çok, sesi yatıştırıcıydı. Bütün cemaat, seslerini kaldırıp çığrıştı ve gideni iyilikle andı-: "Yeri cennet olsun! Amin!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Erkekler başlarını açıp istavroz çıkardılar. Kadınlar yere çömelmişlerdi. Pop Markos'un işaretiyle delikanlılardan biri, araba getirmek için köye doğru koşarken, dört kişi Demircan'ın ölüsünü çadıra taşıdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, ne yaptığını pek de bilmeden ölüyle beraber gitmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, Pop Markos'u kalabalıktan biraz uzaklaştırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu iş kişisel bir mesele değil, Markos Baba. Yalnız Demircan Ağayı öldürmemişler, babamın savaş atlarını da çalmışlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demeyin!.. Kim yapmış olabilir bu kadar tehlikeli bir işi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlayacağız. Var mı köylüden, iz sürmesini bilir birisi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İz sürmesini mi? -Pop Markos bir an durakladı, sonra gülümsedi-: Bunu onlardan hangisine sorarsanız beni gösterir!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok canım!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gençliğimde merak edip öğrenmiştim. Bakalım unuttum mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizi yormayalım. Soyguncular Karacahisar toprağından gelmişe benzer. Bilir misiniz bizim kabile damgasını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Değerli hayvanların nallarına da kazıtırız. Kolaydır izlerini sürmek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos, sakin ama kesin karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben süreceğim Demircan'ımızı öldürenlerin izini... Karacahisarlı olduklarını nerden kestirdiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Okun ucundaki kara tüyden...</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos gerçekten usta izciydi. Öldürme yerini, çayırı kapısını, kuyunun çevresini gözden geçirdikten sonra güvenle konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki kişi bunlar!Yaya gelmişler bataklıktan... Hayvanları çayırdan alıp ölünün yanına dönmüşler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne zaman öldürdüler öyleyse, atları çıkardıktan sonra mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önce öldürseler... Çadırdan başka bir şey alamadıklarına göre, çayırdan sürüp gitmeleri gerekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, Liya'nın başına da bir kötülük gelmiş olabileceğini, ilk defa düşünerek durakladı. O zamana kadar, Demircan'ın kadın gittikten sonra öldürülmüş olmasından başka türlüsü aklına gelmemişti. "Oynaşırken mi vurdular sakın! Düşmanın geldiğini sezememesi bundan mı?" Eğer böyleyse, arkadan vurmanın kahpeliği yüz kat artıyordu. Elini çaresizlikle yüzünden geçirdi. Aklı karışmış, körpe yüreğini dehşet kaplamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos, yerlere dikkatle bakarak duraklaya duraklaya önden gidiyor, bir kısım erkekler, yetişkin kızlar, Dönmezköy'ün hemen bütün çocukları, karmakarışık bir küme halinde, on beş</p>

  <p class="Standard" dir="ltr" style="margin-left:0;margin-right:0;text-indent:18.859844px">yirmi adım papazlarının arkasından geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çatal sopası, kara cüppesi, Ortodoks papazlarının uzun kara başlığıyla Pop Markos, başka dünyalardan inmiş, korkunç bir öç alıcı gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Batağa iki yüz adım kala, olup bitenleri gözleriyle görmüşçesine anlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dört hayvanla dönmüş bunlar Orhan Bey... Hayvanlardan birinin nalında sizin damga yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Liya hanımın bineği olmasın... Ayrı gitmiş olmasın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayır. Dört hayvan beraber gidiyor. Üçünün binicisi var. Biri boş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üçünün mü? İki kişi demiştiniz?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki gelmiş, üç gitmişler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın papaz efendi... Bir an bakıştılar. Liya'dan bir kötülük gelebilir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos güvenle başını salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz öyle şey Orhan Beyim... Demircan Ağamıza kötülük edeceklerden değildir Liya kızım!Elimi ateşe sokarım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın ona da bir kötülük erişmesin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos'un karşılık vermesine meydan kalmadı, arkadan, gök gürültüsüne benzer bir bağırtı ovayı, sanki temellerinden sarstı, fırtına gibi toprağı dalga dalga savurarak, batağa doğru yuvarladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay baba yandım!.. Vay öldüm!.. Yediler dağ gibi kardaşımı, gâvur dölleri!.. Geberesi, Ermeni Toroooos! Neyineydi senin avda kuşta gezmek, neyineydi? Kanat gerecek değil miydin Demircan Ağanın belâsına... Vaayyyyy</p>

  <p class="Standard" dir="ltr" style="margin-left:0;margin-right:0;text-indent:18.859844px">Demircan'ın yardımcısı Ermeni Toros, hoplaya hoplaya, arada bir durup kafasını yumruklayarak koşuyordu. Çevrede, sesinin gürlüğü üstüne yoktu. Şimdi salıvermişti, Ertuğrul Bey'in, "Fırtına" dediği koca sesini...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öldüm Orhan Beyim!.. Gördüğün gibi şöyle! Gitti elden sefil Toros demeliii... Beni sayıya saymasın kimseler!.. Yoktur bundan böyle Ermeni Toros, yoktur! "Bitti" demeliiii... Elinden aldırdı çünkü Demircan kardaşını! O yüzden yıkıldı gitti demeli!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaklaşınca kendini yere attı, yanağını tırnaklamış, üç kanlı çizgiyle derin derin yırtmıştı. Av ardından batağın gözüne daldığı için tepeden tırnağa çamurdu. Kafasını yumruklamaktan kara papağına sardığı kırmızı poşu boynuna geçmişti. İki dizi üstünde dövünüyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'oldu Beyim, nedir bu? N'oldu bize oh Beyim?.. Ölsem ya, ölsem Allah! Ölsem ya!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kanlar gibi ağıta çökmek erlik değil, Toros Ağa!.. Bunlar bizi daha bilesi olmadı. Öcümüzü alamayız da, ondan çığrışırız sanırlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öç ne demek!.. Yakmaz mıyım ya ben... Avratlarını eniklerini... Davarlarını pisilerini... Saçaktaki serçelerini, ya bitirmeyince... Var mı bundan böyle kılıcı kına komak?.. -Bağırtıyı daha yükseğe çıkarmak istemiş, sesi birden pürüzlenip çatallaşınca şaşalamıştı-: Var mı Orhan Beyim hiiç...</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözlerinden ip gibi yaş akıyor, ufak tefek, kara kuru olduğu için, haksızlığa uğramış kavruk bir çocuğa benziyordu. Dünyada hiç kimsesi yoktu. Günlerden bir gün, tek başına, batağı yırtıp çıkagelmiş, haftasında Demircan'a bağlanmıştı. Bu bağlantı, dostluktan, kardeşlikten, babalıktan, oğulluktan çok daha ileri bir şeydi. O zamana kadar hiçbir yerde barınamamışken, buraya yerleşip ısınması, hiç kimseyle geçinemezken burada edepli saygılı kesilmesi, hep Demircan'a karşı duyduğu sevgidendi. İki insan arasında bu kadar uygunluk hiç görülemezdi. İşaretle değil, içten bir sezişle anlaşıyorlar, akıllarından geçirdiklerine, yapmayı düşündüklerine, hemen aynı anda yan yana koşuluyorlardı. Çok zaman, işin yarısında birbirlerine, biraz şaşkın, bakarlar, bir başkasına şaka yapıyor gibi gülüşürlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey bunu hatırlayıp acıyla gülümsedi. Ermeni Toros gözlerini kapatmış, inleyerek iki yana sallanıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde senin kılıcın?</p>

  <p class="Standard" dir="ltr" style="margin-left:0;margin-right:0;text-indent:18.859844px">Toros gözlerini açtı, Orhan Bey'e anlamadan baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kılıç mı? N'olacak?.. Bir kez gerekti bana kılıç... Demircan’ın önüne gerilmek için... Kahpe avratlıları doğramak için...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yanılmaktasın Toros Ağa, bize kılıç, bundan sonra, büsbütün gerek! İz sürüp batağa gireceğiz. N'olsa olur. Koş kılıcını kuşan, rahmetlininkini de bana getir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ermeni Toros biraz gönülsüz kalktı, sonra birden canlandı. Sanki düşmanlarını hemen bastıracakmış da, geç kalırsa elinden kaçıracakmış gibi, çırpınarak koşmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, Kerim Çelebi'yi zorlayarak yanına almıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pop Markos hayvanların izini hiç duraklamadan sürdü, Karacahisar sınırına dayadı. Buraya kadar, hemen hemen hiçbir şey konuşmadan gelen on bir kişinin hepsi yan bellerine kadar çamura batmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">At izleri, sınır sayılan dere yatağına iniyor, karşı tümsekten Karacahisar toprağına giriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, burada hızlanıp öne geçti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Durun bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Dere yatağının sınır olduğunu bilmediğinden buna en çok Pop Markos şaşmıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dedemin emridir Markos Baba!.. Bizden hiç kimse, izinsiz, sınırı aşmayacak!.. Siz durun... Ben bakıp geleyim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaşlılardan birkaçı yere çöktü. Kerim Çelebi söyleneni duymamış gibiydi. Ermeni Toros, başını iki yana sallayarak içini çeke çeke aralıksız ağlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, ölçülü adımlarla dere yatağından karşıya geçti. Tümsekte durup dikkatle baktı. At izlerinin Karacahisar'a doğru gittiğine kesinkes emin olunca döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akşam yaklaşıyor, batağın üstünü duman kaplıyordu. Hafiften esinti başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey omzuna asılı kılıcın kabzasını güvenle tutarak tecrübeli bir savaşçı gibi ağır ağır konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karacahisar toprağına getirdik soktuk kanlımızı... Gerisine Ertuğrul Bey karışır! Hadi herkes yerli yerine...</p>
</body>
</html>
