<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc9" style="page-break-before:always">3</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">İnce bir esinti bulutları ufalamış, bahar güneşi apansız kızdırmaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, güneşten yandığı, susuzluktan da kıvrandığı halde, on, on beş adım ilerdeki pınara gidip buz gibi sudan içmeyi, bir türlü göze alamıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul Bey, pınarın yanındaki koca çınarın gölgesine gömülmeyi vasiyet etmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Burası Bilecik yolu üstünde, bağlık bahçelik bir tepeydi. Ertuğrul Bey yatağa düşmeden önce, yanına çoğunlukla Akçakoca'yı, torunu Orhan Bey'i, bunları bulamazsa, Saltuk Alp'i, ya da Kara Mürsel'i alıp yavaş yavaş yokuşu çıkar, çınarın gölgesine otururdu. Orhan Bey'in dediğine bakarsan konuşmazmış çokluk... Pınarın sesini dinler, dalarmış Bilecik tepelerine... Koca bir Ertuğrul Gazi de olsan, elden ayaktan düştün mü, uzakları özlersin besbelli... Gitmeyi canının çekip gidemediğinden... Kısası, elden ayaktan düşmek, gözünün ferini yitirmek kötü... Neden istemedi bakalım, Söğüt'ün mezarlığını Ertuğrul Beyimiz? Göz yalımı yoktur çünkü...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, ölümlerinin denk düşmesi hatırına, fukara Demircan Ağa’sını da buraya gömdürmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pınarın çevresiyle çınarın gölgesini dirilere kapatmasın diye, mezarlar, biraz gerideydi. "İnsanoğlunda yaşamanın, ölmenin ayrıntısı yok... Canlıyken Demircan Ağa’nın, iki adım gerisinde giderdi Ertuğrul Beyimizin, ölünce de, nah iki adım gerisinde gömüldü!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Herkes çekilmiş, mezarların başında Yahşi İmam yalnız kalmıştı, "iki yanında iki testi... Dönüp sağına üfürmekte, dönüp soluna... Testilerin sularını mezarların üstüne döktü mü, tamam! Giden gider, kalan kalır!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey babasının mezarından beş altı adım geride, ellerini göbeğine bağlamış yere bakarak duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kılığının değiştiğini fark ederek biraz şaşırdı. Her günkü giyimleri, yamalı değildi ama, eskiydi epeyce... Nedense, süslü giyinmişti bugün...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'in dediğine bakılırsa, bunların çoğu, kardeşleri Gündüz Alp'ten, Savcı Bey'den iğreti alınıp iş bitince geri verilirmiş... "Peki, Osman Beyimizin cenaze günü süslü giyinmesi nedenki ola?.. Varmıştır bir sebebi? Aklımız mı erer?" Bir zaman bulmaya çalıştı. "Tamam! Yeni Bey'dir. Birazdan derneğe birikilecektir. Kılığı düzgün olanın sözü güçlü olur!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, can sıkıntısıyla inledi, kurumuş dudaklarını yalayarak umutsuzlukla çevresine baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Burası birden değişmiş, eskinin dinlendirici, keyifli görüntüsünü yitirivermişti. Oysa taşı sonra dikilecek, kapağı sonra örtülecekti Ertuğrul Bey'in... Orhan Bey, babasının Demircan'a taş diktireceğini söylemişti. "Eskişehir'in taş yontucu Ermeni ustaları, bakalım, nasıl yontar bu taşları... Bakalım, kaça yontar!" İki toprak yığınının burayı neden bu kadar değiştirdiğine şaştı bir zaman, "Altında ölü yattığını bildiğimizden mi ola?" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">İlk toprağı, ağasının ölüsü üstüne kendisi atmış, sonra küreği Toros kapmıştı. Arkadan herkes zorlam Ertuğrul Bey'in mezarını da çabuk örtmek için. Osman Bey'le kardeşleri, Orhan Bey'le kardeşleri, yeğenleri de zorladılar. "Neden insanoğlu mezar toprağını acele örter? Ölümden korkar çünkü! Neden korkar? Korkuludur ölüm!" Biraz düşünüp daldı. <span style="font-style:italic">"Günler geçe yel çevrile / &nbsp;Üstüme taşlar devrile / Ten çürüyüp toprak ola / Toza ey dost deyi deyi"</span>. Bunu kimden duyduğunu hatırlamaya çalıştı. Bulamadı. "Adam sende... Kimse kim!" Gözlerini kıstı, somurttu: "Ten çürüye toprak ola, dile kolay... Aralıktaki yaman geçidi n'apalım?" Kitabın kavlince karanlık bastı mı, bunların başına eli topuzlu soru melekleri dikilecek... Soruyu hiç duraklamadan karşıladın, ne güzel! Az biraz pepeledin mi, tepende fırtına gibi dönen topuz, alnının şakına indi bil!" Ertuğrul Bey'in kimseye kötülük ettiği duyulmamıştı. "Topuzu yemeden adatacağından hiç kuşkum yok ama, fukara Demircan Ağamın işi kötü... Anamın dediğini tutup gâvur kızını Müslüman edeydi, hoplar geçer miydi bu geçidi topuzsuz hey Allah!" Akçakoca, aklından geçirdiklerini bilmiş gibi, yüzüne sert sert bakınca hemen toplandı. Sakalı savaşlarda ağartmış bu Akçakoca, ermişliğe ayak basmış değilse de, çizgisine adamakıllı yanaşmış sayılıyordu. "Yerin altından, göğün üstünden haberi var ki, bildiğimiz keramet gücüyle olmasa da, sezgi yoluyladır düpedüz ve de korkuludur!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca yürümüş varmış, deminden beri elleri göbeğine bağlı yere bakarak duran Osman Bey'i, kolundan tutup kuytuya çekmişti. "Ne der ki ola? Ne diyecek, ölüm Allah'ın emri... falan filan..."</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ölüm Allah'ın emri, Osman Bey oğlum! Ölen kurtulur. Biz gelelim dünyanın bitmez işlerine... Rahmetlinin vasiyetlerini saydım dün gece... Arada unuttuğum oldu: "Orhan torunumu kollasın iyice" dedi, "Ocağımızı Orhan yaksa gerek, bizden sonra benim gördüğüm," dedi, "Dündar'dan korusun yurdu, Oğuz'u, ille de kendisini, Osman oğlum," dedi, "Aman Konya gözden uzak tutulmasın hiç" dedi, fukara gazi kardeşim, bu sözle "Allah" dedi gitti. Bana sorarsan, vasiyetlerinin başı Konya'yı kapmak... Artık Söğüt'e sen hiç inme! Buradan bin git! Tamam, işte atlar da geldi. Hopla sür, İtburnu'na yetiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bugün kalsa, Akça emmi... Bugün...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bugün evet! Şeyh Edebâli hazretlerine hemen yetişmemiş hiç olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Toplantı n'olacak? Dündar takımı, uyumadı, sabaha kadar Akçakoca emmi! Söğüt'te evden eve çok gidiş geliş oldu bu gece... Kaplan Çavuş gözlemiş pencereden... Dündar Alp'in evinde hiç sönmemiş ışıklar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bana bırak! Şeyhle görüşmeden toplantıda hiçbir iş görülemez! Hadi durma... -Çevresine baktı-: Orhan Bey'i de al git! Elini öptür Şeyh'in...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başka birini yollasak Akça emmi... Saltuk Alp emmim gitse?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz! Durum vardır, beylere edilecek söz başkasına hiç denilemez. Çünkü, bunca kişinin sorumu beyin boynundadır. Başkası başarabilse yola sürer miyim seni? Ben biner giderim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Rahmetli babanla çoktandır görüşemedi şeyhimiz... Bir zaman sağalıp kalkmayı umdu, arabayla tahtıravanla giderim sandı. Umudu kesilince, "Çağıralım" dedim, "Alçakgönüllüdür, özrümüzü bilir, kalkar gelir," dedi. Ol görüp şeyhini ayağına istemeyi göze alamadı, içini çekti. Haber salaydık, gidip alıp geleydik, vara yolsuz düşeydik!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç mi olmaz Akça emmi, biri gitse, demek?</p>

  <p class="Standard" dir="ltr" style="margin-left:0;margin-right:0;text-indent:18.859844px">Sesi birden değişmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akçakoca bu değişmedeki soğuk alayı, uzaklaşıp dikilmeyi sezemediği için, rahatça gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna direnmektesin! Kız alıp verme işlerini düşünecek sıra değil bugün!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey telaşlandı, geceyi uykusuz geçirdiği için solgunlaşmış yüzü kıpkırmızı oldu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kızı? Yok öyle şey! Benim dediğim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Senin dediğin... Kızını istedin, bizden gizli, vermedi. On dört yaşında kızın "Beni iste!" lafına giden, işte böyle yere bakar sonunda...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Akça emmi... Rahmetli de bilmekte miydi sakın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savaşlarda ustasın, beyliğin işlerinde sezgilisin ama, Osman Bey oğlum, karı meselesinde çocuk gibisin. Adam, İnönü voyvodasına gider, Eskişehir Sancakbeyi Alişar'ı çağırıp dünür yollar da bunun gizlisi kalır mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma! Demesene, rezil olduk!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak şimdi! Hayvanlarımızın çalınması çok önemli... Epeydir şeyh hazretleriyle görüşmedik. Ülkede olup bitenlerden haberimiz yok sayılır. Karacahisarlı bize meydan okumaktaysa, durum değişti demektir. Gitmemek hiç olmaz! Dün geceden beri ucun beyisin! Bey kısmının onuru kendi malı değil! -Bir an durup Osman'ın yüzüne baktı, sesini alçalttı-: Unutma rahmetlinin başvasiyetini! Dündar Alp'in bir haklı olduğu yer, Konya'yı ele geçirmek işidir! Bunu şeyhimizle iyi konuş... Önünü, ardını, yanını yöresini sor soruştur! Aman ki ölüm-kalım çizgimizdir! Hadi, vakit geçirmeyelim! Hayırlısıyla git, hayırlı haberlerle gel! -Osman'ın omzunu baba gibi okşadı, Kerim'e dönüp her zamanki sert sesiyle enikonu çıkıştı-: Durup bakar, hele şuna! Orhan Bey'i sesleyelim demez...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyur Akça emmi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey'i dedim... Sesle bul, kap getir!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt'e indi Akça emmi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Fırlayacaktı. Osman Bey durdurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bekle biraz, Kerim Çelebi... -Akçakoca'ya döndü-: Orhan'ı bırak! Bunu alır giderim. Ağasına çok yandı, avunur biraz... Savaşçılığa zorladı Bacıbey.... Demircan'ın tımarını versek, doğru! Bakalım çekip çevirecek güçte mi? -Biraz düşündü-: Söğüt'e varır varmaz, Toros'u yola çıkar, yetişsin hemen Dönmezköy'e... Gariptir fukaralar, başlarında, bir iş bilen bulunsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! İyi dedin! -Atları tutana elini salladı-: Yanaş... -Önünü kavuşturmuş koşmaya hazır bekleyen Kerim'e gene çıkıştı-: Yanaş dedim, akılsız molla! -Atlarla Kerim aynı zamanda varmışlardı yanına, homurdandı-: Hele şuna! Bey üzengisine yapışır mı hiç?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim fırıldak gibi dönüp beye çekilen atın sağ üzengisini tuttu. Osman Bey yay gibi hopladı. Akçakoca, Kerim'in ensesine bir şaka şaplağı çekti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biner mi kaltaban! Gezdirdiği kılıca yazık! Hopla!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim hiçbir şey anlamadı ama, n'olursa olsun deyip Orhan Bey'in ünlü bineği Karaduman'ın sırtına sıçradı.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, bugüne bırakılan toplantının ne kadar önemli olduğunu bildiği için, bu yolculuktan hiçbir şey anlamamış, hele seksenlik Akçakoca'nın arkalarından "Ellerini öperim" demesine büsbütün şaşmıştı. Buralarda, koca emminin elini öptüğü değil, eşit saydığı adam yok gibiydi. Düşünüp dururken işi anladı, az kalsın, "Tamam" diyerek elini dizine vuracaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç gittin mi İtburnu'na Kerim Çelebi? Şeyh Edebâli'yi gördün mü hiç?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gördüm! Görülmez mi? -Sesi birden kederlenmişti. Yanıp yakılmamak için kendini zorlattığı halde istemeden ekledi-: Yahşi İmam, bizi yanına molla koyacaktı ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçek!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aldı gittiydi, geçen yıl... Şeyh hakkı kervanıyla... Sınava çektiydi bizi, şeyhimiz, zorundan sormadıydı. "Yılmasın" dediydi besbelli... "Eh" dediydi, "Elverir" demeye getirdiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey delikanlının sesindeki kederin derinliğini fark etti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Âdemoğlunun her istediği, bu dünyada eline geçmez. Demircan ölmeseydi, rahmetli babam, kurtarmıştı yakanı Bacıbey'in pençesinden... Konuşamadık Orhan'la uzun boylu... Sence neden öldürdüler ağanı? Kim öldürdü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vardığınızda epey olmuş muydu vurulalı? Soğumuş muydu iyice?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soğumuştu herhal, bakmadım ben... Aklıma gelmedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apmaktaymış ki, arkadan vurulmuş? Benim bildiğim Demircan, arkadan vurdurmayacaktı kendini...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim yutkundu. Bereket, Osman Bey bir at başı ilerde gidiyor, bakmadan konuşuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çimmekteymiş bana kalırsa... -Az kalsın "Boy aptesti alıyormuş gibime..." diyecekti. Utandı-: Çıplanmış yarı beline dek nedense... -Orhan Bey'in çoktan söylemiş olduğunu, ya da er geç söyleyeceğini düşünerek yalanın boşluğunu anladı-: Niyeti çimmekmiş besbelli... Boy aptesti...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey üstelemedi. Açık saçık sözlerden, hele şakalardan toyluğunda bile hiç hoşlanmadığı biliniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, yanında sallanan kılıcı, sırtında sadağı, ok torbasıyla Osman Bey'in bir adım sol gerisinde tırısla yolculuk etmeyi bir an yadırgadı. "Anamız savaşçılığa zorlamasaydı, yanına alır mıydı Osman Bey bizi? Giderek alışır mıyız savaşçılığa? Alışırsak, n'olur halimiz?"</p>

  <p class="Standard" dir="ltr" style="margin-left:0;margin-right:0;text-indent:18.859844px">— Issızhan'ı işletmekte değil miydi ağanın alacağı kız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız mı? Evet!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babası Kara Vasil'di, aklımda yanlış kalmadıysa... Bir de erkek kardeşi mi vardı ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Var, Mavro'dur adı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklıma geleydi, haberciyi yollardım Issızhan'a, kızı bulur konuşurdu. Kuşkulanmış mı, hile sezinlemiş mi? Başka isteyen misteyen olmuş mu, bu sıra?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Essah!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim alt dudağını dişleyerek gözlerini kıstı. Yanında vurulduysa, vuranı görmesi, tanıması bile yazılı... Belki şüphelidir birinden... Yüreğini belli belirsiz bir sıkıntı sardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pop Markos dedi ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lafı bu yönden kurcaladığına pişman olarak sustu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız ordaymış dün... Orhan Bey'e bakılırsa, öteberi getirmiş ağama...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pop dedi ki, "Üç hayvan değil, dört hayvan gitmiş" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biri atlıymıştır heriflerin... Benim şaştığım, iki kişi, gündüz gözü, Demircan'ın üstüne varmayı nasıl göze aldı? Canlarına mı susamışlar bunlar? Köy yakın... ît var.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Belki batakta gizlenmiştir gerisi... Bunlar "Bakalım ne var, ne yok" dediler. Gördüler ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gördüler ki, fukara ağam dalgınca biraz!.. Çekip vurdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bağırtı mağırtı duyan olmamış mı köyden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmamış.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kız yakınlardaysa... Birini gördüyse... Kuşkulandıysa, bağırmıştır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim, Liya yengem mi? -Kerim az kalsın hayvanın başını çekip duracaktı-: Ne bağırması... Benim bildiğim Liya bacı, sopayla bitirdi işini iki kişinin.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Deme! Korkmaz mı? Yürekli midir bu kadar?.. Karı kısmı, şaşırır, eli ayağı kesilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok öyle şey, beyim! Kara Vasil'in Liya, şaşıracak kızlardan değildir. Barına mı bilirdi yoksa Kanlı Boğaz'ın doruğunda kardeşiyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyleyse... Ya gitti önceden başına bir iş geldi, ya da vuranlarla birlik...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok beyim, tutkundu ağama! Bize kötülük gelebilemez ondan, hayır!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, gittikleri yerde sanki Liya'yı bulacaklar da, bu soruların bazılarına karşılık alacaklarmış gibi hızlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzakta, batağın saz denizi, hiç esinti olmadığından pusuya yatmış gibi, kımıltısız duruyor, bu haliyle, insanın yüreğine büsbütün kuşku salıyordu. Güneş buluta girmiş, karşı dağlar, iyice morarmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dönemeci kıvrılınca epey ilerde hışım gibi gelen bir atlı gördüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, hemen tanıdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah! Bizim Kedigöz değil mi bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Kedigöz... Kula kısrağından bildim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nereye gitti de, nerden gelmekte?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim durakladı, sonra Orhan Bey'in "Beylerden gerçek gizlenmez" sözünü hatırladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dün gece Nakip Hasan Efendi istedi bunu benden beyim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir yere ulak saldı besbelli...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anladım, Şeyh Efendi'ye durumu bildirmiştir. Ahi töresince nakipler önemli haberleri şeyhlerine ulaştıracaklar vakit geçirmeden...</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaklaşınca Kedigöz attan inecek oldu. Türkmen yasasına göre yaşı, yeri küçük olanın attan inip selam vermesi, büyüğün de inip selam alması gerekti. Osman Bey elini kaldırıp Kedigöz'ün inmesini önledi, ama Kerim'in atlamasına karışmadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayrola Kedigöz, nerden bu geliş sabah sabah?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Acele bir haberimiz vardı beyim, İtburnu'na ulaştırdık!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyh Hazretleri nasıl? Hasta masta değil ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Sağ-esendir Allah'ıma şükür... Bağışla beyim, dün gece göremedik seni biz... Cennet olsun yeri Ertuğrul Beyimizin..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol! Hadi kalma yolundan...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey dün gece bey seçilmesinden Şeyh Edebâli'nin haberi olmasına sevinmiş, kızını kendisine vermek istemeyen bir adamla şimdi daha rahat konuşacağını anlayıp biraz ferahlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çocukluğunda Balkız diye takıldığı şeyhin kızı Bala Hatun'u hâlâ seviyordu. Üç yıl önce on dört yaşındayken konuşmuş, evlenmeye razı olduğunu anlayıp babasından istemişti. Edebâli'nin aslı Adanalı olduğundan ilk karısı Arap'tı. Belki de bu sebepten Balkız'ın iri kara gözlerinde aklı baştan alır bir derinlik, etli ağzında erken olgunlaşmış ateşli kadınlık vardı. Uzun boylu ince belliydi. Yürürken fidan gibi dalgalanıyor, kuvvetli dişlerini göstererek iştahla gülüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul'dan habersiz yapılan bu istemeyi, şeyh yollu görmemiş olmalı ki, kıza sormayı bile gereksemeden yaş küçüklüğü ileri sürmüştü. On dört yaşındaki bir kız için, "Yaşı küçük" demek açıkça "Uygun değilsin, bizim aradığımız damadın ölçülerine," demekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman, belli etmek istememişti ama, bu geri çevrilmeye çok üzülmüştü. O günden sonra güleçliği biraz eksildi, daha çabuk kızar oldu. Yakışıklı erkek onuru yaralanmıştı. Hiçbir başarı bu yarayı kapatamıyordu. Sırtına beyliğin sorumluluğu yüklenmiş olmasa, şeyhin aklına gerçekten güvendiği halde, bu görüşmeye yanaşmayacaktı. Can sıkıntısıyla bıyıklarını çekiştirdi, bu tatsız düşüncelerden kurtulmak için gelişigüzel sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek, Dönmezköy'ün popu yaman izci?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaman! Düştü önümüze, sağa sola hiç bükülmeden, hiç duraklamadan, sürdü izleri, götürdü Karacahisar toprağına soktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sevmişler rahmetli ağanı öyleyse!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sevmişler ki ne kadar... Karıların ağlamasını, beyim görmeli... Şuncacık bebeler ağlaştı. Kanlılarımız o sıra ele geçeydi bak bakalım neler olurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yiğitti gayetle Demircan, güvenirdi dostu düşmanı... Doğruydu direk gibi... Doğrunun çoğu katı olur, senin ağan yumuşaktı gerektiğinde... Diyeceğim, salt kendine doğru değildi Demircan'ımız, başkasına da yarar doğruydu. Güçlüydü, göstermezdi... hünerliydi, övünmezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Teker iziyle açılmış yol, çorak tepenin ardındaki derin kuyuda, ikiye ayrılıyor, sağdaki İnönü'ne, öteki İtburnu'na gidiyordu. Artık İtburnu deresine kadar buradan ilerisi çırılçıplak bozkırdı. Dorukta kuyu göründü. Biri su çekiyordu. Osman Bey sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Susadın mı Kerim Çelebi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok Beyim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Çelebi" dedik. Yasak etmiş Bacıbey duyduğum doğruysa, "Çelebi" lafını... Terslemiş bu sabah Toros'u... "Kerimcan" denilecekmiş sana bundan böyle... -Biraz bekledi-: Canın sıkılır ama, yoktur çıkarı... Bir bakıma, dengine geldi bu senin iş! Ülkenin medreselerinde fodla-zırva kalmamıştır. Kerimcan, sen nereye gidip okuyacaktın İtburnu'ndan sonra?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaklaşınca kuyudan su çekmeye çabalayanın ayağı zincirli esir olduğunu bildiler. Geceyi Söğüt'te geçirmiş, gün ışırken yola çıkmıştı. Dalgındı, nal seslerini duymadığından, kovayı başına dikeceği sıra fark etti atlıları, biraz ürkek, gülmeye çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uğur ola yiğitler! İçesiniz var mı? -Osman Bey'i Söğüt'te ya hiç görmemiş, ya da burda rastlayacağını ummadığından tanıyamamıştı-: Hayvanları sulayalım mı? Çekerim ben...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Geçmiş olsun! Nerden nereye bu gidiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söğüt'e uğradım, Ertuğrul Bey'e... Bahtımızın karanlığına bakmalı ki. Ayağımızın uğursuzluğuna... Tanrı yerini cennet ede... Oğlu Osman Bey aldı beyliği... "Gözü esir mesir göresi değildir" dedim, "Taraklı, İğneci dolaylarını dolanıp dönüşte uğrasam iyi" dedim. Varlıklı yerlermiş oraları duyduğum doğruysa... Samsa Çavuş'un Kayı oymağı da eğleşirmiş oralarda... Yolu aldık elimize, bakalım, Tanrı ne gösterir!</p>

  <p class="Standard" dir="ltr" style="margin-left:0;margin-right:0;text-indent:18.859844px">Yere bakarak konuştuğu için Osman Bey'in para çıkardığını görmemişti. Önüne düşenin bir Venedik altını olduğunu fark edince irkildi. Osman Bey'i tanımadıysa da, verdiği paradan gelişigüzel bir savaşçı olmadığını anlamıştı. Çok duygulandı. Eline vardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Adını bağışla yiğit, adını ver!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey elini yavaşça kurtardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Azımızı çoğa tut, arkadaş! Adı verecek bir şey yapmadık sana!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yokluk yoksulluk göstermesin ulu Tanrı, görünür görünmez beladan korusun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seni de kurtarsın tez vakit!.. -Atı tepikledi, birkaç adım gidince gemi çekip durdu-: Geçtin miydi buralardan hiç?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Batağa girme sakın... Kancıktır bilmeyene... Bu yol, İtburnu'nda Şeyh Edebâli tekkesine gider dosdoğru... Yanına birini katar Şeyh Efendi, Sakarya'dan geçirir seni...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bahtıkara savaşçıdan hızla uzaklaştılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim'in yürek acısı artmış, Osman Bey, dilenen esir gördüklerinde, bütün savaşçılar gibi, uğursuzluğa uğramışlığın ürküntüsünü duymuştu. Esirlik, kurtulmalığı hazır olmayan savaşçılar için rezillikti. Hemen hemen hiçbir savaşçının kurtulmalığı da hazır olmazdı. Çünkü böyle bir şey sezilir sezilmez, istenen para kat kat artırılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey ağzındaki kuruluğu tükürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi başladın savaşçılığa Kerimcan, yeni cavlaklarımızın delibaşlarını ufalamışsın az biraz... Sevin ki essahtan cavlak değilmiş herif!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Değil miymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Değilmiş bereket! Deli Balta'ya bakarsan Cimri işinde, kapısız kalmış Karamanoğlu leventiymiş bunlar... Ülkede güven kalmadığı için, kapısız kalan leventler derviş abdal kılığına girer oldu. Çoğu cavlağa soyunmakta bunların...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl bilmiş Deli Balta ağam, düzme cavlak olduklarını?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolaydır! Kutbülaktab'ı sormuş, kara kuru cavlaktan başkası bilememiş... Ötekilerin imamdan haberi yok, "evlad"ı, "efrad"ı hiç duymamışlar!.. Kara kuru Kel Derviş'e geldi mi, cavlağın gerçeğiymiş ve de yamanmış ki, bizim Deli Balta'yı şaşırtmış! Deli bunların Şam'dan sürüp geldiğini öğrenince, Kel Derviş'i ufak tefek görüp eğlenirim, sanmış, "Şam'da eğleşen, iyi kılıcı, iyi tanır, sen de tanır mısın Keloğlan?" diye sormuş. Beriki, "Eh" demiş. Deli Balta bu "eh"den pirelense de edebini bilse ya... Çekmiş kılıcı, "Bak bakalım, bu kılıç nasıl?" demiş! Kel herif "Bismillah" diye, tükürüp almış, "Kılıcın iyisi Balta kardeş, nerden bilinir, diş tutmamasından bilinir! Hele görelim" demesiyle, Balta'nın şu kadar altınlık kılıcını, gevrek kavurga gibi çıtır çıtır kırıp tükürmemiş mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amandır, evet!.. Aklında tut, cavlağın gerçeği yaman olur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aklımın ermediği beyim, bu Kel Derviş, yaman cavlakmış da neden soyunuk değil yoldaşları gibi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çünkü yamaklık etmiş dayı gemilerinde körpeyken bu Kel Derviş... Gemilerde leventlik edenler, bilmezden geleneğe uyup dövme dövdürürler kollarına, gövdelerine! Bildin mi dövmeyi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu da "Hiç olmaz dövmesiz" diye pazılarına çıplak karı tasvirleri dövdürmüş renk renk... Cavlaklığa geçince utancından gömlek giyer olmuş... Silinmez çünkü bu dövme kısmı, deriyi etiyle beraber kazımadıkça... -Biraz düşündü-: Evet, ne demekteydik? Gayetle kıyıcıdır. Daha kötüsü, ön arka ayırmaz vururken cavlak kısmı... Çünkü yiğitlikle kancıklık birdir cavlak milletinde... Bulaşıldı mı öldürülmeli... Yoksa bitirir seni er geç... Bilir misin bunların geçmişini?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haşhaşçılıktan kökleri. Eskinin meselesidir. Vaktiyle bir Hasan Sabbah türemiş Acem içinde... Geçmişe yanmaz, gelecekten nesne ummaz bir kıyıcı herif... Kuş kanadı erişmez bir dorukta bir kale örmüş, adı, Alamut... "Dağlar Şeyhi" olup çıkmış... "Benim Mehdî" diyerek biriktirmiş başına ipini kırıp kazığını sırtlayıp geleni... İçirmiş bunlara afyonlu şarabı. Atmış koyunlarına körpe cariyeleri... "Cennettir bu... Allah'ın cennetine ölen girer. Doğru çalışırsanız bana, sağken, durağınız burasıdır ve de burda size ölüm yoktur" demiş... "Cenneti dünyada bulduk" sanan avanaklar, yitirmiş ölüm korkusunu... Saldığı yere dalar, tut dediğini kapar olmuşlar. Çok adam öldürmüş bunlar vaktiyle... Şimdinin cavlakları, eskinin haşhaşçılarına pek benzemez ama gözükarası gene de çoktur. Tepelediğin herif inanmamış senin mollalığına... Deli Balta’nın kitaba el bastığını görmesiyle aklı sıçramış, "Vay başıma... Mollası böyle olan yerde bize ekmek yok" demiş, "Heyvah ki, boşuna teptik bunca yolu" diyerek sızlanmış... Bizim buraların gidişatını anlatmış Deli Balta... Herif, adam gibi giyinip savaşçılara katılmayı dilemiş... Demek yetti canına maskaralık... -İçini çekti-: Germiyan"dan gelen afyonu keseydik, düzene girerdi bu fukaraların çoğu... Önleyemedik ol görüp...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Ünlü Ahi Şeyhi Edebâli'nin İtburnu'ndaki tekkesi, yüksekten bakılırsa, bir su geçidini kesmek için düze yapılmış, güçlü bir hisara benziyor, iç avluların duvarlarla bölünmesi, bu benzerliği artırıyordu. Tekke buraya kurulurken, herhangi bir saldırıda, imdat yetişene kadar, dayanma hesapları da, hiç yapılmamış değildi. Küçük bir dere, kalın dış duvarların altındaki demir parmaklıklı mazgallardan geçip bütün avluları dolaştıktan sonra, Sarısu'ya karışmaktaydı. Çevresinde birkaç derviş evi, ekilmiş topraklar, meyvalıklar, bağlar vardı. Salt tekkede barınanların kadın erkek, çoluk çocuk, elli kişiyi bulduğu biliniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tekkenin cümle kapısında, yolcuları, iki derviş çömezi karşıladı. Bunlar, "Hoş geldiniz" diye koşarak dizginleri tuttular. Üç yıldır buraya gelmediği için Osman Bey'i tanımamışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey attan inip Dursun Halife'yi sordu. Havuzlu avluda olduğunu öğrenince, "Konuk evi bu yanda" sözüne aldırmadı. Ardı sıra gelen Kerim Çelebi'ye hayvanların yanında kalmasını, eğerlerini almadan dinlendirip yemlemesini emrederek yürüdü. Tekkeye yaklaşırken artan iç sıkıntısı, sinirlilik halini almıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslında, tekkeye gelmek istememesi, Edebâli'nin kızı vermezlenmesinden gelmiyordu. Utancı, "Beni alsın gitsin, er gibi erse" haberini yollayan Balkız'dandı. Çoban olsaydı, murat almadan kırk parça olacağını bilse, böyle bir isteğe "Hayır" demezdi. Akçakoca'nın mezar başında söylediği "Bey kısmının onuru kendi malı değil" sözünü hatırladı. Hem bey olup, hem de bu kadar güçsüz olmayı yadırgadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üç yıl önce buraya sık gelir, her yanı kendi evi gibi dolaşırdı. Şimdi, birine hele Balkız'a rastlayacağından korkuyor, gözlerini yerden kaldırmıyordu. Aşevinin kapısında oturan Aşçıana'yı görünce, geri dönebilirmiş gibi, bir an irkildi, yaşlı kadının gözleri seçmezse tanışlık vermemek kararıyla hızlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşçıana sözünü sakınmaz Türkmen karılardandı. Balkız'ı, şuncacıktan kucağında büyütmüş, kazasına belasına bunca yıl kanat germişti. Bu dünyada sevdiği, kızdığı her şey, Balkız'a göreydi. "Hele yüreksiz Kara Osman! Ne yüzle geldin Balkız'ın evine?.." diyebilirdi. "Tüh sürüdüğün kılıca, yiğit Ertuğrul'un kansız oğlu!" diye bağırması bile mümkündü. Sırtını ter basarak yaklaştı Aşçıana, üç yılda epey kocamıştı ama, gözleri görmekten kalmamıştı. Osman Bey'i tanıyınca, "Hıh" diye irkildi bir... Sonra ne düşündüyse düşündü, herhal, Ertuğrul Bey'in ölümüne bağışladı azarlamayı... Hiçbir şey olmamış gibi önüne dikildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amanın Kara Osmanım, sen misin? Vay arslan pençeli beyim, başın sağola! Ömrün uzun ola! -Elini öpen Osman Bey'i omuzlarından tutup alnından, yanaklarından öptü. Ağlamaya başlamıştı-: Gitti Ertuğrul Beyimiz bizden önce gitti. Bizi boynu bükük koyup da gitti. Allah benden ala, sana vere bu canı! "Git sem görsem, dünya gözüyle" dedim şeyhime, olmadı. "Al git beni" dedim Dursun Halife'ye, söz geçiremedim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşevindeki kadınlar, içerinin loşluğundan yararlanarak Osman Bey'i gözetlemeye durmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Balkız’ın aralarında bulunup bulunmadığını çok merak ettiği halde, kaçamak olsun bakamıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yandım Ertuğrul Beyime, yandım... Hep yandık. Şeyhimiz, ekmek yemedi bugün ölüm acısıyla... Ağlaştı bilen bilmeyen, dizlerini döverekten... Dursun Halife, azarladı bizi, "Ertuğrul Bey gibisine ağıt yakılmaz" dedi. "Uçmaktadır yeri onun" dedi, "Osman oğlunun beyliğine sevineceğin yerde bre buruşuk!" diye çıkıştı. Haklı Dursun Fakı! Baban, hey Karakoç Osman'ım, hayırlar işledi, hayırlı ad kodu gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Aşçıana.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerede Orhan Beyim? Alıp gelmedinse bak neler olur? Hayma Hatun'u getirmek yok muydu? Ağlaşıp avunurduk.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kalıcı değiliz Aşçıana, bu kez, hemen dönücüyüz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oldu mu ya! Hayır, hiç olmadı. Sütlü aşım var. Etli pilav saldım. Çorba içmeyince gitmek hiç olmaz!.. Şerbetler kurdum. Tatmayınca olmaz. Aklına bir şey gelmiş gibi gayretlendi. Kızılcık şerbetim var, bey işi! Severdin aklında mı? "Aman bana bir tas kızılcık... Sancı yapıştı şurama" diyerek aldatırdın Balkız'ımı, aklında mı? Ben vermezlenirdim şakadan, Balkız, "Verelim oh Aşçıana, sancılanmış sevaptır," diye yalvarırdı essah belleyip... Çırpınırdı Şap şap...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey kıpkırmızı kesildi. Elini Aşçıana'dan yavaşça kurtarıp alçak kapıdan Havuzlu Avlu'ya geçti. Havuzu gölgeleyen salkım söğüdün altındaki sedirde kimse yoktu. Ne yapacağını düşünürken, derviş çömezi, soluk soluğa geldi, ellerini göğsüne çaprazlayıp eğildi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun beyim! Dursun Halife’miz bildirdi şeyhimize geldiğinizi... Destur var, buyrun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey hızlandı. Makam kapısında duran Halife Dursun Fakı'nın eline davrandı. Dursun Halife, kısaca başsağlığı diledi, kapıyı tıklatıp açtı, yol verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey kunduralarını çıkarıp yumuşak çizmeleriyle sessizce girdi, kapının yanında el kavuşturup durdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun! Geçin oturun Osman Bey oğlum!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey çekinerek gitti, el öptü, ayakta kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh Edebâli yetmiş yaşında olduğu halde çok dinçti. Üç yılda sanki hiç değişmemişti. Geyikli Baba’nın armağanı olduğu bilinen karaca postunda oturuyor, samur kaplı yeşil cüppesi, uzun kırçıl sakalı, gür kaşlarının örttüğü rengi seçilmeyen gözleriyle, nedendir bilinmez, şeyhten çok, eski zamanların savaşçı Arap emirlerine benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oturun! Oturun! -Oturmasını bekledi-: Allah sabır versin hepimize... Dünya ölümlüdür. Sabredeceğiz. "Ölenlerle ölünmez, halkın işi beklemez" denilmiştir. Ve de beylere ölüm yası tanınmamıştır. Başın sağ, beyliğin kutlu olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'i bir zaman süzdü. Görmeyeli, nelerin değiştiğini araştırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vasiyetleri nedir Ertuğrul Bey kardeşimizin ve de bize ısmarladıkları nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerektiğinde, destur verirseniz, koşup gelip zorluklarımızı danışacağız. Yol göstereceksiniz! Paraya bunalırsak...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey yere bakarak sustu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, gelirsin, istersin. Hazırda varsa verilir, yoksa bulunur buluşturulur! Çekinme hiç! Kesene borçlanmakta değilsin çünkü, beyliğe borçlanmaktasın! -Şeyhlikten gelme alışkanlıkla elini sakalına atıp biraz kasılarak konuşuyordu-. Baban rahmetli, büyük savaşçıydı, dünyaya gücü yeter yiğitlerdendi. Dileseydi, at sırtından hiç inmez, vilayetler bozar, basıp çarpıp yırtıp koparıp ortalığa dehşet salarak hazineler toplardı. İstemedi, para bırakacağına saygılı ad bıraktı. İçini çekerek daldı biraz, sesi gürleşti. Benzeri bulunmaz adam güdücülerdendi. Sertliğin gerektiği yerde, sertti çelik kadar, yumuşaklık gereken yerde yumuşaktı pamuk gibi... İyileri incitmez, kötüleri ondurmazdı. Uzak umutluydu, çünkü sabırlıydı. Kavrayışı, bağışlayışı tez, öfkesi, cezalandırması yavaştı. Okuma yazma bilmezdi ama, öğütlerden en yararlıyı hemen seçer, uygulamada hiç duraklamazdı. Olmaya ki, tuttuğu yolun yanlışlığı ispatlana ve de...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapı vuruldu. Derviş çömezi bir gümüş tepside, gümüş kupalarla şerbet getirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşçıana, Osman Bey'e kızılcık şerbeti göndermemezlik edememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çocuk tepsiyi sedire koyarken, Osman Bey, yan odanın ara kapısında, karı fistanı hışırtıları duyarak birisinin, konuşulanları dinlediğinden şüphelendi. Can sıkıntısıyla kaşlarını çattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Oğlu Orhan'ı, şeyhle yalnız konuşmak istediğinden getirmemişti. Tekkedeki kadınlar Bitinya ucunun işleriyle ilgilenmeyeceklerine göre, şeyhleri karşısında, damatlığı geri çevrilen Türkmen'in neler konuşacağını merak etmiş olmalıydılar. Haremdekilerin bu huyundan, şeyhin habersiz bulunması da imkânsızdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yüzüne ateş bastı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli "Buyur" deyip kendi kupasını almıştı. Çocuğun çıkıp gitmesini bekliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelelim vasiyetlerine?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vasiyetleri... Barışın korunması...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrudur. Barışı korumak gerektir. Buna çabaladık bunca zaman, Allah'ın izniyle de başardık. Durumlar, bilirsin, çetindi. İstanbul'dan Bizanslı prenses almak tutkusuyla Tebriz'in Argun İlhan'ı çok sıkıştırdı bizi, "Uçta karışıklık istemem!" diye üst üste kâğıtlar saldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet şeyhim, olaylar denk düştü, barış bozulmadı. Salt bir yanın isteğiyle korunamaz çünkü barış...</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli gözlerini kırpıştırarak biraz şaşkın baktı. Osman Bey, ara kapıda, yeniden hışırtı duyduğu için sesini yükseltti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Düşman ille savaş istese, açar! Bereket İmparator'un gücü yok... Buradaki tekfurlardan bize düşman olanlar, topraklarımızın imparator'a geçmesini istemezler. Asıl önemlisi, Argun İlhan, bir İslam ülkesini, kâfir karısı almak için din düşmanlarına bağışlamayı göze alamadı. Bunu kitaba uyduracak dini bütün(!), bilgisi derin bir müftü bulamadı. Bulsaydı da, İmparator'a baş kaldırmış tekfurları yanıma alıp bayrak açıp ülkedeki bütün gazileri, dervişleri, Ahi yiğitlerini, bunca kapısız leventi toplayıp uğraşırdım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli, şerbet bardağını ağzından hızla çekti. Osman Bey'den böyle bir sözü hiç beklemiyordu. Babasının ölmesiyle omzuna çöken sorumluluk altında iki büklüm olmuş, elinden tutması, yol göstermesi için yalvarmaya gelmiş şaşkın bir delikanlıya öğütler hazırlamıştı. Vereceği öğütleri anlayamamasından, anlayabilse de, uygulama yeteneği göstermemesinden çekiniyordu. Kızını vermediği için küsüp üç yıldır tekkeye uğramayarak kendisine onur satan tecrübesiz Türkmen'i biraz da sıkıştırmayı tasarlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İmparator bir yandan, İlhan öbür yandan yüklense... Bitinya ucu, beş on bin kişilik köylüsüyle... Nasıl uğraşır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gücü yettiğince... "Azdan az gider, çoktan çok" denilmiştir. Müslüman ülkesini verip kâfir karısı almaya kalkan İlhan'a, kız kardeşini verip ülkemizi ele geçirmeye heveslenen İmparator'a pahalı ödetirdim bu pazarlığı... Ülkede büyük birliklerin yer değiştirmesi, beslenmesi zordur. Dağlar bizimdir! Can çıkmadıkça umut vardır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli ürktüğünü belli etmemeye çalışarak çekine çekine sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demircan'ı vuranlar, atları götürenler bilinirse n'apacaksın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alacağım öcümü ama, ölçüp biçerekten ve de dengesini getirerekten...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek bu işi komşu tekfurlar yapmışsa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Fırsatı kollayacağım! Haklarından geleceğim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— İmparator kızarsa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kızmaz, sevinir. Bunlar, İmparator'dan ayrılıp buralara Frenk töresince baronluk âdetleri çıkarmak çabalamasındalar...Bitiririm kolayca...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh Edebâli'nin şaşkınlığı ürküntüye dönmüş, "Uğraşırım, bitiririm, dağlar bizimdir" sözlerini, hele söylenişteki sertliği hiç beğenmemişti. Tecrübeli insanlar işte bunun için, ölürken arkada bıraktıklarını haklı olarak tehlikede görüyorlardı. Yıllardır, bunca ter dökülerek kazanılanların, gücünü ölçüp biçemeyen, kendisine hesapsız kitapsız güvenen bir yeniyetmenin elinde bilgisizlik, tezcanlılık, söz dinlemezlik yüzünden göçüp gitmesi, çok görülmüştü. Osman'ın beyliğe seçilmesinde, Akçakoca'ya fazla mı kapıldığını, Dündar'ın bunca yalvarmalarına kulak asmamakla"büyük bir yanlışlık mı yaptığını hızla düşündü. Bu haddini bilmez oğlana, Balkız'ı vermediği çok iyi olmuştu. Şimdi bu kadar şımarıkken, o zaman kim bilir nasıl azacak, zapt olması hemen de imkansızlaşacaktı. Aslında, kendilerinden habersiz, kızla anlaşmasına kızmışlar, ikisini de cezalandırmak için rahmetli Ertuğrul kardeşiyle "Az biraz akıllanmalarını bekleyelim" demişlerdi: "Hayır, bu Osman akıllanacağa hiç benzemez!"</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babamın ikinci vasiyeti de, bilirsiniz, n'apıp yapıp Konya'yı ele geçirmek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli, artık hiçbir konuda uyuşamayacakları inancına varmıştı. Söze isteksiz girdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet çok düşündük, bunun üstünde, rahmetli Ertuğrul kardeşimizle... Zordur ama, büsbütün olmaz değildir. Nitekim Karamanoğlu başarmıştır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başarmış mıdır? Cimri işinde mi? Benim bildiğim... Yüzüne gözüne bulaştırdı, üste de başını verdi! Önemlisi, tahtı ele geçirip iki üç yıl hüküm sürmesi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sıkıntılı bir sessizlik, ikisi için de saygısızlık sayılacak kadar uzadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç yıl çok zamandır. Toparlanmaya, yerleşip kök salmaya elverir. -Edebâli gene biraz sustu-:Bir gezgin ozan geldi bize dün... Argun İlhan hastaymış... Epeyce de ağırmış galiba...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Galibası yok şeyhim! Yaşamasından umut kesilmiştir bence...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyle mi? -Edebâli birden ilgilendi-: Özel haber mi aldın Tebriz'den? Sağlam mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Duydunuz elbet, Naip Mücirüddin, Anadolu veziri Yahudi Sa'dal-Davla'yı öldürtmüştü geçende... Argun İlhan'ın en güvendiği adamdı; eğer hayatından umut kesilmese, öldüremezlerdi Yahudi'yi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli, tespihini aldı, bir zaman çevirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olur bakalım Argun İlhan ölürse?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yerine Keykhatu geçer ama... Buna karşı Baydu ile Gazan başkaldırır Duyduğum doğruysa, hazırlık yapmaktaymışlar şimdiden... Çeri düzüp kumandanları satın almaya çalışmaktaymışlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Tebriz tahtı çevresinde boğuşacaklar demektir. Konya'ya bakasıları kalmayacak. Seninle üç yıldır görüşemedik! Görelim, bu zamana kadar sen neler tasarladın?</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey anlamazdan geldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hangi meselede efendim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunca gönüllüsü arasında, bunca uzaklıktan sıçrayıp seğirtip, Konya'ya önden yetişip dede malı tahtı, tacı kavramak için...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dede malı mı? Nereden bize dede malı olur, Konya'nın Selçuklu tacı, tahtı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah! Sana demedi miydi rahmetli baban? Vaktiyle Türkmen oymaklarının, gazi birliklerinin, cümle derviş takımının ağızları yoklandı ve de Oğuzname'de yeri bulundu ki: "Kayı, Oğuz Han'ın ulu oğludur. Şöyle vasiyet etmiştir ki kendisinden sonra, hanlık Kayı'ya değsin! Madem onun evladından biri sağ ola ki hanlığa yarar, gayrı tayfadan han dikilmeye! Selçuklu'nun, hanlığı kapması, elbet, zor iledir ve de töresizdir. Hanlık Kayı evladına düşse gerek ve de kıyamete kadar başkası almasa gerek" yazılı... Ülke Moğol soygunundan, Tatar zulmünden bunalmıştır. Halk Selçuklu'yu suçlamaktadır. Cimri işinden sonra, Karamanlı'dan umut kesilmiştir. Ankara Ahileri, Konya Ahileri, Amasya, Sivas, Kayseri, kısacası, ülkenin bütün Ahileri, Konya tahtına Kayı'dan bey gözlemektedir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey şerbetinden birkaç yudum aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç yıldır, şeyhim, ben bu Konya tahtı işini düşündüm enine boyuna... Ve de Konya sultanlığını, gönüllüsüne armağan ettim bedavadan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Beride koca Edebâli, gözlerini yırtasıya açıp bakakalmış, kapı gerisinde, ipek fistan hışırtıları, çatırdıya patırtıya dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, biraz utangaç gülümsüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh gümüş kupayı kaptı, ateşte kalmış da eli yanmış gibi hemen bıraktı, tespih dolandırmayı kesip "Yanlış mı duydum!" diye bir zaman soluğunu tuttu. Kendini beğenmiş, körpe Türkmen beyini, Konya işi gibi zorlu ve de korkulu bir işte, bunaltıp amana düşüreceğini ummuş, tasarılarının önemsizliğine önceden inandığı için öğütlerini sıralamaya hazırlanmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bağışladım, ne demektir? "Kavramaya, buradan güç yetiremeyiz!" demek midir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Güç yetirmek sonranın hesabı! Çok değil, salt Konya Ahileri bizi arkalasa, şehri kaparım ve de sıkıca zaptederim duanız gücüyle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl kopar yetişirsiniz! Kaç kişiyle? Karaman'ı, Germiyan'ı kuşkulandırmadan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolaydır şeyhim, düzenlerim bir kalabalık kervan... "Yeni İlhan'a armağan götürmekteyim ve de seçmesinden cariyeler-köleler ulaştırmaktayım" diyerek yola düşerim! Konya'ya girer, tahta otururum!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne fayda ki Konya tahtı cehennem ateşinde kızdırılmış demir parçasıdır, şeyhim, çünkü salt Anadolu çoraktır, verimsizdir. Hele bugün derisi yüzülmüş, eti soyulmuştur. Yolları silindiğinden kervan işlemezdir. Suları azgınlaştığından her yanı bataktır. Masraflı devlet besleyemez!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, âdeti olduğu üzere kısadan giderek Selçuk sultanlığının neden yalnız seksen yıl rahat ettiğini, yüz elli yıldan beri niçin can çekişmekten kurtulamadığını anlattı. Toprağın ikta düzeni bozulduğu için devletin vergiden, haraçtan bir şey umamayacağını, köylerin dağılıp köylünün eşkıyalığa çıktığını, şimdiki Sultan Giyasüddin Keyhüsrev'i indirip yerine oturtmakla hiçbir şeyin değişmeyeceğini, batmış köylerin kısa zamanda kalkınamayacağını, kalkınamayınca da, Cimri'yle Karamanoğlu'nun başına gelenlerden hiç kimsenin kurtulamayacağını söyledi. Bir ülke nasıl ele geçirilir, nasıl elde tutulur, bilmeyenlere, bu işlerin neden kolay geldiğini, utangaç bir gülümsemeyle açıkladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet şeyhim, Konya'nın taht şehri olması için, Basra'ya kadar Irak'ı, Sudan'a kadar Mısır'ı Anadolu'ya katması gerektir. Ayrıca İstanbul'un su yolunu ele geçirip Marmara çevresiyle Balkanların verimli topraklarını da, sınırları içine alması gerektir!</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli "bazı işlerin bilmeyenlere kolay geldiği" suçlamasıyla sersemlemiş, deminden beri küçümsediği Osman'ın, bu zamana kadar gördüğü çeşitli insanlardan hiçbirine benzemediğini, birdenbire fark ederek telaşlanmıştı. Hayır, babası Ertuğrul Bey'den de başkaydı bu Türkmen delikanlısı, belli ki, kolay çekilip çevrileceklerden değildi. Bunca yıllık insan tanıma tecrübesiyle bunu şimdiye kadar nasıl olup da fark edemediğine şaşıyor, kendisine karşı olan güveni sarsılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Açtın mıydı bunları rahmetli babana, ya da Akçakoca Bey'e?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Babam sağken açsaydım, "Körpedir, aklı ermez" derdiniz! Babalar oğullarının aklına güvenmez çoğu... Önüme gerilirdiniz hepiniz... Babama vekillik ederken hangi amaca yöneldiğimi anlar, işimi bozardınız!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli, yıllardan beri ilk defa birisine bir soruyu enikonu çekinerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir amacın? Konya olmayınca, tasarlayıp bozulmasından korktuğun iş, nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anadolu'yu bırakacağım şimdilik... Benim gördüğüm, tez vakitte gidicidir Moğol... Çünkü Moğol'un düzeniyle de uyuşamaz bizim Anadolu toprağı... Eski Yunan’ın, Roma’nın düzeniyle de uyuşamamıştır çünkü... -Rahatça gülümsedi-: Bizim gazi beylikler çabalasın bakalım, Konya'yı ele geçirmek için... Boğuşsunlar birbirleriyle, güçten düşürsünler kendilerini boş yere... İşimi kolaylaştıranlar! Verimli topraklara sahip olana yarar Anadolu... Tükenmez insan kaynağıdır, insanın zanaatı da göründüğü gibi, köylülük değildir, devlet kuruculuğudur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konya olmayınca, devlet nerede kurulacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Koca Tanrı'ya şükür, bizim Bitinya ucumuzun açıktır önü... Istanbul-Tebriz yolu üstündeyiz! Tüccarımız İstanbul'a bağlıdır. Paralılarımız İstanbul'da işletir paralarını... İstanbul deniz yoludur ki, ardımızın karayolu kesildiğine göre umut oradadır. Moğollar Konya Selçuk Sultanlığı'nı nasıl yıktıysa, Haçlı Frenkler de, Bizans İmparatorluğunu öyle yıktı. Marmara kıyıları verimli topraklardır, İmparator güçsüz düştüğünden sahipsizdir. Biz fırsat kollayacaksak, üstünde yaşayanları beslemek zorunda kalacağımız verimsiz toprakları gözetlemeyeceğiz, sahipleriyle beraber bizi de besleyecek topraklara yöneleceğiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Daha mı kolay barınır, Konya'da barınamayan Müslüman, kâfirlerin içinde?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Barınır. Çünkü suyun akarındayız burada!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Edebâli'nin iyice şaşalayacağını bildiğinden, şeyhle yalnız konuşmak istemişti. Niyeti ilerde kullanacağı önemli bir yardımcının halk üzerindeki büyük etkisini zedelemeden, kendisine tepeden bakmasını, tecrübesiz sayarak her işte öğüt vermeye kalkmasını, şimdiden önleyip ilerde faydasız çekişmelere meydan vermemekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bugünü, çok önceden düşünmüş, suyu baştan kesmeye, böylece, babasının arkadaşlarıyla ayrı ayrı uğraşmaktan kurtulmaya karar vermişti. Baş olayım diyenler, çevresindekilerin hepsinden daha akıllı, daha bilgili, daha cesur, hatta daha korkak bile olmak zorundaydılar. Buradaki akıl, buradaki bilgi, her anda, her durumda işe yararlığı bakımından değerlendirilmeliydi. Baş, çevresindekilerin hepsinden daha sezgili de olmalıydı, Ayrıca bir işe ya hiç girişmemeli, girişti mi de, duraklama göstermeden, koparana kadar çabalamalıydı. Çocuktan, deliden, düşmandan, hatta karılardan bile öğüt almalı, ama, gene de, aklının kestiğini işlemeliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suyun akarını görmemekteyim Osman Bey oğlum! Gündoğusunu bırakıp günbatıya bakmakla nesne hasıl olabilir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olur şeyhim! İstanbul'un Bizans'ı, Frenk'in karanlık dünyasından kopup geldi. Ama, oranın kölelik düzenini burada tutturamadı. Tutturamayınca da "Toprak Allah'ın, İmparator kâhya, köylü kiracı" demek zorunda kaldı, imparator'un hür köylüleri, Latin İstanbul'u basıp alınca Frenk düzeninin nasıl bir bela olduğunu görüp anlamıştır. Bu düzen köylüyü köle etmeye dayanır. Kim ister köle olmayı? Demek zorlayacaksın aralıksız! Zorlarken zorlarken n'olur adam? İnsanlıktan çıkar! İşte bu sebepten Frenk adamı, say ki, kuduz canavardır. Kahpedir, kıyıcıdır, Allah'ı maldır, dini imam soymaktır. Irzı, namusu, utanması, acıması, sözü, yemini hiç yoktur. Bunalırsa insan eti yer, Bizans köylüsü kabul etmez bu rezilliği... Uçlara yerleştirilmiş Hıristiyan Türklerse hiç yanaşmazlar köleliğe... "Suyun akarı" dediğim, işte budur. Bu yöneliş çok adam istemez. Kalabalıkları biriktirip köylünün başına musallat etmek zorunda değilsin. Bu zamana kadar hiç görmediği, bilmediği bir düzeni götürüp Bizans köylüsünü şaşırtıp ürkütmek de yok! Köleliğe karşı, Frenk soygununa, zulmüne, ırk düşmanlığına karşı biz hoşgörü, dayanışma, can, ırz, mal güvenliği sağlayacağız. Alın teriyle çalışanlar bizden yana olacak ister istemez... Bizim, suyumuzun akarı budur, şeyhim, şimdilik de günbatıyadır. Frenk düzeninin gerçek sınırına dayanıncaya kadar, günbatı bizimdir! Bir an soluklandı, gözleri umutla, güvenle parlıyordu. Eğer bu yolu tutmazsak, fırsatı kaçırırsak, Bitinya ucu da, her yerdeki yüzlerce uçlardan biri gibi, iz bırakmadan batar gider!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh Edebâli, bir şey söyleyecekmiş gibi yekindiyse de, yutkunarak geri durdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey bir zaman saygıyla bekledi. Yaşlı adamı daha çok bunaltmayı uygun görmemişti. Şeyh bir şey demeyince, sanki çok yararlı öğütler almış da teşekkür ediyormuş gibi sesini yumuşattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet şeyhim, ferah olun! Ben bu işin her yönünü ölçüp biçtim, nerden girip nerden çıkacağımı hesaba vurdum. Dayanağım sizlersiniz! Babamın savaş yoldaşları... Uğraşta yenici, barışta düzen tutucular... Çoktandır şeyhim, şunları hiç aklımdan çıkaramamaktayım: Batıya yöneleceğiz! Talan etmeyeceğiz! Din yaymaya çabalamayacağız. Tersine herkesin inancına saygı göstereceğiz! insanlar arasında, din, soy, varlık bakımından hiçbir üstünlük tanımayacağız. Günbatının 'Karanlık Dünyası,' karanlığını yüzyıllardan beri, sınırımıza sürmekte, bizi boğmaya çabalamaktadır. Yolunu kesene kuduz it gibi saldıracaktır. Bu sebeple yükleneceğimiz iş ağırdır. Gireceğimiz geçit derindir. Bu kancık karanlığa karşı diri durmak gerektir. Savaşta düşmandan habersizlik körlüktür. Aldığın haberleri, ulaştır hiç gecikmeden... Ahilerin bizi arkalasın! "Gerekirse para veririz" dedin! Sağol! Gelir isterim, aldığımı öderim! Yüreğimizdekini söyledik! Doğruda bizi arkala! Yanılırsak yakamıza yapış!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Yavaşça uzanıp eline yapıştı!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Edebâli, kalkacakken, iki dizi üstüne gelip kendisini toplamıştı. Osman Bey'i omuzlarından tutup alnından öptü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Destur şeyhim! Dernek vardır. Geciktim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeyh Edebâli başını "olur" anlamına salladı. Kara Osman Bey çıkınca, uzun süredir unuttuğu bir rahatlıkla, önemli bir konuşmadan sonra, sorumluluk duymamak rahatlığıyla gözlerini kapattı, ara kapı gıcırdayınca döndü, tepsiyi alan kızı Balhatun'a sevgiyle gülümsedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, toplantıya hesapta olmadığı kadar geç kalmış, bu da bir bakıma, işine yaramıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar takımı, kabına sığmıyordu. Akın kararı çıkarabilmek için, tehlikeyi şişirmiş, Osman'ın beyliğini kolaylaştırmıştı. Şimdi bundan yararlanacak, "Beyliğe savaş ustası Osman seçildi, hemen yola çıksın" diye tutturacaktı. Osman Bey'in gecikmesi, işte bu hesabı altüst etmiş, bekleme uzayınca ilk kaynaşma, ağır ağır yatışarak savaş heyecanı can sıkıntısına, sonra da, usanca dönmüştü. Bunda Akçakoca'nın yaydığı, "Baskın geçti, düşman pusu kurmak için zaman buldu" lafının etkisi de çoktu. Amacı sadece çapula bağlı akınların, hele mal yükleyip geri gelinirken ne kadar tehlikeli olduğu, çoğu zaman akıncıların ne kadar büyük can kaybına uğradıkları biliniyordu. Barış uzun sürdüğünden tehlikeleri kanıksamak alışkanlığı unutulmuştu. Bacıbey'in kağnı başında söylediği "Demircan gâvur karısı pususunda vuruldu" sözü, zaman geçtikçe, ağır basıyor, Köslük Meydanı'nı tatsız bir sessizlik kaplıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözcü çocukların koşturduğu "Göründü beyimiz" haberinden biraz sonra, Osman Bey, meydanın ortasında, atından atladı, dizgini hayvanın başına atıp sekiye doğru iri adımlarla yürüdü. Yolda işin her yanını iyice hesapladığı, nasıl davranacağını kesinlikle kararlaştırdığı belliydi. Canı sıkıldığı zamanların katı, dargın sesiyle söze başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şeyhimiz Edebâli Hazretleri istemiş... Gittim, gördüm, ayağımın tozuyla döndüm. Dün yoldaşların birazı "Akın" dediydi. Gece düşünmüşlerdir, umarım, ölçüp biçmişlerdir. Canı çeken kaldı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Herkes Bacıbey'e baktı. Bacıbey sanki duymamış, çömeldiği yerde sanki taş kesilmişti. Bütün gece artıp derinleşen oğul acısının, Köslük Meydanı'nda kudurup dağlara çıkacağı beklenirken böyle katılıp kalması anlaşılır şey değildi. Osman Bey'in, Kerim’i savaşçı sayıp yanı sıra götürmesinin bunda etkisi vardı ama, Bacıbey bunun bile farkında pek değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Rum bacılarının kendiliklerinden köpürmeleri umudu kalmayınca Daskalos Derviş son bir gayretle davrandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uç töresinde öç almamak yoktur Osman Bey! Seni başımıza geçirdik ki, yiğitsin, ünlü savaşçısın, ayak altında komazsın bizi, yere baktırmazsın! Giden atlar senindir ve de malını savunmak Bey kanunudur! Akın şarttır. Bir yoldaşımızı arkasından vurdular, öcünü almamak olmaz. Akın borçtur. Ertuğrul Beyimiz öldü, "Beyleri öldüğünden yıldı bunlar, n'apsak yaparız" derler, yılmadığımızı göstermek gerek... Akın farzdır. Yoldaşlar enini boyunu hesapladı dün gece, birazı ant içti, kılıç atladı. İslam dini açık.... Canın sıkılmasın! "Olmaz" desen de biz kanımızı aramak taraflısıyız. Öcüne giden Bacıbey'i, karı başıyla, yalnız bırakmak erlik değil!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, kara kaşlarını çatarak Bacıbey'e bir zaman bakıp sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyle mi Bacıbey?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim soluğunu keserek anasının vereceği karşılığı bekledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacıbey şaşkın şaşkın bakındı. Güçsüzdü. Parmağını kımıldatacak hali yoktu ama, "Öcüne giden Bacıbey" sözü beyninde uğulduyordu. Soruyu isteksiz karşıladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyledir, Ertuğrul’un oğlu Kara Osman Bey! Dağ gibi oğul yitirdim. Aramamış olur mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen dağ gibi oğul yitirdinse, ben de dünya değerinde yoldaş yitirdim, Bacıbey, Ertuğrul’un oğluna çok şey denir ya, "Yoldaşının kanını aramadı" denebilemez. Ben bu uçta tavukların öcünü aramışım Bacıbey, kimsenin yanına da komamışım! Demircanım sağken rahat uyurdum, Demircan'ı aldılar uykumu böldüler. İyi düşün! Demircan olduğundan vurmadılar Demircan'ı... At sürmek, birimizi öldürmek değil bunların aslında niyetleri, boynumuza ilmek atmak! Bizi kırmak bire kadar... Gâvuruna, Müslüman'ına "kardeş" dedik oysa biz... Kahpelik etmedik hiçbirisine... Babam rahmetli, boşuna sürdürmedi bu barışı. Bileniniz bilir, bilip de bilmezden gelene sözüm yok... Geçidin derininden geçmekteyiz yedi yıldır. Anayurdumuzdan koparıp kattılar önlerine bizi düşmanlar Bacıbey... İki yüzyıl önce, sırtımızı kargı demirleriyle dürtüp başımızın üstünde keskin kılıçlarını çevirerekten, bizi göçmen, göçebe ettiler, kova kova getirip sıkıştırdılar buraya... Sağda Germiyan hırsızı, düşman! Arkada Karacahisar, düşman! Önümüz 'Karanlık Dünya'... Ülkede kıyamet koptu, devlet yıkıldı. Millet canı derdine düştü, sol elden sağ ele destek kalmadı. Bir yerde direnmekteyiz ki, tekerlendik mi gideceğimiz, cehennemin dibidir. Beri bak, Bacıbey? Kara Osman güç ile direnmekte kızgınlığı bastırmaya çabalayarak... Arkalama kertesi değil midir bu? Sana düşmez mi, "Geri dur" diyerekten önümüze gerilmek? Sana düşer. Aranacak kan, çünkü, senindir. Sırtımızdan vurulmuşuz! Bilmeden nereye gitmeli? Ya kahpe düşman bizi kışkırtıp yanlışa saldırtmak niyetindeyse... Haberin var mı, babam rahmetliye gelen Tebriz kâğıtlarından? -Biraz susup karşılık bekledi. Bacıbey içini çekerek ağlıyor, iri yaşlar yanaklarından yuvarlanıyordu. Meydan soluğu kesmişti-: Kırk bin askerle Anadolu'yu teftişe geliyor Moğol İlhan... Niyeti İmparator'un bacısını almak!.. "Kaynımın bir kılına zarar gelse sorumlusunu ezerim" yazmış kâğıtlara... Beriden İmparator gemiler donatmakta, niyeti asker dökmek buralara... Canımızı alıp atlarımızı sürenin kimliği bilinmeden, ne istediği kesinlikle anlaşılmadan akın yok bende!.. Hey yoldaşlar, bugünleri başka günlere benzetmeyin! Ben de kılıç gezdirmekteyim! Beni iyi tanır savaş meydanları ama, bugün savaş günü değil!.. Eli ayağı tutmaz bebeleri, yaşlıları, sakatları düşünmek günüdür bu... Hesabı başkadır bugünün... Eğer içimizden kimileri, "İlle akın" derse, onlara derim ki, "Doğrusunu isterseniz, Buraları siz açmadınız İslam'a... Babam rahmetli, Konya Sultanı'na ettiği hizmetin karşılığında kazandı bu ucu! Evet, kılıçlarınızın keskinliği yüreklerinizin korkmazlığı olmasaydı, düşmana yılgınlık salmasaydınız barınamazdık buralarda... Bunca akının doyumlarını sindiremezdik! Doğrudur ama, şimdi, bileğiniz gücüyle kazandığınızı değil, Ertuğrul'un ucunu kumara sürmek niyetindesiniz! Başkasının malını ateşe atmak yiğitlikte yok... Zorlarsanız, ayrılığa varır bu işin sonu! Bu kez giden giderse, bir daha dönmemecesine gider. Kendine dilediği yerde yurt bulur. Beni, bey tanırsanız budur bu... Gidecekler göçlerini sarıp gitsin, bir daha da artlarına hiç bakmasın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey sustu. Herkes başını önüne eğmişti. En çok bunalıp kıvrananlar Dündar'la Daskolos, bir de bunlara uyup akın için gece kılıç atlayan dervişlerdi. Toprak gibi ağır sessizlik uzuyor, Osman Bey, çatık kaşlarının altından gazilerle dervişleri ayrı ayrı süzüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Apansız nal sesleri duyuldu, sanki beklenen kurtarıcı geliyor gibi, herkes hızla döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Atlılar Karacahisar tekfuru Aksantos'un zırhlı savaşçılarıydı. Öndekinin mızrağında tekfurun üç köşeli kara flaması vardı. Aralarında, bir de yaya getiriyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim Çelebi, yayanın, Mavro olduğunu tanıyınca çok şaşırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Her zaman giyimine özenen delikanlının, üstü başı adamakıllı hırpalanmış, üst dudağı patlayıp sol gözü morarmıştı. Ürkekti, dahası ayakta duramayacak kadar bitkindi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Atlılar meydanın ortasına geldiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öndekinin Karacahisar tekfuru Aksantos'un kardeşi Filatyos olduğu tanınınca, Söğüt savaşçıları bu gelişin önemini hemen anladılar. Filatyos, çevreye savaşçı ustalığı kadar, çok kibirli olması, çabuk kızmasıyla da ün salmıştı. Dizginine yapışan Ahi çavuşuna kırbacını kaldırarak, inmek niyetinde olmadığını anlattı. Demircan olayından sonra Filatyos'un çıkagelmesi kadar, inmek istemeyişi de önemliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey sakin bir sesle konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dostumuz Filatyos! Toprağımıza hoş geldin! Buyrun inin... Dinlenin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konuk gelmedik Osman Bey! Soylu komşumuz Ertuğrul Bey'in öldüğünü yolda duyduk. Üzüldük. Allah sana uzun ömür versin. Beyliğin kutlu olsun! Böyle bir günde gelmemek gerekti ama, olay ertelenir gibi değil. Beklemek, beklememekten kötü dedik! Davacıyız senden Osman Bey!</p>

  <p class="Standard" dir="ltr" style="margin-left:0;margin-right:0;text-indent:18.859844px">Meydanı öfkeli bir homurtu dolaşınca Filatyos şaşırarak çevresine baktı. Osman Bey elini kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Durun yoldaşlar! -Biraz dargın sordu-: Neymiş suçumuz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos, iki adım gerisinde duran savaşçıya işaret etti. Savaşçı sekiye, ak bir yumak fırlattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakın bakalım! Tanıyacak mısınız bunu, Kara Osman Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ak yumağı, Osman'ın yerine Nakip Hasan Efendi açtı, bir Türkmen sarığını şaşırarak kaldırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tanıdınız mı kimin?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaşlıların konuşmasına meydan vermeden Kerim, boş bulunup atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ağamın sarığı... Ağam Demircan'ın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tanınacağını bilmiştim Osman Bey! Şimdi kolaylaştı işimiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Kerim'e döndü. Haddini bilmeden, sonunu düşünmeden araya girmesini hiç beğenmemişti. Sertçe sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden belli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Rum muskasından... Ağamın yavuklusu Liya yengem diktiydi, geçende... -Mavro'yu çenesiyle gösterdi-: Bunun bacısı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey biraz düşündü, başını kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde buldunuz bunu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunu, Liya adlı reâyâmızın kollarına bağlı bulduk Osman Bey, Liya kızın, önce ırzına geçilmiş, sonra canına kıyılmış!</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ün Köslük Meydanı donakalmıştı. Filatyos uzayan sessizlikten yeteri kadar yararlanıp dargın dargın konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çoktandır ardındaymış senin hayvan eğitimcin Demircan bu kızın... Müslüman etmeye zorlamaktaymış... Razı gelmeyince... Kollarını bağlamış ardından, ırzına geçmiş sonra da boğmuş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden belli Demircan'ın yaptığı? Adam sarığını bırakır mı, böyle bir işten sonra?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kızı zorladığına tanığımız var! Zorladıysa yapmıştır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Herkes Bacıbey'den Kerim'e, sonra da Mavro'ya baktı. Bacıbey, Demircan oğlunun, ırza geçmekle, eli bağlı kadın boğmakla suçlanması karşısında dehşete düşmüş, n'apacağını şaşırmıştı. Çünkü uçlarda suçların en büyüğü, en pisi ırza geçmekti. Bunun lekesini kan bile temizleyemezdi. Kekeledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haşa! Yapmaz benim Demircanım... Haşa! Bilir komşular!</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos kırbacıyla Mavro'nun omzuna dokundu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlat bakalım, bize dediklerini! Anlat hadi! Anlat da duysunlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro yaralı dudaklarını zorla yalayarak karşısındakilere umutsuz, bitik, kuşkulu baktı. Gözleri Kerim Çelebi'de durdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorladılar bunlar beni çelebi kardaş! "Yapmaz böyle namussuzluğu Demircan eniştem!.." dediysem de... -Gözlerinden yaşlar akmaya başlamıştı-: Liya'yı severdi Demircan eniştem... Saçının teline dokunulsa canını verirdi. Yiğitti Demircan eniştem...</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos birden ünlü öfkesine tutuldu, kırbacı var gücüyle Mavro'nun sırtına indirerek bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay itoğlu it! Türkmenlerden korkarsın da, benden korkmaz mısın? Söyle doğrusunu! Bize dediğin gibi... Söyle, çiğnerim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yapmaz Demircan eniştem... "Yapmaz" dedim... Yapmaz ablama... Kimseye yapmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos kırbacı bir daha kaldırmıştı ki, oğlunun, ırza geçme, kadın boğma lekesinden kurtulduğunu anlayan, bununla yeniden can bulan Bacıbey, şimşek gibi çektiği eğri kılıcıyla şimşek gibi atılıp Filatyos'un kırbacını tutamak yerinden budayıverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos bir an şaşırmış, sonra, Bacıbey'in kadın oluşundan yararlanıp hakareti üstüne hiç almamayı daha uygun bulmuştu. Osman Bey'e döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Davacıya silah çekmek kanun değil Osman Bey. Araya kadınları sokmaksa, hiç yaraşmaz erkekliğe...</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos'un "Davacıyız" sözü üstüne, Orhan Bey, lazım olacağını kestirerek, birini koşturup Karacahisar oklarını getirtmiş, beze sarılı olarak babasının önüne koymuştu. Osman Bey hep öyle yumuşak karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bacıbey'in kusuruna bakma Senyör Filatyos!.. Bizde kadın ırzına geçmekten daha kötü suçlama yoktur. Davacılığa gelince, biz de sizden davacıyız! -Bezi açtı, okun birini temreninden tutup aldı, atıp toprağa sapladı-: Sen de buna bak bakalım, tanır mısın, kimin okudur bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos baktı, tanıdı ama umursamadı. İşi böyle küçük oyunlarla atlatabileceklerini ancak akılsız Türkmenler mümkün sayabilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizim okumuz. N'olmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Davacı olduğun Demircan’ın ölüsünden çıkardık bunu dün! Göğsünden değil, hem de sırtından...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdeydi ölü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizim topraklarımızda... Köyümüzün yanında... üç de savaş atımızı götürdüler Senyör Filatyos... İzini sürdük, sizin topraklara kadar... Ya sizin ölünüz nerdeydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos kasıntıdan durgunluğa geçmişti. Olup bitene akıl erdirebilmek için hırsla düşündüğü belliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın... Kızı boğduktan sonra vurulmuş olmasın Demircan? -Gözlerinden kötü bir ışıltı geçti, Demircan’ın ölümünü duyup, orta yerde kalakalmış zavallı Mavro'ya canını alacak gibi baktı-: Belki de bu itoğlu it vurmuştur senin adamını... Sarığı tanıyınca, kız kardeşinin öcünü almak için oklamıştır arkadan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro "Hıhh" diye dehşetle soluyup sarsıldı, savunma içgüdüsüyle arkaya doğru sendeledi. Az kalsın dizleri kesilip yere yıkılacaktı. Bacıbey, güçlü koluyla çocuğu tutup göğsüne bastırdı. Saçları başörtüsünden uğramış, ağzı kısılmıştı. Gözlerinden ateş saçıyor, yavrularını savunmak için atılmaya hazırlanan dişi kaplana benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerdeydi dün akşam bu Mavro?</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos da, bütün meydanla beraber şaşırarak döndü. Soruyu Demircan’ın biricik dostu, bugün Osman Bey'in Dönmezköy'e yolladığı Ermeni Toros sormuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde miydi? Hisar'da... Karacahisar'da...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya bu sabah?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak! Sen ne karışırsın, başından büyük işlere kötü Ermeni! Pis uşak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uşak değildir, yiğit yoldaşlarımızdandır! -Osman Bey'in sesi kızgındı-: Söyle Toros Ağa!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kötü yanılmakta, bu çorbacı... -Çorbacı sözünü, Toros hakaret olarak kullanıyordu-: Bizim kanlımız Mavro değildir. Nerden mi belli? Nah, bundan!</p>

  <p class="Standard" dir="ltr" style="margin-left:0;margin-right:0;text-indent:18.859844px">Sadağından bir ok çekti, onu da atıp ötekinin yanına sapladı. Söğütlüler kara tüyünden, Karacahisar okunu tanıdılar. Filatyos duraklayarak konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu ok da bizim... Nerde buldun?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dönmezköy'ümüzün papazı, Pop Markos'a attı biri bunu, gün ışırken... Allahıma şükür, vurduramadı. Çenesiyle Mavro'yu gösterdi. Ermiş evliya mı bu, sizin Hisar'da olurken, bizim papazımızı iki saatlik yerde vurmaya kalksın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Görememiş mi kimin attığını papaz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzaktan atmış yüreksiz... Batağa kaçmış. İzini sürmüşler biraz... Batağı bilmediklerinden, tutamamışlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey, Filatyos'un şaşkınlığından yararlandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlaşılıyor dostum Filatyos, bizi, birbirimize düşürmek isteyen var! Gelmeyelim düşman oyununa! Ağabeyin soylu Aksantos'a selam ederim. Biz kanlımızın izindeyiz. Bulacağız. Öcümüzü alacağız. Siz de, elbet, bırakmazsınız bu işin ardını... Yoruldun ama geldiğin iyi oldu. Mesele aydınlandı biraz... İn de hayvanlar rahatlasın... Şarabımızdan iç, serinle! Ekmek yiyelim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Osman Bey! Ağabeyim "Tez gidin, tez gelin" dedi. Savaşçılarımız çok kızgın... Dönelim vaktiyken... -Mavro'ya yılana bakar gibi bakıp elini salladı-: Hadi bakalım, düş önüme!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro tepeden tırnağa titremiş, bunu Bacıbey yaralı yüreğinde duymuştu. Osman Bey, içinde bulundukları durumda, bir Karacahisar reâyâsına nasıl arka çıkabileceğini hızla düşünerek gözlerini Mavro'nun dehşetle açılmış bakışlarından kaçırdı. Filatyos alıp giderse çocuğun başına neler geleceğini bilmek için keramet sahibi olmak istemezdi. Bereket Bacıbey kestirip attı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oğlumun yerine oğul buldum! Vermem! -Birden kabadayılığı umutsuzluğa döndü. Yalvarır gibi ekledi-: Kendi "Giderim" derse, o başka...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gitmem, hayır! Öldürürler bunlar beni... Kırbaçladılar sabaha kadar. Verme beni, Devlet Ana!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos öfkeyle kasıldı. Elini kılıcına atıp sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl iştir bu Osman Bey?.. reâyâmızdan biri öldürülmüş... Suçluyu arayacağız. Kanun mudur şüpheliyi arkalamak?</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey'in karşılık vermesine meydan kalmadan, gaziler de ellerini kılıçlarına attılar. Bacıbey kumanda eder gibi bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne güne durmaktasınız bacılar! Öldünüz mü?</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ün ünlü bacı takımı, birden kılıç çekip reislerinin yanına sıralandı. Savaşçı dervişlerin bir kısmı da, şakır şakır oklarını kuruyordu. Akçakoca, araya girip Osman Bey'in konuşmasını önledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soylu Filatyos! Bunların aklı başında yok dün geceden beri... "Savaşçılarımız kızgın" dedin, halden anlarsın! Bırak git şimdi, açığa çıkar bu işin gizlisi yakında... Gerekirse getirir veririm ben! Öyle görülür ki epey görüşeceğiz bugünlerde!</p>

  <p class="Standard" dir="ltr" style="margin-left:0;margin-right:0;text-indent:18.859844px">Filatyos alt dudağını dişleyerek kızgınlığını bastırmaya çalıştı. Akçakoca'nın sözüyle hiç değilse, görünürde onurunu kurtarmaktan başka çare olmadığını kestirmişti. Gülmeye çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dediğin gibi olsun Soylu Akçakoca! Bu topraklarda güvenilir adamsın! Sözün bizim için senettir! Allahaısmarladık!</p>

  <p class="Standard" dir="ltr" style="margin-left:0;margin-right:0;text-indent:18.859844px">Dizgini hayvanın ağzını yırtacak kadar sert çekip silkeleyerek bineğini art ayakları üstünde topaç gibi döndürdü. Dörtnala sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Osman Bey nal seslerinin duyulmaz olmasını bekledi. Bacıbey'e gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Bacıbey, sağol Demircan'ın anası! Onurumuzu korudun! -Meydana döndü-: İz sürdüğü için öldürmek istediler Dönmezköy'ün papazını... Demek, düşman el çekmedi yakamızdan... Karacahisar okunu kullandığına bakılırsa niyeti bizi komşularımızla boğuşturmak... İyi dinleyin beni! Bugünden sonra, savaş yasaları yürüyecek uçta! Herkes gücüne hazırlıklı bulunsun! Silahını başucuna koyup yatsın! Gece gündüz davul sesine kulak verilsin! Bundan böyle akşamları hayvanlar çayırdan evlere getirilecek. Geçitler kollanacak. Hiç kimse neden olursa olsun, sınırlarımız dan öteye geçmeyecek! Yasak bundan böyle, komşularla kavga gürültü. Kalmamıştır umarım, artık akın makın isteyen... Ne dersin Daskalos Derviş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Daskalos Derviş, gözlerini yerden kaldıramıyordu. Sessizlik uzayınca laf altında kalmazlığıyla övünen Daskalos'un dili dişi kitlendiği anlaşıldı. Söğüt savaşçıları için en gülünç durum, insanların güçlü oldukları yerde kendi oyunlarıyla yenilmeleriydi. Meydandakiler ağır bir baskından kurtulmanın da ferahlığıyla ellerini karınlarına bastırarak gülmeye başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Böylece Ertuğrul Beyle Demircan'ın yası da sona ermiş oldu, çünkü, 1290 yıllarının dünyasında, ölüm, yaşamaktan çok daha olağandı.</p>
</body>
</html>
