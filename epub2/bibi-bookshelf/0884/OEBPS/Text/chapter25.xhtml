<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc22" style="page-break-before:always">1</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar Alp'in büyük karısı Gurgan Hatun, iki metre boyu, gaga burnuyla, soyu tükenmiş bir yırtıcı kuş gibi, atılmaya hazır, Karasu'yun kıyısında duruyor, "Marazlı köpek! Gâvur dölüüü... Domuuuuz!" diye hırlayarak, halı denkleri yüklenmiş yaşlı öküzü sudan geçirmeye çalışan, on üç yaşındaki köle Balaban'a, dimdik bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gündüz sedirin, gece yatağının yanından ayırmadığı, ucu çivili, tutamağı demir kancalı asasına dayanmıştı. Sabah esintisi ipek giyimlerini, mor, sarı, kırmızı, lâcivert ışıltılarla dalgalandırıyordu. Yetmişi aşkın olduğu halde sırım gibiydi. Moğol komutanı olan babasından çekik gözleriyle acımasızlığı, bir Gürcü soylusu olan anasından iştahlı ağzıyla öfkeli kibrini almıştı. Üç adım gerisinde, çok iyi eğitilmiş savaşçılar gibi, sıraya dizilmiş dört cariye, iki halayık, iki körpe ortağı, ürkek duruşlarıyla harem halkının yüreğine saldığı korkuyu gösteriyordu. Yalnız, günahı kadar sevmediği Daskalos Derviş madrabazının selamlığa yerleşmesini önleyememiş, bir de, körpeliğinde dul kalan kızı Deli Nazife'nin düzen tanımazlığına çare bulamamıştı. Aslında bulmak da istemiyor, dünyada Yalnız delişmen kızını, acıması ağır basan garip bir tutkunlukla seviyordu. Gurgan Hatun kesinlikle yasakladığı halde, Balabancık itine yardım için suya girmiş kızına gözlerini kısarak bir zaman baktı. Suyun akarına doğru zorlatan koca öküzü sövüp sayarak sopalıyor, yuları çeken çelimsiz Balaban oğlan davarın başını ol görüp çeviremiyordu. Dişlerinin arasından hınçla homurdandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mala vuracağına gâvurun eniğine vursana... Çalsana şu domuza!</p>

  <p class="Standard" dir="ltr" style="margin-left:0;margin-right:0;text-indent:18.859844px">"Gâvur dölü" uçlarda kısaca "Adalı" denilen Rumlardandı. Karasi korsanlarından anasıyla birlikte süt çocuğuyken satın alınmış, körpe ana, apansız ölünce Nazife tarafından keçi sütüyle büyütülmüştü. On dördünde olduğu halde, çelimsizliğinden onunda gösteriyor, bu yüzden, haremde, dahası, Nazife'nin koynunda yatıyordu. Bir türlü etlenip kanlanamaması bu yüzdendi. Gurgan Hatun bu aşırı sevginin bir iki yıldan beri ulaşılamamış ana sevgisi olmaktan çıktığını önce duymuş, sonra izleyip gözleriyle görmüş, fakat deli kızına söz anlatıp marazlı oğlanı selamlığa defleyememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunları düşünürken her zamanki gibi yüzü kıpkırmızı oldu. İçinden geçenlerin sezilmesi korkusuyla gözlerini kızıyla kölesinden çevirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Başta Bacılar takımı olmak üzere, Söğütlü kadınlar yüklü hayvanları, bağıra çağıra sudan geçirmeye çabalıyorlardı. Karasu burda, dört kola bölünüp aktığı için geçit veriyor, öyleyken, demir çemberli sandıklar, halı, kilim, ipekli kumaş denkleri ıslanmak tehlikesi gösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">1290 kışı uzun sürmüş, tepelere aralıksız kar yağmıştı. Bu yıl yaylaya çıkmak çeşitli nedenlerle gecikip mayısın ortasını bulduğu halde Karasu inadına coşkun akıyor, Söğüt'ün değerli mallarını Bilecik Hisarı'na emanet bırakmakla görevli kadınlar takımını saatlerden beri uğraştırıyordu. Aslında varlıklıların altınları gümüşleri bir yerlere derinlemesine gömülmüş bulunduğu için, Hisar'a bırakılanlar, yükte ağır, pahada hafif şeylerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gurgan Hatun, dünyayı çarpıp iliklerine kadar soymuş Moğol ordusunun yüksek rütbeli subaylarından birinin kızı olduğu için, Türkmen karılarının debelenmelerini aşağılık, açması görüyor, suratını buruşturup kaşlarını kasıntıyla çatarak bunu dışarı vurmaktan da çekinmiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerimcan deminden beri gizlice gözetlediği Moğol melezi cadının niçin kasıldığını sezdiğinden, "Hele rezil... Hele şunun şişinmelerine bakmalı" diye söylendi, sabahtan beri ilk defa Mavro'nun yokluğunu yadırgadı. Gece nöbetten döndüğünü duymamış, sabahleyin de görememişti. Aslıhan'la konuşmaya dalıp bütün yol boyu arkadaşını hatırlamamasından utandı. Şimdi buraya da, bineğini sulamak bahanesi tutturup kızı bir kez daha görmek için gelmişti. Emanetleri Bilecik Hisarı'na yalnız kadınların bırakması kafile kolcusu erkeklerin dönüşlerini Karasu'yun berisinde beklemeleri kanundu. Gidiş gelişi topu topu dört fersah yol, sanki hiç bitmeyecek, Aslıhan'ı yıllarca göremeyecekmiş gibi, daha şimdiden, anlamsız bir özleyiş duygusuna kapılmıştı. Su içmeyi kesip başını kaldırarak soluklanan hayvana çaldığı ıslığı keskinleştirince Aslıhan dönüp baktı. Şalvarını dizkapaklarından yukarıya kadar sıvadığı halde, su çamaşırlarını ıslatıyordu. Kırk elli adım ilerde birden o kadar ince, o kadar güçsüz göründü ki, Karasu toparlayıp alacakmış gibi yüreği sıkışıp soluğu kesildi. Aslıhan haydaladığı katırın kuyruğunu tutmuştu. Gülüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Anasını aradı. Bacıbey ellerini beline koymuş, bir oğluna, bir Kaplan Çavuş'un edepsiz kızına bakıyordu. Kerim, hayvanın ağzına gemi acele taktı, suratını asarak arkadaşlarının yanına döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karılar kafilesini Karasu'ya kadar götürmek, bekleyip yayla göçüyle buluşulacak Kozpınar'a getirmek görevi, o yıl Orhan Bey'e verilmiş, o da, yanına yeğeni Bayhoca'yı, Kerim'i, bir de Mavro'yu seçmişti. Ortalarda görünmeyen Mavro'yu sorup aramadığına bakılırsa, nerde olduğundan haberli bulunsa gerekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey sevgili atı Karaduman'ı torbalıyordu. Göç şerefine, süslü giyinmiş, çoğu dedesinin armağanı, değerli silahlar kuşanmıştı. Beline soktuğu kını kakmalı Bursa bıçağı babasının yeni kaynatası Şeyh Edebâli'nin hediyesiydi. Delikanlı yaşı ilerledikçe giyime kuşama önem vermeye, kendi gibi atını da donatmaya başlamıştı. "Ne demektir bu? Hovardalaştı ve de keklik etinin tadını aldı demektir!" Evet, Orhan Bey, işi edepsizliğe dökmeksizin baba çöplüğünde genç horoz gibi eşinmeye girişmişti. Kırmızı çizmeleri, mavi kaytanla işlenmiş lâcivert çuha şalvarı, sarı içliği, koyu kırmızı softan harmaniyesi hep dedesinden kalanların bozuntusuydu. Sarığını kırmızı börküne babası gibi sarmıştı. Kakmaları güneşte ışıldayan pahalı silahlarıyla gerçekten her çeşit boğuşma yeteneğiyle övünen çok genç, çok güçlü bir dövüş horozuna benziyordu. Onun yanında, dört yaş büyüğü olduğu halde, on yaş farklı gösteren irikıyım, Bayhoca, babayani kılığıyla bir aylıklı asker gibi gösterişsizdi. Kendini bildi bileli, Köslük meydanında, Yayla panayırı'nda güreşip çevreye pelvanlıkta nam salmayı, yatak güreşlerinden yeğ tutmuştu. Sırası geldikçe, "Karı eti, pervanın tilki zehiridir" diyerek suratını buruşturuyordu. Kerimin hayvan sulamakta niçin geciktiğini kestirdiğinden suratını asarak küçümseyen bir sesle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yardımın hora geçti mi molla eskisi? Dualarını aldın mı karıların?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne yardımı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Fukara hayvana içirdi de, Karasu'yun kudurganlığını aldı az biraz, karı tutkunluğu gücüyle" dedi bu benim Orhan Bey yeğenim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Bir şey demedim ben, Kerimcan, kendi karalaması...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçeğe karalama deyince... Oldu mu şimdicik, emmioğlu... Yazık rahmetli Ertuğrul dedemizin bunca emeklerine... Anladım, sen Kayı'nın tuğunu dolaştırmayacaksın gereğince...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim atının başına torbasını asarken, Orhan, Bayhoca’nın takılmalarına aldırmamış, Karaduman'ın kolanlarını yoklamaya dalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dündar'ın tek gözü kör, yaşlı katırı, tökezlendi, ama büsbütün düşmedi, zorlatıp yükünden sular akarak kalktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kör katırı az kaldı ki, Karasu toparlıya... Bir kızmıştır ki, Gurgan Hatun bibim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey hızla döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Balaban’ın yedeğinde mi oldu bu iş?.. Tamam... Marazlı Balaban'ın yedeğinde... Yaylaya çıkar çıkmaz falakaya yatırır fukarayı Gurgan bibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayhoca bu düşüncenin karşısına çıktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne falakasıymış? Gündüz falakasına Gurgan bibim yatırsın, gece falakasına Deli Nazife... Adalıdan yesir mi aldılar kaşık kadar oğlanı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey böyle şakaları sevmiyordu, tersledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... Ayıp... Gurgan bibim, hele ki, Nazife ablam duymalı da bak bakalım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Nedir yahu, Frenk'in Rimpapa divanına mı çevirdiniz bizim Söğüt'ü?.. Gayrı , doğrular hiç mi açılmayacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">"Frenk'in Rimpapa" sözüyle Kerimcan, Mavro'yu hatırladı. Orhan Bey'e soracakken, Bayhoca’nın boşboğazlığı karışmıştı. Bu kez de, Dündar'ın cariyelerinden biri koşarak gelip sözünü ağızında bıraktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orhan Bey!.. Gurgan Hatun'umuz bineğini istedi, suyu karşıya geçecek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan önce hemen atıldı, sonra somurtarak yavaşladı. Dündar emmisini ne kadar sevmiyorsa, bu Moğol kırması, kasıntılı Gurgan karıyı o kadar sevmiyordu. İsteğini yerine getirmekle Karaduman'a hiç hak etmediği bir kötülük yapıyormuş gibi, bir an, çaresizlikle öteki hayvanlara baktı, sonra yüzünü azdırıp torbayı hışımla çıkardı, fukara Karaduman'ı gemleyip dizgini kıza uzattı, çok ayıp olacağını anlayınca Kerimcan'a döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen de bin Kerim, bindir, yedekle...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, karşı yakada Aslıhan'ı görmek umuduyla birden sevindi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayvanları dizginlerinden çekerek Gurgan Hatun'a yaklaştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karı bir bakmış, suratını buruşturarak gözlerini gene karşıya dikmişti. Sanki karşıdakiler bilmediği bir kalabalıktı da, içlerinden can düşmanlarının bulunmasından kuşkulanmıştı. Neden sonra, Kerim’i ilk defa görüyormuş, burda bulunmasına da çok şaşmış gibi, süzdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Binek gönderdi Orhan Bey...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir istedik, iki gelmiş... Doğrusunu mu diyemedi benim habercim, dedi de Orhan akılsızı mı anlayamadı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yedekçi geldim ben, Gurgan Hatun...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen... Bizi yedekleyeceksin, he mi, molla eskisi... Geri dur! -Asasını hırsla yere batırdı-: Yıkıl! -Karaduman'a iğrenmiş gibi baktı-: Yoksa Osman Bey'in tavlası hayvanları bizi çekemez de, payandacı mı gerek?</p>

  <p class="Standard" dir="ltr" style="margin-left:0;margin-right:0;text-indent:18.859844px">Eteklerini topladı, Kerim'in şaşkınlıktan ağzını bir karış açık bırakan bir çeviklikle ata binip sürdü, arkasına bakmadan konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geri gönderirim sağlıkla bineğinizi, korkmayın, suya verdirmem.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, bir patavatsızlık yapmış gibi, cariyeler gülüşüyorlardı. Bunlara, Gurgan cadısından daha çok kızdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gurgan Hatun, hayvanın üstünde imrenilecek kadar dik, güvenli duruyor, elindeki asasıyla yaman bir savaşçıya benziyordu. Kerim, değme yiğidin hızlı akan derin suları geçerken nasıl ürperdiğini, başının nasıl döndüğünü bildiği için, öfkesini unutuvermişti. "Yaman karı haaa... Anam kadar yiğit değilse de, eksikliği de yok desem yeri..." Karaduman'ın arkasından gitmek için zorlatan hayvanı tersledi: "Host! Hele şuna hele..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden gülmesi tutmuştu. "Kızların birini önüme, birini ardıma bindirip sürsem geçsem; kızar ki, Gurgan Hatun, kudurur..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Gurgan Hatun, Türkmenleri soylu saydığından değil, Cengiz'in soyluluk yasalarına sıkı sıkıya bağlı olduğundan Orhan Bey'in atına Balaban'ı bindirmemiş, hayvanı geriye yedekte yollamıştı. Kerim bundan hiçbir şey anlamadığından Balaban'a eziyet edilmiş gibi canı sıkıldı. Çocuğun omzunu okşadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol, Balabancık... Bineydin...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Balaban'a Dündar'ın evindekilerden başkası her yerde "Balabancık" diyorlardı. Bunu ilk defa Osman Bey söylemişti. Balabancık yorgun, biraz da kederli gülümsedi. Çelimsizdi, ama, kaşık kadar suratının ne kadar güzel olduğu, biraz dikkat edilince görülüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kızları geçireceksen, al hayvanları...</p>

  <p class="Standard" dir="ltr" style="margin-left:0;margin-right:0;text-indent:18.859844px">Balaban enikonu ürktü, sanki bu sözde bir suç varmış, suç da kendisininmiş, Gurgan Hatun duyarsa kıyamet kopabilirmiş gibi karşı kıyıya ürkek ürkek baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Kerim Efendi... Olmaz. Gidip binek getireceğim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hani binek?... Hepsi yüklü hayvanların?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olsun! Yükleri indiririz, aşağı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonra yüklersiniz yeniden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yükleriz, sağol...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kar suyuna girip çıkmaktan dudakları morarmıştı. Adım attıkça eski kunduralarından sular sıçrıyordu. Kerim'in yüreği sızladı. Savaşçılığa geçti geçeli, aralıksız yoklayan esir olma korkusunu keskin bir sızı gibi duydu. Ayaklarını sürükleyerek döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey'le Bayhoca, dibinde Karasu'yun dirseklendiği küçük tepenin üstüne çıkmışlar, esinti serince olduğundan yamçıyı çamların gölgesine değil, güneşe serip uzanmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim hayvanları yeniden torbalayıp tepenin düzlüğüne çıktığı zaman arkadaşlarını sırtüstü yatmış buldu. Mavro'yu sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayır Orhan Bey bir işe salmamıştı. Nerde olabileceğini de kestiremiyordu ama, yayla göçü sırası bu böyleydi hep... Dolabı ele geçene çevirtiyorlardı. Herhal babası, emmilerinden biri, ya da, anası Malhatun bir hizmete yollasa gerek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayhoca, uyumaya hazırlanmış, gözlerini yummuştu. Kerim'in bir sözü üstüne birden ilgilenip dirseği üstüne geldi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demek, "Yatağına girmemiş gece..." Ben almadım bey nöbetini gâvuroğlundan, gece yarısı... Eve gelip denklere yardım etmedi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gece yarısı bizim denkler çoktan bağlanmıştı da, anam Orhan Beylere yardımcı gittiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki... -Bayhoca, Orhan'dan Kerim'e, Kerim'den Orhan'a baktı-: Ne demektir bu arkadaşlar... Sakın bu gâvuroğlu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gâvuroğlunu bırak, demedim mi, sana yeğen, gâvurluğu mu kalmış on gün önce Müslüman olan din kardeşimizin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay vay!.. Ben dededen Müslümanım, daha ele geçiremedim gerçek Müslümanlığı... Dünün gâvuru... Direğini bilmez, şartını bilmez İslâm'ın! Ne kolay!.. Bunca yılın dervişiyken Daskalos gâvurluğu atabildi mi bakalım, sırtından şuncacık... Kel Derviş'in yedeklediği herife Müslüman, dedin mi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Birine benzet ki, yaraşsın! Bizim Mavro hiç Müslümanlığa girmese, Daskalos kâfirinden yüz kat Müslüman'dır. Ne diyeceksen gâvursuz de...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Diyeceğim şu, arkadaş... Bir kopuk gece yatağında yatmadı mı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eee?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yatmadı mı, bil ki, bir oynak karının yatağındadır. Oğlan İnönü'nde, Filatyos hınzırının korkusuyla Müslüman olalı beri, senin haberin yok, Söğüt'ün oynak dullarıyla utanmaz kızları, bu pis Mavro'nun ardına düşmüşler. Benim duyduğum, Bacıbey'den korkmasalar, sırtlayıp götüreceklermiş, çeşmenin yanından geçerkene... Durum vaziyetler bu kerte kötüleşmiştir ve de Yahşi İmam'ın "Dünya bozuldu, kıyamet belirtileri yüryüzünü kapladı" demesi, gerçek...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, Kerim'in yüzüne araştırarak baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne dersin Kerimcan? Sezinledin mi, bir şeyler sen?.. İnanayım mı bu yobazın karalamasına?.. Baştan çıktı mı, bizim fukara Mavro, Müslüman olur olmaz, boyunca günaha batıp cehennemlikler alayına katıldı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim, gözlerini kısarak Mavro'nun son davranışlarını hatırlamaya çalıştı. Hayır... Oğlanın gizli bir işi yok gibiydi. Durdu. Elini çenesine attı. İki kez Deli Balta'yla, bir kez, İnönü dönüşü Osman Bey'in yanına koruyucu alıp esirlerin başına bekçi diktiği Âdem Ejderhası Pir Elvan'la konuşurken üstlerine varmış, bunlar, lafı hırpadak kesmişlerdi. Bunların önemi olup olmadığını, Bayhoca’nın yanında açmak doğru mu, değil mi, diye ölçüp biçerken Orhan Bey'in "Kimdir o?" sesine döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt yolundan dolu dizgin bir atlı geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üçü de ellerini gözlerine siperleyerek seçmeye çalıştılar. Herif, her kimse, seçilemeyecek kadar uzaktaydı ama, altındaki hayvana "Allah yarattı" demediği belliydi. Ayrıca yolu tozutarak yaklaşan at, kırbaç, üzengi zoruyla koşan mekkâreye hiç benzemiyordu. Biraz sonra şaştılar. Üstündeki, evet Mavro'ydu ama, altındaki bineği çevrede hiç görmemişlerdi. Göğüslü, sağrılı bir al hayvan ki, uçmuyorsa da, ayaklarının yerden kesilmesine çok bir şey kalmıyor. Harlayıp gelmekte ki, yolu sömürüp içmecesine...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir yahu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildim, haramiliğe gitti bu Gâvuroğlu... Birinin evini yıkıp ocağını söndürüp umudunu kesip geldi. Tuh yüzüne hırsız köpek!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayhoca’nın "Hırsız köpek" dediği Kara Vasil'in Mavro, Müslüman olduktan sonraki adıyla Kara Yavru, atların bağlandığı yere hışım gibi gelmiş, hayvanın dört ayağını, bir nal izinde toplayıp çivileyerek durmuş, arkadaşlarına vardığını bildirmek için iki kez "Hooo... Hooo!" diye bağırmıştı. Kerim karşılık verdi. Mavro yere atladı, bineğine sarılıp gözlerinden üst üste öptü, sırtına bir çul çekip başına torbasını takıp tepeye sardı. Bir çıkıyordu ki, tazı önüne düşmüş tavşan dahi öyle değil!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Düzlüğü tuttuğu zaman göğsü körük gibi kalkıp iniyor, soluğu ağzına sığmıyordu ama, ağzı da keyfinden kapanmıyordu. Üç adım kala durup ellerini havaya kaldırıp müjdeyi verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gözümüz aydın arkadaşlar, al kısrağımıza kavuştuk, kutsal Meryem Anamızın arkalamasıyla...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan'la Kerim, "Kısrağımız" sözünün ne demeğe geldiğini bulmaya çalışırken Bayhoca biraz alayla, biraz şüpheyle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden bizim olmakta bu al kısrak, Arslan Mavro, bizim olduğunu bilmediğimiz al kısrağımızı sen nerde buldun bakalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro o kadar sevinçliydi ki, Bayhoca'nın domuzluğunu fark etmedi bile?.. Soluk soluğa anlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizim al kısraktır bu... Ben bunu, Issızhan'da, avuç avuç kuru üzüm yedirerek besledim, fındıkla besledim. Geme eğere ben alıştırdım bunu... -Al kısrağa kasılarak baktı-: Tavlamızın dölüdür bu... Dededen sürmelidir. Rahmetli ablamın öldüğü gün yittiydi bizim al kısrak...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdi nasıl bulundu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro hiç duraklamadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendi başına, Bayhoca kardaş... Baktım, yularını sürüyerekten gelmekte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendi başına... Yuları sürüyerekten... Peki nerden gelmekte böylece? Sakın batağı yırtıp Karacahisar toprağından mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Çok yaşa... iyi bildin! Evet, Karacahisar toprağından...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildim! Şu halde, üstüne vurdurdum. Kokuna mı gelmiş yolu eline alıp... Havaları koklayaraktan mı, gelip seni bulmuş Söğüt gibi yerde?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamamsa... Dur hele... -Elini gözüne siper edip bir zaman al kısrağa baktı-: Mavrooo... Mavro dedim, doğrucular başı Mavro, hiç yalan bilmez Mavro... Beri bak, bu sizin al kısrak... Şuncacık şüphen yok, öyle ya?.. Bu sizin, tavlanızın yedi göbek dölü, al kısrak he mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— He ya... N'olmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro soluğunu kesip arkadaşlarının yüzlerine ayrı ayrı bakarak biraz bekledi, Bayhoca susmayı uzatınca patladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boğulayazdım rezil! Sözün ardı gelsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sözün ardı, Kara Yavru’m, bu al kısrağı gözüm tutmadı benim. Karacahisar gibi yerden kalksın sürsün, gecenin bir vakti, hemi de, yayla göçlerinin denkleri bağlandığı geceeee... Batağı yırtıp gelip Söğüt'te seni bulsun, hayır!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geldi ya... Nah işte...</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Nah işte" ne kadar kolaaay! Hayır, ben bu al kısrakta, senin kondurduğun Düldül feraseti görememekteyim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şundan ki, öyle ferasetli al kısrak senin gibi biniciye bel vermeyecek, bilmezden üstüne hoplasan, kıç atıp düşürüp üstüne çıkıp tepinip seni bitirecek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden yahu, kudurmuş mu, avucumda üzüm fındık yedirerekten beslediğim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şundan ki, rezil Mavro, benim bildiğim, soylu bir hayvan yalancı biniciyi hiç taşımaz üstünde... Höst, beni dinle! Kitabın yazdığı kurban olduğum Allah, atı yaratayım, demesiyle düşünceye daldı ki, çok derin yerlere daldı. Neden mi? Çünkü hiç şakası yok bu işin... At ne demektir? Müslüman'a güven, gâvura kıran demektir. Kanatsız uçan bir yaratık ki, kovduğunu tutar, kaçtığından kurtulur. Beli güçlü de bacakları gayetle yörük... Yelesinde hayırlıyı, terkesinde doyumu taşır, getirir. Evet, koca Tanrı, "Atı yaratsam" demesiyle, elini uzatıp güney yelinin yakasını kavradı. "Dur eğlen, iki çift sözüm var. Senden atı yaratsam gerek" dedi. Fukara güney yeli, at nedir bilmezse de, karşısındaki koca Tanrı olduğundan, gerisini kurcalamadı, "Keyfin bilir" diye boyun eğdi. Tanrı'dır, aldı bir avuç yel, yoğurdu avcunda, atı meydana getirdi, saldı çayıra... Attır, cennet otlaklarında kişneyerekten, kıç ataraktan doyunadursun, biz şimdicik nerden verelim haberi, şeytana uyup Havva Anamıza o hakareti edip cennetten kovulan, fukara dem Baba’mızdan verelim. dem Baba’mız, o sıra Serendip Adası'nda, ki, bizim Söğüt'ümüz tam yetmiş bin yıllık yoldur, serseri olmuş gezinmektedir ki, yakarışı yeri göğü ırgalamaktadır. Neden mi? Çünkü cennet bağında alışmıştı hazır yiyip yan gelmeye... İş yok, güç yok, ye iç» biraz gezin, yat uyu... "Kocamak bile yok" diyeyim de gâvur aklın ersin! Kısası, herif alışmamış ekmek ardından seğirtmeye, çul çaput yolunda çabalamaya... Bir eli apış arasında, açlıktan karnı bel kemiğine yapışmış, koca Tanrı'yı çağırmakta ki, haykırışına, yerde kurt kuş, gökte melek melâike ağlaşmakta... Koca Tanrı, ağlaşma bağırtısından amansız kaldı, "Nedir yahu, biz şunda, hiç mi oh demeyeceğiz?" diye kızdı, soruşturmaya bir aklı eren adamını saldı. Melek melâike takımı, soruşturmacıyı görünce, "Biz bu derbeder dem Baha'nın bağırtısından tespihi şaşırttık, sayısını yitirdik, aman, amanı bilir misin? Şunun suçu her neyse, koca Tanrı'ya bağışlattır, bizi bu beladan kurtar," dediler. Koca Tanrı'dır, kurban olduğum, suratını asıp başını duvara çevirdi, "Ben nasıl bir Allah olmalıyım ki, tutma dediğimi tutan, tut dediğimi tutmayan ve de cennetimde o işi işleyip ortalığı pisliğe veren bir akılsızı, ters yüzü döndürüp cennetime kondurayım," dedi, "Hayır gerisin geri cennetine kondurmasın, derdine azdan çoktan bir derman bağışlasın âdemoğlu, bir dem Baba olmakla adamlıktan çıkmaz ve de Tanrı'ya en kötü kulundan geçmek hiç yaraşmaz," dediler. Koca Tanrı biraz düşündü, naza vurup biraz daha olmazlandı, niyeti, dem Baba'yı bunaltıp yasağını tutturmak... Sonunda, canından usanmışlığa vurup "Peki," dedi, "kefil misiniz?" "Kefiliz" demeleriyle Serendip Adası'na uzandı, "Ya dem" dedi, "bir kötü iş tuttun, canımı sıktın, o naneyi yemeseydin iyiydi ya, yedin. Bak neler oldu? Tüh yüzüne! Bunca melek melâike, bunca peygamber, evliya, bunca ermiş, bunca çokbilmiş, filanı falanı kefil verip yakarıcı oldu, ağzından peki lafını zor güç aldılar. "Hadi, müjdedir hökürtüyü kes, dile dileğini al muradını" demesiyle dem Baba’mız sevinç delisi olup külahını yere çaldı ve de çekip gömleğini yırttı, bu kez naçarlıktan değil haaa, keyfinden yolunmakta... Sonu, iki dizi üstüne düşüp hiç duraklamadan atı istedi. Koca Tanrı şaştı bir zaman, şaşması, "Benim gökte güney yeliyle gizli söyleşmemizi ve de yelden at yaptığımı, bu herif Serendip dağında nasıl bildi?" demesinden... Demek ki, gökteki sarayında, dem Baha'nın, martalos (casus) tuttuğundan kuşkulandı. Sonunda kör şeytan aklına getirince ferahlayıp kaskas güldü, "Hay köftehor, bilmezden bir dilek diledin, tam üstüne vurdurdun, kendi mutluluğunu ve de oğlanlarının mutluluğunu kaptın, yıkıl!" dedi. Böylece koca Tanrı, atı önce dem Ata'ya, ardından Müslüman yiğitlere bağışladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya gâvurun, hele Frenk kötülerinin elindeki bunca binek?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey akılsız Mavro, şeytanı n'apalım, koca Tanrı'yla çekişen taşlanası kör şeytanı?.. Evet, Müslüman'a bağışlanan atın birazını da gâvur Frenk takımı ele geçirmiştir, "At ağasına göre kişner" denilmesi de bundandır. At, fikirli olduğundan iyi biniciyi kötüsünden ayırır ossaat... Ayırt etmesi, "Bana bakar" diyerektendir. Ata bakacaksın ki, zora düştüğünde ardına bakmayacaksın! "Ata binersen koca Tanrı'yı, attan inersen atı unutma" denilmiştir ve de "Ata düşman gibi binmeli, dost gibi bakmalı" denilmiştir. "At atı yemlikte geçer" denilmesi, hey sefil Mavro bu anlamadır. Ne var ki, "Atım tepmez" denilmeyecektir, nitekim, "İtim kapmaz" demeklik de yoktur ve de at, ulu yaratık olduğundan, Tanrı'nın övgülüsü, yiğidin sevgilisi olduğundan kimsenin atına "Eşek" denilmeyecek ki, boşuna dövüş çıkmaya, sövüşmek tepişmek, dolaşıp çekişmek hiç olmaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah ki, bunun gevezeliğinden bize Domaniç yaylasını keyfimizce yaylamak yoktur. Bunca lafı dedi de, al kısrağın bizi neden bindirmezleneceğini, hani, dedi mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boş bulundun kötü Mavro, say ki, soru sormadın, ayağını keskin baltayı vurdun! Sen bu al kısrağı aklın sıra keramet basamağına çıkardındı demincek... "Batağı yırttı geldi, bizi buldu" dedin. Oysa, böyle bir at, kitabın yazdığına göre, yalancı taşımaz. Höst, dilini tut! Batağın ötesinde kalan usta çoban iti ve de av kokusunu otuz fersahtan alıp sürüp bastıran soylu av iti, batağı aşıp sürüsünü, sahibini bulamazken, bu senin al kısrak, Kara Kılavuzu şu kadar altınla tutup önüne mi kattı ki batağı aşabildi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orasını bilmem, benim kısrak atladı geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kısrak atladı geldi, seni nerde buldu bakalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buldu ki, dosdoğru... Gece düşünü gördüm ben, sıçradım kalktım, avluya çıktım ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kapıyı kurcalamakta ermiş evliya al kısrak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın bir de merhaba mı çekti?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çekti sayılır. İnceden bir kişneme saldı ki, senin gibilerin merhabası kaç para...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baktın batağı geçerken çamura batmış... Götürdün dereye soktun yıkadın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kısrağı yıkadın da, ayağındaki çizmeleri, neden güzelce yıkamadın, düzenci ve de yalancı Mavro?.. Höst, has, dedim, işin doğrusu gelsin, biz Osman Bey'in martalosları değiliz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro çaresizlikle Kerim'e baktı. Kerim başını salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalanı kurdun ama, yarayışlı kulpu takamadın Mavro, gelşu işin gerçeğini anlat da kurtul!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, biraz daha direndi. Yasağı tutmadığını Osman Bey'in duymasından korkuyordu. Orhan Bey, İnönü çarpışmasından bu yana, yasak masak kalmadığını söyleyince pek şaşırdı. Birden ferahladı, kasıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gece, nöbetten sonra gittim, aldım geldim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yerini kimden öğrendin peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yerini mi? Yeri meri... Aldım geldim. Bayhoca parmağını salladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yerini nasıl bildin, demekteyim... Kerim atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam, buldum! Karacahisarlı esirlerden öğrendin, değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro daha fazla direnmedi, gittikçe şişinerek anlattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Esirlerden evet... Karacahisar baba toprağı olduğundan bilmediğim yeri yoktur, İsa Efendimize şükür...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yavrum Mavro, İsa Efendimiz mi kaldı? Hani bundan böyle Muhammet Efendimizdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahşi İmam'a danıştım, Bayhoca kardaş, "İkisi de hak peygamberidir hiç fark etmez, yüreğini temiz tutmaya bak"dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek günahı, Yahşi imam'ın boynuna... Oooh ne güzel! Bu gidişle boylar cehennemi teker meker... Evet, yerini öğrenmenle... Baba toprağınız olduğundan, attın sırtına arpa torbasını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl arpa torbası?.. Arpa torbası yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya? "Boş torbaya at tutulmaz" demiştir Türkmen atalarımız.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meryem Ana çarpsın ki, arpa marpa yok... Sürdüm gittim, atladım batağı, Filatyos'un otlakta yılgıya sokuldum kurt gibi... Baktım, yıldız alacasında, al kısrağı seçtim. Islığı saldım hafiften... Al kısrak duymasıyla kulaklarını kaldıra indire, yüzünü dört yana çevirip kokumu arayaraktan yan yan bakıp ayak ayak geldi. Kavuşmasıyla sevinçten art ayakları üstüne kalktı, az kaldı ki, naraya bine... Sıçrayıp yetişip burnunu tuttum, kucakladım, sürmeli gözlerinden öptüm, hoplayıp bindim, "Umudum al kısrak, dedim, karanlık gecede yol iz bulan, batağın derinini deşip çıkan al kısrak, hadi bakalım parla!" dedim, yola kapandım. Coştu al kısrak, yel oldu esti, kanatlandı ayaklarını yerden kesti. Sazlığın sıkını biçti, batağı sıçrayıp geçti. Aldı geldi. Yaylaya çıkmak olmasa, göze alamazdım yasak çiğnemeyi. Dönüşe kalsa gitsem de bulamam, bulamayınca ölürüm, sandım. Orhan Bey... Kızarsa Osman Beyimiz, gerilir önümüze, böyle böyle diyerek, bağışlat suçumuzu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bayhoca keyifle güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele akılsız gâvur! Neden kızsın Osman Bey emmim, olmuş işe... At yitirmedin, at getirdin! Yayalıktan kurtuldun. Dinle oğlum! "Yayalık atlılıktan iyi" derlerse, diyene bakacaksın, yaya demekteyse buna hiç inanmayacaksın, atlı demekteyse, büsbütün inanmayacaksın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro gözlerini kırpıştırarak Bayhoca'nın gene yutturmacaya vurup vurmadığını araştırırken, karşı tepeyi bir kadın çığlığı keskin keskin çınlattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Delikanlılar hep birden sıçrayıp ellerini kılıçlarına atarak sesin geldiği yeri, bağırtının nedenini araştırdılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey kendini toplayıp "Atlaraaa" diye bağırdığı anda Bilecik Hisarı'nın yokuşu dönemecinden bir araba yaydan çıkan ok gibi fırladı. Bağırışlar bundan geliyordu. Soylu Rum kadınların bindiği çok süslü arabalardandı. Dört iri hayvan koşulmuştu. Bunların ürküp gemi azaya aldıkları, zapt olmaktan çıktıkları anlaşılıyordu. Durum arabada olanlar için gerçekten çok korkuluydu. Daha da tehlikeli bir hal almaması arabacının hem çok usta, hem çok güçlü olmasındandı. Atlarına doğru koşmaya hazırlanan Söğüt delikanlıları, bağıranların kendi kadınları olmadığını anlayınca at binmekten vazgeçmişler, seyre dalmışlardı. Araba kim bilir kaçıncı devrilme tehlikesini savuşturunca Bayhoca güvensiz bir sesle teklif etti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir ok atıp öndeki hayvanlardan birini düşüreyim mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan önlemek istiyormuş gibi elini kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz. Daha kötü... Öndeki atlardan biri tökezlenirse araba devrilir. Herif devirmeden Karasu'yu tutarsa... Birden aklına kötü bir şey gelmiş gibi telaşlandı. Yolun geçidi derindir. Çocuk mocuk varsa boğulur haaa...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sözün sonunu, koşmaya başladıktan sonra getirmişti. Tepeyi çoğu kayarak inip hayvanlara yetiştiler. Yem torbalarını yere çalıp bindiler, dirseklerini işletip "Hayda breee..." diye hayvanları coşturmaya çalışarak sürüdüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yolun Karasu'ya giren beri ucuna vardıkları zaman, yokuş aşağı çığ gibi gelen araba da karşılarına yetişmişti, öndeki atlar, hızla akan derin suya batınca arkadakiler bunların üstüne devrildi. Ok, çatırdayarak kırılmış, baş tarafı suya gömülen araba, sert akıntıyla iyice yarılamıştı. Dört hayvan can havliyle çırpındıkları için, arabada kimin olduğu, kaç kişinin bulunduğu, köpükten, serpintiden görülemiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey kadın çığlıklarını bastırarak bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mavro, hayvanların kolanlarını kes... Bayhoca, arabayı tutalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ok kırılmıştı ama, atlar koşumlarından arabaya bağlı kalmıştı. Bu yüzden sürüklenmiyor, adamakıllı yanladığı halde devrilmiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, gerekirse arabayı önlemek için, akıntıyı kollayarak suya girmişti. Karaduman güçlüydü, korkusuzdu, uzun bacaklarına güveniyordu. Hiç duraklamadan atılmıştı. Ayaklarının kesildiği yerde yüzüyor, tabanı bulduğu zaman sürüklenmemek için gayretle direniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Parayacimuuuuu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ah yetiş Hristos Efendimiz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah belanı versin Markooo...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey yetiştiği zaman, atlar, arabayı çukurdan çekmişlerdi. Gözleri dehşetle yuvalarından fırlamış, burun delikleri yumruk sığacak kadar açılmış soluyorlar, titreyen bacaklarıyla akıntıyı karşılamaya çabalıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Orhan Bey sen misin? Yetiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey sesi alamadığı için, adının çağırılmasına şaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimsiniz? Kimsin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yetiş arslanım... Önce al şu kızı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay Artemis Ana!.. Neden ürktü?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak gevezeliği de al şunu... Korkudan ölmezse, soğuktan donacak...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey arabanın tente demirini tutmuştu. Artemis Ana'nın "Kız" dediği, Yarhisar Tekfuru Senyör Hrisantos'un kızı Lotüs olacaktı. Artemis Ana'ya sımsıkı sarılmış üç kızdan hangisinin "Lülüfer" diye takılıp kızdırdığı küçük Lotüs olduğunu çıkaramıyordu. Bir geçen yıl, yaylaya erken çıkıldığı için görememişti. İki yılda bu kadar büyüyebileceğini aklı almıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Artemis Ana gerçekten kızdı, silkinip kendini kurtardı, yarı Rumca, yarı Türkçe beddualar ederek Meryem'i, Hristos'u yardımına çağırarak Lotüs'ü delikanlıya doğru itti. Kız Orhan Bey'in anlayamadığı bir ürküntüyle sütanasına sarılmak isteyince, Orhan Bey çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi... Hadi çabuk...</p>

  <p class="Standard" dir="ltr" style="margin-left:0;margin-right:0;text-indent:18.859844px">Çıkışmasının sebebi, arabanın yeniden kaymaya başlamasındandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs'ü saçlarından tutup kabaca, çekti, önüne aldı. Sağ koluyla sımsıkı sarıp, Karaduman'ı hemen tepikledi. Kız, bulanık, anaforlu akıntıdan büsbütün korkmuş, hafif bir çığlıkla göğsüne sığınmıştı. Suda bırakılmış bir sünger gibi ıslaktı, yumuşacıktı. Orhan Bey, birden keyiflenip alay etti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Islanmışsın kız, suya düşmüş tavşana dönmüşsün...</p>

  <p class="Standard" dir="ltr" style="margin-left:0;margin-right:0;text-indent:18.859844px">Yüzünü göğsüne bastıran Lotüs tüy kadar hafifti. Ayağının biri suya dokunuyordu. Orhan Bey'in alaycılığı, bir anda, acımaya döndü. Kolunu biraz sıktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkma!.. Yok korkacak bir şey!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs başını kaldırdı. Kocaman kara gözlerinde, Orhan'ı şaşırtan güvenli bir rahatlık, dahası, hemen gülümsemeye dönecek bir muziplik vardı. Orhan Bey, bu apaçık, dimdik, öyleyken gene de anlaşılmaz bakışlarından rahatsız oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">İnönü mağaralarından birinde oturan Cenevizli Keşiş Benito, Lotüs'ün, Kumbaros'u; Türkçesi, vaftiz babasıydı. Önceleri anasıyla, altı yaşından beri de sütanası Artemis Ana'yla her yıl, doğum gününde mutlaka Benito Keşiş'i görmeye geliyor, pahalı hediyeler, çeşitli yiyecekler getiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Her gelişte, Söğüt'te, Ertuğrul Bey'in evinde iki üç gece kalırdı. Bu sebeple Orhan Bey'in çocukluk arkadaşıydı. Yaşıttılar. Öyleyken Orhan'la aralarında beş altı yıl fark varmış gibi gelmişti Lotüs'e, ilk görüşte... Utançla irkilmesi, belini sımsıkı saran güçlü koldan kurtulmak için kıvranması bundandı. Sırılsıklam giyimleri etine sımsıkı yapıştığı için kurtulmaya zorlatırken diri göğüslerinin, delikanlının etine sürünmesinden hem ürkmüş, hem de hoşlanmıştı. Sert sert soluyor, üşüdüğü için vücudunu sarsarak içini çekiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan da heyecanlanmıştı. Kızın niçin debelendiğini bilemediğinden, büsbütün sıkılarak pürüzlü bir sesle yatıştırmaya çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkma Lotüs... Çıkıyoruz şimdi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Karaduman kıyıyı bulunca ıslak kızı yavaşça kaydırıp yere indirdi, kendisi de atladı. Hayvan silkinince Lotüs hafif bir çığlıkla geriledi. Orhan Bey kalınlaştırmaya çalıştığı sesiyle atını azarlayıp kıza döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üşüdün Lülüfer kız... -Gözlerini önce kaçırmış, sonra Lülüfer sözüyle alaya başlayıp rahatlamıştı-: N'apalım sana?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sandıkta çamaşır çok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hani sandık? -Elleri belinde çevresini araştırdı, güneşlenmek için yamçıya uzanırken çıkardığı kaftanı hatırladı-: Dur buldum! Tamam! -Birkaç adım koştu, dönüp kuşağından çıkardığı kocaman bir mendili fırlattı-: Al şunu, geç çalılığın ardına... Soyun, kurulanmaya çalış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Panayamu... Olmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Dediğimi yap. Dudakların mosmor...</p>

  <p class="Standard" dir="ltr" style="margin-left:0;margin-right:0;text-indent:18.859844px">Koşup kaftanı aldı. Çizmeleri suyla dolduğundan her adımda ıslak ıslak ötüyordu. Çalı kümesine yaklaştı, çekinerek seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey... Lülüfer Hatun... Hey dedim! Kız umutsuz inledi. Kurundun mu? Al şunu... Sarın iyice...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs çıplak kolunu uzatıp kaftanı atıldığı yerden hızla aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey arkasını dönmüş sudakilere bakıyordu. Sütanayla iki hizmetçi kızı karşı kıyıya çıkarmışlardı. Artemis, çevresine bakıp süt kızını göremeyince bağırmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Lotüüüüüüs! Lotüüüüüüüsakimuuuuuu... Canakimuuuuu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey ellerini boru yapıp seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma, Artemis Ana... Buradayız... Yok bir şey... -Kolunu suyun akarına doğru salladı-: Geçide yürüyün geçideee... Çalılığa dönüp çıkıştı. Hadisene kız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, kaftana sımsıkı sarılmış olarak çıktı. Ürkek durdu. Üşümesi gitmiş, yüzüne ateş basmıştı. Gülmemek için alt dudağını ısırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey alıcı gözüyle baktı biraz, uzun bir beğeni ıslığı öttürdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Büyümüşsün biz görmeyeli... -Az kalsın rahmetli Ertuğrul dedesinin akraba çocuklarına takıldığı gibi, "Eşek kadar olmuşsun" diyecekti. Kendini tuttu-:. Kocaman olmuşsun Lotüs Hanım. Yaman da güzelleşmişsin...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs gözlerini yere eğince son sözü söylediğine pişman oldu. Düzeltecek bir laf arıyor, bulamıyordu. Çaresizlikle çevresine bakarken Karaduman gözüne ilişti. Suya battıkları için eğer de ıslanmıştı. Su dolu çizmelerinin içinde ayakları donuyordu. Patavatsızlığını örtmek için kızmışlığa vurup çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Durur bakarsın... Gel çek şunları...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs önce bir şey anlamamış, bir Orhan'a, bir ileri uzattığı çizmeli ayağa bakmıştı. Ne demek istendiğini kestirince bir an suratını asıp durakladı, sonra, çok eğlenceli bir şey teklif edilmiş gibi gülümseyerek geldi, delikanlının önüne diz çöktü. Evet, bu Türkmenler, cariyelerle kölelerin görmesi gereken çoğu işleri karılarına yaptırıyorlardı. Biraz görgüsüz, biraz kasıntılı, biraz da çocuk gibi şımarık olduklarından...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, soylu Rumlarda böyle âdetler bulunmadığını hatırlayınca bir patavatsızlık daha yaptığını anladı, şaşırdı, Türkmence özür diledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çizmeler ıslandı, kolay çıkmaz... Dondu ayaklarım...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs aşağıdan yukarıya hep öyle gülümseyerek dostça bakıyordu. Orhan Bey büsbütün sıkıldı. Karaduman'a sığındığını fark etmeden yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayvan da ıslak... Kurutmadık mı, sırtını yaralarız.</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs karşılık vermedi, dudaklarını kısıp zorlayarak önce çizmeleri, sonra ıslak çorapları çıkardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol Lülüfer Hatun... Sağol efendim. Sizde...</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden sustu. Kız zorlatırken kaftanı açılmış, sol göğsüyle sol bacağının, insanı çarpan çıplaklığı görünmüştü. Gözlerini kurtarmaya gücü yetmiyordu. Bu kez hiç özürsüz rezillik ettiğini anlamış, gerçekten taş kesilmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, yüzüne bakarak sözün gerisini bekliyordu. Sessizlik uzayınca kuşkulandı, arandı. Sebebini anlayınca öfkeden kıpkırmızı kesildi. Bir yandan kapanmaya çalışıyor, bir yandan yarı Türkçe, yarı Rumca çıkışıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah belanı versin... Kaba Türkmen! Def ol! Canın cehenneme!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, utancını örtmek için şakaya vurdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Suç benim mi, Lülüfer Hatun? Ben mi düşürdüm suya?.. Türkmen kaftanıdır bu... İçinde tetik duracaksın! n'apacağı hiç bilinmez.</p>

  <p class="Standard" dir="ltr" style="margin-left:0;margin-right:0;text-indent:18.859844px">Moğollar gibi yumruklarını böğürlerine dayamış, kahkahalarla gülüyordu. Gene birden büyümüş, sanki yirmi yaşında bir savaşçı olmuştu. Lotüs yüreğinde tatlı bir ürperti duyarak şaşaladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var gülecek? Utanmaz Türkmen! Tüh yüzüne... Bir de çizmelerini, çoraplarını çektirdi, esir almış gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh, esir almadıksa da, büsbütün aykırı değil... Suda bulduk biz seni... Su içinde kanunmuş... Kurtardığın helâl malın olurmuş, okladığın av gibisine... Aydınlı bir levent yüzbaşısı esir geldi geçende... Ben onun yalancısıyım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Def ol! Onun da canı cehenneme, senin de... Şeytan alsın hepinizi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sütana koşarak yetişmişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üşüdün mü, canakimu... Aaaa... Soyunmuş... Nerden buldun? -Lotüs gülümsemeye çalışıyordu. Artemis Ana Türkmen kaftanı tanıyıp Orhan Bey'e döndü-: Çok yaşa beyimuuu... -Çömelip süt kızına sarıldı, kaftanı şefkatle sıkıladı-: Şimdi gelecek giyim sandıklarınız... Şimdi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey fırtınayı kolay atlattığına sevinmiş, ıslık çalarak Karaduman'a doğru yürümüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, delikanlının çıplak ayaklarına bakarak, içinden, "Diken batar inşallah! Yılan sokar," derken, Artemis Ana, bir yandan Ertuğrul Bey'in ölümüne yakınıyor, bir yandan da Osman Bey'le Orhan Bey'in ömürlerine dua ediyordu. Lotüs'ün gülmesi tuttu.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Mekkâreler beri yakaya geçince Yarhisar kadınları hemen giyimlerini değiştirdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kerim bineklerin ıslaklığını alırken Bayhoca'yla Mavro savaş baltalarını kullanarak bir kavak devirmişler, acele bir ok uydurup hayvanları koşmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Artemis Ana, yola çıkmadan önce Benito Keşiş için getirdikleri kalın yün çoraplardan birini zorla Orhan Bey'e giydirdi. Tenteyi indirip çemberlerin üstüne kurumaları için ıslak çamaşırları astırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt'ün hazinelerini Bilecik Hisarı'na teslim eden kadınlar ikişer üçer dönüyorlardı. Artemis Ana'yla iki hizmetçi bunların getirdiği boş hayvanlara bineceklerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, bacılar için sonunu beklemek zorunda olduklarından, Aslıhan'ın gecikeceğini düşünerek, Kerim'le Bayhoca'yı orada bıraktı. Al kısrağı Lotüs'e verdiğinden Mavro arabacının yanına binecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Böylece, Orhan Bey'le Lotüs önde, ötekiler gittikçe uzayan bir kafile halinde arkada, yayla göçüyle buluşacakları Kozpınar'a doğru, yola çıktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Nisan geçip mayıs başladığı halde bu yılm bahar güneşi yeni yeni kızdırıyordu. Bu yüzden bozkır göz alabildiğine yemyeşildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu yeşilliğin içinde, gök mavisinden ipek fistanı, pembe bürümcükten örtüsüyle Yarhisar Tekfuru Senyör Hrisantos'un biricik kızı Lotüs, taşıdığı ürpertici adı gerçekten yadırgatmıyordu. "Domuz Benito Keşiş bu adı, buna kerametinden mi bulup kodu, hey Allah!" Orhan merak etmiş, bir gezginci Latin papazına sorup öğrenmişti. "Lotüs", her yiyen yabancıya, yurdunu unutturacak kadar tatlı, insanda akıl bırakmayacak kadar tutkunluk veren bin masal yemişiydi. Latin papazı, Ayrıca , "Mısır'ın ak nilüferine de Lotüs derler," demişti. Kıza şuncacıktan beri çiçeğin Türkçe adıyla "Lülüfer" diye takılması bundandı. İlk duyduğu zaman yadırgayıp kızmış, bir daha da hiç alışamamıştı. Daha önceki yıl, on bir yaşındayken somurtuyor, enikonu kızıyordu. Şimdi de buna mı canı sıkılmıştı acaba? Dalgınlığa vurması bundan mıydı? Belli etmemeye çalışarak yan gözle baktı. Evet, bir dalgınlık vardı bunda... Babası çok şımarttığı halde, anasını küçük yaşta yitiren bütün duygulu çocuklar gibi, bu Lotüs şuncacık bebeyken bile, doyasıya gülmez, hiçbir zaman yaşıtları gibi aşırı yaramazlık etmezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzaktan uzağa araba atlarının çıngırak sesleri duyuluyor, bu ince çıngırtılar, nedense, uçsuz bucaksız genişliğe, yumuşak bir keder yayıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey hiç beklemediği halde, Lotüs'e acıdı. Uzayan sessizlik mutsuzluğunu artırıyormuş da, bunu önlemek istemiş gibi, yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden parladı hayvanlar? Acemi miydi biri ikisi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayvanlar mı? -Lotüs dalgınlıktan kurtulmaya çalışarak kederle gülümsedi-: Yok.. Bir leylek kalktı apansız çalının ardından... Galiba yılan vardı ağzında,.. Nerdeyse atların kafasına sürünecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam... Yılanı görmese de sezer at kısmı, ürker. -Biraz durup söz aradı-: Neden sürüp gelmediniz Söğüt'e dün... Hiç kalmadınız Bilecik'te?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs belli belirsiz ürktü, araştırıcı bakışlarla bir zaman delikanlıya baktı. Bu soruyu gelişigüzel sorduğunu anlayınca rahatladı. Bilecik Tekfuru Senyör Rumanos'un kendisini istediği, babasının da, zenginliğini, güçlülüğünü düşünerek verimkâr olduğu, demek buralara yayılmamıştı daha...Tekfur Rumanos -kendisi "kırk dört" diyordu ama-elliyi aşkın, adamakıllı çökmüş bir adamdı. Çocuk yaşta kızlarla oynaştığı biliniyordu... Babasının ağzını aramasını Lotüs önce şakaya vermiş, ciddiliğini anlayınca dehşete kapılmıştı. Bu dehşetin içinde, öksüz olduğundan böyle bir kocayı kendisine lâyık görüyorlar, düşüncesinin büyük payı vardı. Aklını başına topladığı zaman bunun böyle olmadığını, anasının ölümünden sonra, evlenmeyi aklına getirmeyen babasının günahını aldığını biliyordu ama, dehşet bastırınca, öksüzlüğün ruhuna biriktirdiği kuşkular ağır basıyordu. Bütün teklifleri, biraz da iğrenerek, "Olmaz" diye kesip atınca, babası bir kere gidip Rumanos Tekfuru bu gözle görmesini rica etmiş Lotüs bir türlü, "Hiç faydası yok, seninle evlenecekmişim gibi dehşete kapılıyorum" diyemediği için, razı olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden gelmediniz Söğüt'e?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaylaya çıktığınızı düşündük. Geçen yıl yoktunuz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olsun! Açıktır bizim konak yaz-kış... Gereğince ağırlayamadılar mıydı, geçen yıl?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem... Bağışlayın... Bilmem olur mu? Çok rahat ettik.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaylaya giderken bazı eşyaları Bilecik'e bıraktığımızı bilirsiniz! Baktınız ki, bırakmamışız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, bir şeyler biliyor da, sıkıştırıyor mu, diye sert sert baktı. Hayır, bu iri mavi gözlerde, kalın dudaklı yumuşacık gülümseyen ağızda, ne kurnazlık vardı, ne hayırdık... Rahatladı. Sözü değiştirmek için bir soru da kendi sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden sağlam bir hisar dikmedi tepenin birine bunca yıl rahmetli Ertuğrul Bey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hisar mı? Orhan Bey gerçekten şaştı. N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eşyalarınızı Bilecik'e bırakmazdınız o zaman... Kendi hisarınızda saklardınız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir su birikintisinin yanından geçiyorlardı. Birkaç kurbağa viyaklayarak suya daldı. İlerde bir leylek, tek ayağı üstünde, gagasını göğsüne dayamış derin derin düşünüyor, bir başka leylek, tarlada evlek adımlar gibi geniş geniş dolaşıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey kendilerine sık sık sorulan bu sorudan usanmıştı. Her zaman olduğu gibi, karşılık vermeye gönülsüz başladı, fakat giderek bütün Ertuğrul milletini savunmaya kendini kaptırıp ateşlendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hisar kısmı tehlike yoksa bekler adamı... Hisarımız var, zorlu düşman geldi, kapandık diyelim... Nerden gelecek bize imdat? Allah'tan diyeceksin... Allah kısmı kurban olduğum, her sıkıştığın kertede yetişmez... Neden? Düşünürüm hep... Yetişmez çünkü, her zaman düşman haksız olmaz besbelli, sen de bilir bilmez, kendini haksız düşürürsün... Biz, bir avuç insanız Lotüs Hanım, yaban yere gelip konmuşuz. Bizim hisarımız atımızın sırtı, kılıcımızın kalkanımızın ardı... Zoru gördük mü, çekilir gideriz. Güçlü devleti olmayanın toprağı olmaz. -Acıyla gülümsedi-: Türkmen atamız, "Devletsiz kişinin bastığı yer vatanı" demiştir. Doğrudur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu yüzden mi, oturağa alışamadınız... Yaylaya çıkmadan edemeyişiniz bundan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Aslına bakarsan, oturağızdır biz... Ama çıkmayacak olursak sinekler yer adamı... Sıtma bitirir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya kalanlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çaresizlikten... Ertuğrul dedem, ovada kalmayı sıraya bindirdi, yıllardır. Ekin kaldırılmazsa yaşanmaz. Savaşçılar talancıları karşılayıp püskürtmezse yaşanmayacağı gibi... Savaşçının gerektiğinde ölümü göze aldırması gibidir, rençperin orakta harmanda uğraşması, hiç farksızdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaylaya çıkarsın da hep yaylada mı kalırsın? Yok... Orağa, harmana inerler çokları... Sürüler bile, biçilmiş tarlalarda başak yemeye indirilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çok merak ederim eskiden beri sizin Domaniç yaylanızı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Güzeldir yaylamız... Soğuk suları vardır. Ördek avlanır gölleri... Çam ormanları vardır ki, gövdeleri iki adam kucaklayamaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yüksek midir epey?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilir misin Sipahi Dağı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilirim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşte onun kadar... "Doruk, düzden, iki bin kulaç çeker" derdi rahmetli Ertuğrul dedem...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sürüler koyun ayağıyla kaç günde çıkar o kadar yükseğe?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yayılarak çıkar. Kaç gün tutarsa... Biz keselerden vururuz.</p>

  <p class="Standard" dir="ltr" style="margin-left:0;margin-right:0;text-indent:18.859844px">İki günde tutarız yaylayı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çadırda mı yaşarsınız bunca zaman?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim demiş? Herkesin evi vardır, ikişer katlı, geceleri soğuk olur. Ocak yakılmadan barınılmaz. Sürüler iki kez çıkar. İkinciye güzleme deriz. Yağlar basılır, peynir tulumlanır boyuna... Derin inler vardır, kar kuyuları gibi serin... Yağı peyniri salarız urganlarla... Durur taptaze... Biraz kederli güldü. Bu dediğim, mal davar bolsa... -Hemen konuyu değiştirdi-: Kadınlar kilim dokur, içlik bez dokur, ipekli dokur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Erkekler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ava gideriz. Panayırda ciride çıkarız. Silah idmanı hiç durmaz. Yeni taylar geme, eğere alıştırılır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dönüş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İlk karla dönüş başlar ama, hırp diye inilmez. Karın önüsıra, kona göçe bulursun düzü... Senin anlayacağın, beş altı ayı geçmez, bizim Söğüt'te oturmamız.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zor mudur, böyle yarı göçebelik... Yılda iki kere göçmek?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Birazdan görürsün!.. Göçün başı ulaştığıyla bayram yerine dönmüştür, Bilecik Tekfuru Rumanos emminin ünlü Kozpınar Meydanı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolay alışır mı buna insan?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem... -Birden dikkat kesilip gözlerini kırpmadan baktı, yavaşça sordu-: Neden sordun Lotüs Hanım?</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs hemen gözlerini kaçırdı. Yutkundu, telaşla karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yeni analığın Bal Hatun aklıma geldi. Ömrünce babasınıntekkesinde oturmuş, elini sıcak sudan soğuk suya sokmadan... Bunca hizmetçi, aşçı ana... Sen yaylayı anlatırken... n'apar dağ başlarında, acaba, dedim. Yadırgar elbette biraz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem! İşe sıvanırsa yadırgamaya vakit bulamaz. "Erini seven avrat her bir şeye katlanır" demiş bizim Türkmen atalarımız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, yola çıktıklarından bu yana ilk kez gerçek bir ilgiyle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Analığın her şeye katlanacak kadar sever mi, babanı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan biraz şaştı ama, pek umursamadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sever... Sevmez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaç yaşında Bal Hatun? Duyduğum doğruysa, on altı on yediymiş.</p>

  <p class="Standard" dir="ltr" style="margin-left:0;margin-right:0;text-indent:18.859844px">— O kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baban?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Otuz üç otuz dört...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğru mu? Demek yaşı kadar fark var arada... -Sinirli sinirli güldü-: Sevebilir mi hiç? Osman Bey on altısında evlenseydi, onun kadar kızı olurdu. Babası yaşında demek... Hayır, sevemez. Hiç sevemez.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, şakalaşıyor mu diye merakla baktı. Sözün ciddiliğinde hiç şüphesi kalmayınca gerçekten şaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaşlı mı benim babam senin hesapça Lülüfer Hanım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Otuz yaşındaki bir kadın için yaşlı değil ama, on yedi yaşındaki için...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaşlı demek... Koca Osman Bey... Ağzında arslanları alıp gelen yiğit... Türkmen'de erkeğin yaşı yılla ölçülmez, yiğitliğiyle ölçülür. Bizde sakat makat olmayan erkeğin delikanlılığı kırkında başlar. Hele babam gibi güçlü, yiğit, yakışıklı oldu mu, yüz yaşına varsa delikanlılığı komaz elinden... İspatı: Ertuğrul dedem, doksanı aşmışa, delikanlı gitti bu dünyadan... Köslüğün imdat davulunu duymasıyla hopladı bir, "Atımı çekin" deyip öldü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nal seslerine döndüler. Kaplan Çavuş'un Aslıhan başörtüsü dörtnalın yelinde savrularak hışım gibi geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaklaştı, hizaladı ama durmadı. Elini havada sallayarak bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi tutalım tepeyi... Bakalım kavuşmuş mu yayla göçünün öncüleri Kozpınar'a...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, açtığına pişman olduğu konudan kurtulmak için al kısrağı tepikledi. Orhan da sürdü ardından...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Tepenin doruğunda Kozpınar’ın sık ağaçları, çıplak bozkırın ortasında yeşil bir ada gibi duruyordu. Arkasında, bir mil kadar geride, sarı bir duvar gibi batağın sazlığı uzanmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çevresi ulu çınarlarla çevrili meydana göçün öncüsü çoktan girmişti. Gerisi teker kol halinde gökle yerin kavuştuğu çizgideydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sabah yeli kesildiğinden kebapları döndürmek için yakılan koca ateşin dumanı mavi gökyüzünün derinliklerine boz bir direk gibi yükseliyordu. Aslıhan, gözlerini kapatıp havayı kokladı, kebapların kokusunu almışçasına iştahla yalandı. Nedense gülüverdi fıkır fıkır...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunları selden toplamışsınız öyle ya, Orhan Bey, neden dökülmüşler Karasu'ya, sordunuz mu? Bilecik'te neyi beğenmemişler de, "Aman kurtulalım" derken boğulayazmışlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey hiçbir şeyden şüphelenmediği için, gülerek Lotüs'e bakıp karşılamayı ona bıraktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan çok sevdiği Lotüs'ün gözlerindeki acılı yalvarışı görünce, şakayı yanlış yerden açtığını hemen anladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan pirelenmişti. Aslıhan sözü uzatmamak için elini salladı: -Sür bacım! Kebap yiyelim dersek, yetişmeye bakacağız vaktiyken... Sür!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bineğinin karnına üzengilerin keskiniyle dokundu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir at başı arayla toprak yola kapandılar. Böyle dörtnala kalkış Orhan'a hiçbir kaygıları yokmuş, tersine çok keyifliymişler duygusu verdi. Çok yaşlı bir erkek gibi, başını sallayarak "Gidi maskaralar" diye söylendi. Sabırsızlanan Karaduman'ı saldı hafif meyilden aşağı, köpüklü sel gibi... Boş bulunup "Yettim kızlar! Yettiiiim!" diyerek bir de yaman savaş narası patlattı ovaya doğru... Birden sevinç kavramıştı yüreğini... At sürmekten sandı, başka bir nedeni olabileceğinden şüphelenmedi bile... Mavro'nun al kısrağı Aslıhan'ın bineğini geçince aklına gelen türküyü salıverdi: <span style="font-style:italic">"Yokuşlar yukarı yeller çıkışlım / inişler aşağı seller inişlim / Alnı ak akmalı elvan bakışlım / Gelin gözlü kız perçemli al atım / Hey, hey! Aman al atım! Yaman al atım!"</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Kozpınar'ın adı, sekiz basamakla inilen ayazmanın yanındaki ulu ceviz ağacından geliyordu. Cevizin gövdesi, el ele vermiş beş delikanlının zor kavrayacağı kadar geniş, tepe dalları, karga seçilmeyecek kadar yüksekti. Ayazma suyunun gürlüğü de, üstündeki cevizin ululuğuna uymuştu. El sokulamayacak kadar soğuk olduğu halde, altında dev ocaklar aralıksız yanıyor gibi kaynamakta, ilk görenlerin yüreğine korku salmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğütlüler her yıl yaylaya giderken Kozpınar'da büyük bir ateş yakarlar; ilk yayla yemeğini burada hep beraber yiyerek batağın bunaltıcı sıcağından kurtulma sevincini kutlamış olurlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eskinin bolluğu kalmayalı, dört beş yıldır, bu ateş gene yanıyordu ama, delikanlılar sürek avından iri hayvanlar getirmemişlerse, kebap kokusu hiç duyulmuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu yıl, Şeyh Edebâli, kızını evermesine karşılık tekkeye gelen on besili koyunla iki iri danayı, göç yemeğine vermiş, böylece Söğütlülerin bataktan kurtulma sevincine, varlıklı günlerin geri geldiği duygusu da katılmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Küçük çocuklar, kebap sevinciyle bağrışarak değnekten atlarda cirit oynarken, daha kabacaları takma sakallar takma bıyıklarla Ahi derneği kurmaya hazırlanıyorlar; taş atmada, güreşte, üç adımda çekişiyorlardı. Bir yanda davul zurnayla ağırdan Türkmen halayı başlamıştı. Adaklılar, nişanlılar, gizliden bakıp gülüşüyorlar; tutkunlar, analara babalara sezdirmemeye çalışarak kızların ardı sıra dolaşıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaşlılar, cevizin gölgesinde, suyun başına yan gelmişler, içlerini çekerek eskinin Kozpınar pazarını, yayla göçü panayırlarını ballandırmaya girişmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hani eskinin Kozpınar'ı.. Burda iki döneleye mi bilirdin, birkaç çerçi ayaklanmayınca...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vah ki, vah! Söğüt'ün yayla göçünün böyle geçe kaldığı görülmüş müydü kardaşlar?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay hay! Göçün günü bilinmeyince fukara çerçi nasıl sürüp gelsin de yükünü yıkıp dolabı bezesin!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçek!.. Çarşı arastası gibi dükkan kuracaksa, başka!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Leblebi gelirdi vaktiyle buralara, katır yükleriyle, çuval çuval... Nah başparmağım gibi... Dağılırdı ağzına attın mı, un gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Leblebi helvasını desene, leblebi helvasını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Taraklı'dan tarak gelirdi, benzerini Konya Sultanı'nın hatunu hiç görmemiş... Boynuzdan, kemikten, ağaçtan taraklar ki... Vay ki ne taraklar... Hele ki şimşir taraklar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İğnecinin ya, çeşit çeşit, boy boy iğneleri... Çuvaldızları...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Göynüklü bardak alır gelirdi ki, su sızdıran bardaklar... Burcu burcu çam kokulu... Kaşıklar ki sapının kırıldığı hiç görülmemiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya gezgin demirci abdalının kazması küreği, tırpanı, orağı, nalmıhı, sacayağı, maşası...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kütahya'nın tın tın öten kızıl testileri, burunlu ibrikleri, cam gibi pişmiş güveçleri...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Küpleri demedin küpleri... Pekmez küpleri, turşu küpleri, şarap küpleri, demedin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beride, ip, urgan, kendir, sicim... Kayış sahtiyan, gön, kösele...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilecik'ten ipek bürümcük, Afyon'dan pamuklu, Ankara'dan sof...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karı örtüleri, karı çemberleri...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yamçılar, abalar, kepenekler!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay babam, kaputluk çuha, kolluk... Eğer, üzengi kayışı, kantarma, yular, belleme...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele ki çeşitli zırhlar... Kılıç işlemez, kargı delmez yaman zırhlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çizme... Pabuç... Yahu buranın farkı mı vardı kardaşlar. Yellice, Uçkapılı, Göksün panayırlarından?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet dağı taşı tutmuş bunca abdal nic'oldu yahu? Elekçi Abdalı, Teberci Abdalı ki, çömçe, fıçı, badya, külek, matara taşırdı arabalar dolusu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Heyvah ki görünmez olmuştur Tahtacı Abdalın hamur tahtaları, çamaşır tokaçları, tahta kürekleri, dirgenleri, boyundurukları... Hiç!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kuyumcu Abdalı hani, ve de Cambaz Abdalı, üfürükçü, dermancı, Bilici abdalı ve de maskara Yamak Abdalı, ilahiler, Dede Korkut masalları okuyan Gurbet Abdalı..."</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya geceleyin ateş söndürür ışık yakmaz, yazın çadır altında yatmaz Sepetçi Abdalı nerde ihvanlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ve de keyfinde havasında, saz bilir, namaz bilmez, çökür sapı takıp tambura oyar, davul gerip zuma deler, çalıp söyler, içer oynar eşinir. "Dünya ateşe gitse içinde hasırımız yoktur" diye şişinir, Hasırcı Kara Çingene Abdalı hani?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yahu, Söğütlü'de trampa edecek mal mı kaldı ki bunlar sürüp gelecek de, Kozpınar'da panayır kurup yayla göçü bekleyecek.. Harmana girdiğimiz mi var ki veresiye bıraksın harman ödemesi... Paraya geldi mi... Eyvah...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Para!.. Hey kuzum! Bu sizin dediğiniz yakın zamanların işi... Git bakalım biraz gerilere... Frenk gemilerinin Gemlik önüne demirlediği sıralar... Aklında mı? Gümüş para getirirdi Frenk, gemi yükleriyle... Beriden, Hindiya, Çin-Maçin tüccarı kervanı yıkardı Kozpınar'a... Bunlar alışverişe girişirlerdi ki kardaşım, tozdan dumandan, tellâl bağırtısından ve de pey sürme patırtısından, analar kızlarını, oğlanlar babalarını tanımaz olurdu. İyice aklımda, şu pınarın gölgesine cehennem suratlı Kafkas yesircilerinin ipek çadırlarda, yesir pazarları kurdukları ve de nice nice pelvanın sırtını yere getirir ve de cilvesinden nice nice evliyaya hayret elverdirir dünya güzellerinin, ağırlıklarıyla altına alınıp satıldığı...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, hayvanları ilk rastladığı Söğüt savaşçısıyla Deli Balta'ya yollayıp Lotüs'le tanıştırmak için analığı Bal Hatun'u aramaya başladı. Bey gölgeliği daha kurulamadığından, kümelere bakarak yürüdüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman Orhan Beyim! Taşın üstüne tünemiş herif, Kel Derviş değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey tanıdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam Aslıhan bacı!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kel Derviş, kafasına bir sivri şeytan külahı geçirmiş, belinden yukarısı çıplak, elinde bir kocaman boynuz bar bar bağırıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kafdağından koptum geldim bacılar ve de yiğitler ve de körpe tosunlar! Hint'te, Çin'de, Arap'ta, Acem'de görmediğim kalmadı, aklıma yazdım geldim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Boynuzu bir zaman İsrafil'in kıyamet borusu gibi öttürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pazıları üstüne renkli boyalarla dövülmüş çıplak karı tasvirleri vardı. Ellerini açıp kapayıp kollarını oynatükça bunlara köçek göbekleri attırıyor, milleti kırıp geçiriyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Altın aşıkla kumar oynayan beyleri, tekfurları kaça alırım ben! Kayzerin ak kızını, dünya güzeli bacısını ve de can alıcı gelinini kollarımda oynatmalarıma bakın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Dövmeleri oynatırken bir yandan da, dümtekine uydurarak deyişler söylemekteydi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— <span style="font-style:italic">Ah dile vefalar / Zevk ile sofalar / Bu yolda cefalar / Çekmeye kim gelir? / Ah ile gözyaşı / Cavlağın haldaşı / Şu cennetlik aşı / Yemeğe kim gelir?</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Oyunu kesip boruya sarıldı. Koca Kozpınar'ı bir zaman çın çın öttürdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Merhaba ey Tanrı kulları... Merhaba ey yürekleri yunmuş arınmış adamlar! Merhaba ey gün yüzlü bacılar! Keloğlan deli cavlak geldi, baş indirdi, bağır bastı, diz vurup selam verdi. Ulu canlar, erenler katındandır bu geliş! Ham bellemeyin bizi duyanlar! Yedi kat yerin altından, yedi kat göğün üstünden haberli canlar gördük! Elinde âsa, dilinde "Ya kahhar" narasıyla erişip bizi döve döve kovaraktan doğru yola soktu pirimiz, seğirtmekten pabuçlarımızın dibi delinmiş, yetiştik meydana girdik! Huu! Öyle meydan ki ortasında bir kez "Huu" diyen yoksul kalmaaz! Meydanda kol bağlayıp boyun büküp durduk. Dediler dinledik! Sordular söyledik. Oğuz'dan er olduğumuzu bildiler. Çiğ idik piştik! Yanıktık dolular içtik!</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz boru çaldı, biraz dövmelerindeki karıları oynattı. Başka bir makama geçmişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— <span style="font-style:italic">Yan yüreğim yan / Gör ki neler var / Bu halk içinde / Bize gülen var / Her kim pervane / &nbsp;Gelsin meydane / Bakmasın canı / Kimde hüner var.</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Orhan Bey, sağ yandaki dinleyicilerinin önünde analığı Bal Hâtun'ü görünce Lotüs'ü yanına götürdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bak bakalım Bala Hatun! Biz bunu suda avladık. Giyimine aldanma! Masalların denizkızıdır bu!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur hele!.. -Bâlkız, Lotüs'ü dikkatle süzdü-: Öyle demeli çünkü... Bu güzellik âdem kızında olabilemez! -Kucakladı öptü-: Hoş geldiniz. Adınızdan mı çıkarmakta Orhan Bey denizkızlığını... Lotüs, denizkızı mı demektir?</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, Balkız'ın taptaze güzelliğine daldığından soruyu anlayamamış, duyduğu utanç yüzünün güzelliğini kat kat artırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan, atların ürkmesi olayını özetleyince Balkız telaşlandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vah vah... Korktunuz mu çok? Hastalanmayasınız7</p>

  <p class="Standard" dir="ltr" style="margin-left:0;margin-right:0;text-indent:18.859844px">Hepsi birden Kel Derviş'in "cimri" sözüyle ilgilendiler,</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey âdemoğulları ve de Tanrı kulları... Biz şimdi nerden verelim haberi? Fukara bir Türkmen oğlanı iken, yakasını Karamanoğlu'na kaptırıp "Selçuklu şehzadesiyim" diye Konya tahtı davasına kalkışan, ele geçirip hoplayıp üstüne oturan, çok kanlar döken, sonunda dirice derisi yüzülüp kargı ucunda gezinen derbeder Cimri'den haber verelim...</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız, Lotüs'e yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duyuldu mu sizin oralarda bu Cimri işi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duyulmaz mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dinleyelim bakalım, bir şey diyecek mi, bildiğimizden artık?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilin ki, koca Tanrı vermeyince kul baylanmaz. Bir yiğidin kara dağ boyu malı olsa, kısmetinden artığını yiyebilemez. Kasılan kişi adam olmaz. Yürümeyince yol alınmaz ya, doğru yolu tutmalı... istemeyince ele geçmez ya, helaldan istemeli, haramdan değil... İgreti ata binmekten binmemek yeğ... Namert ipiyle derine inmemek yeğ... Kötü yoldaştan tek gitmeli, kötü avrattan tek yatmalı... Cimri kalıplı yiğitti, yürekli ve de bilekli yiğitti. Bir belası vardı, cimriydi. Kartın hazinesini versen bir mangırını harcamazdı. Harcansa, ölürüm sanırdı. Bu sebepten deliliğe vurmuştu. Ben Selçuk oğluyum, der gezerdi. Kapı baca, yol erkân bilmez, görünür, yürür, Karaman Bey katına gelir, yerlerini kılıç gücüyle almış, baş kesmiş, düşman bozmuş, aç doyurmuş, çıplak giydirmişlerin üstüne geçer otururdu. Sofraya önden çöker, baş döş kürek kuyruk bilmez tıkınırdı. O sıra, Moğol Konya'yı basmış, Sultan'ı alıp Tebriz'e götürmüş, zindana atıp zincire vurup saklamıştı. Bir gün Karamanoğlu Mehmet Bey şarap içti, şarap başına sıçradı, "Vay ki akıl, vay ki akıl," diye kaskas güldü. "Kalpak" dedi, koşturdular. Deli başına kalpak mı bulunmaz. "Giydirin" dedi, sefil Cimri'yi kalpaklattı. Çuha giydirdi, beline kılıç kuşattı. Al aygırı önüne çektirdi. Al aygır soylu binekti, düşman kokusu olsa, ayağıyla kara yeri deşer, tozunu göğe çıkarırdı. Binen bir yiğitse kasıntıdan on yiğit olurdu. Cimri'yi al aygırın üstünde gören şaştı. Karamanoğlu, "Müjdeler olsun Türkmen'e, Selçuklu tahtının sahibi bulundu" diye tellâl çağırttı. Oğuz'una, "Beni seven binsin" dedi. Karaman'dan Ermanak'tan çeri devşirdi. Gayret kemerini yedi yerden perkitti, kılıç çekti, tartıp yürüdü. Sürdü Konya hisarına dayandı. "Sultan İzzettin'in oğlu geldi, açın kapıları" diye kükredi. Naip vermezlenince, Cimri'yi meydana sürdü. Derbeder Cimri er diledi. Konya'nın başpelvanı "Eğlen vardım" diye uğradı. Altmış tutam kargısını koltuğuna kıstırıp at kopardı, Cimri'yi aktarırım sandı. Süsemedi. Cimri'dir, herifin kargısını çekti elinden aldı, kafasına vurdu, fukara pelvanın dünya gözüne zindan kesildi. Atından tekerlendi, yavuz Cimri, deve gibi çökertip boynunu vurdu, kafa derisini delip yay kirişine geçirdi, sürüye sürüye alıp geldi, beylerin önüne top gibi atıverdi. Bu kez Naib'in yetişkin oğlu çıktı. Cimri, "Katlan bre kavatoğlu, vardım" dedi. Topuzu savurdu, denkleyemedi. Bu kez oğlan topuzlayım dedi, tutturamadı. Kılıçları çektiler, serpe serpe meydanda kılıçlaştılar. Zırhları doğrandı, kılıçları körelip ufalandı. Birbirlerinin canlarına ulaşamadılar. Kargılarla su sığırı boğaları gibi birbirlerini süstüler, ol görüp biri ötekini aktaramadı. Kargılar kırılınca, at üstünde pazı gücüne döndüler. Birbirlerini bükemediler. Sonunda oğlan kesildi, burnundan kan, düdük gibi boşandı. Cimri oğlanı yiğitliğine bağışladı. Konyalıya bağırdı: "Ak kayanın kara kaplanından soyluyum heyyy... Kara dağın ak arslanından soyluyum! Gökler sahibi alaca şahandan, dağlar sahibi boz kurttan soyluyum! Açın kapıları, dedem tahtına geldim." Konyalının aklı ermez takımı aldandı, "Beyimizdir, yiğitliğinden belli," diyerek ayaklandı, kale kapılarına ateş verip içeri aldı Cimri'yi... Boynuna yağlı kemendi eliyle geçirdiğini heyvah ki, bilemedi. Cimri’dir ilk iş, karasalgın saldı Konya'ya kâfir toprağı gibisine, şu kadar haraç kesti. Ardından Karamanoğlu'nu vezir dikti, "Bundan böyle divan Türkçedir ve de ferman dili Türkçedir" deyip tahta kuruldu. Olayı Tebriz'in Abaka İlhanı duymasıyla "Ne demek olsun?" diye hopladı kalktı, "Akındır ve de savaştır ve de çapuldur" diyerek yürüdü. Bunu duymasıyla Cimri "Çeri biriktirsem gerek" yalanıyla Konya'dan uğradı. Ülkeyi basıp yıkıp bulduğunu alıp alamadığını yakıp Karaman'a çekildi. Moğol ardınca yetişti, Karamanoğlu'nu, kardeşlerini tutup boğazladı. Cimri bir başına savuştu. At çeker yörüğe sığındı. Ayağındaki kırmızı meşinden sultan çizmesini cimriliği çıkarıp attırmadı. Bilindi. Bağlanıp Moğol'a verildi. Diri diri yüzüldü, derisine saman tepilip kargı ucuna çıkarıldı, "Kırmızı çizme yoluna tatlı candan olan sefil Cimri" diyerek, ülkede gezdirildi. Şunu bilelim ki ey Tanrı kulları...</p>

  <p class="Standard" dir="ltr" style="margin-left:0;margin-right:0;text-indent:18.859844px">Meydanın giriş yerine bakarak susunca dinleyenler de döndüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Önde Osman Bey'le Şeyh Edebâli, Akçakoca, arkalarında Söğüt'ün yaşlıları, geliyorlardı. Şeyh Edebâli ünlü ak katırına binmiş, büyük Ahi derneklerinde omzuna aldığı içi samur kaplı yeşil çuhadan uzun cüppesini giymişti. Ahi şalvarının altında sarı sahtiyandan yumuşak çizmeleri vardı. Horasan sarığıyla bir kat daha büyüyen kocaman kavuğunu, nasıl olup da bu kadar kolay taşıdığına şaşmamak mümkün değildi. Birlikte yaylaya çıktığı Türkmenlerin şerefine halis Buhara şalından kuşağına iki arşın Ahi palası sokmuştu. Katırın eğeri, başlığı, hele üzengileri gerçek sanat işiydi. Gözalıcıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, otuz üç yaşındaki Osman Bey'in daha on dördünde gösteren Bal Hatun'un yanında ne kadar yaşlı durduğunu merak etmiş, bunu araştırmaya hazırlanmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Fakat Edebâli'den gözlerini ayıramadı, yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimdir bu güzel dede? Balkız, biraz kibirle, karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babamdır. Şeyh babam...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, biraz şaşkın ağzından kaçırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dedeniz olmadığına emin misiniz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Balkız buna kahkahalarla gülecekken kendini tuttu. Rum kızının elini sevgiyle okşadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Meydanda ses kesilmişti. Osman Bey, Edebâli'ye gidecekleri yönü gösterdi. Gerçekten yakışıklı erkekti. Esmerliğinde buğday tatlılığı, biraz iri burnunda, köşeli çenesinde, hele çatık kara kaşlarında gücüne, iyi bahtına güvenen, mutlu erkeklerin iyimser rahatlığı vardı. Orhan Bey'in buraya gelirken yabancılık, kimsesizlik üstüne söylediklerini hatırladı. Evet bu Türkmenler, yurtlarından sökülüp buralara sürülmüşlerdi. Arkalarında güvenip dayanacakları hiçbir kuvvet yoktu. Öyleyken, bu iyimser rahatlık, bu palavrasız güven bunlara nerden geliyordu? Başta babası olmak üzere tanıdığı Bizans soylularının, ünlü savaşçıların örtbas etmeye çalıştıkları karamsarlıklarını, gerektiği yerde bir türlü zapt edemedikleri nedensiz öfkelerini, anlamsız küstahlıklarını hatırlayınca bu sorunun karşılığı büsbütün önemlenmekteydi. Fırsatını bulur bulmaz bunu Orhan Bey'e sormayı kararlaştırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hadi güzelim... Yoruldun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, Balkız'ın, dostluk dolu bal gibi sesine gülümseyerek döndü. Gülümsedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yürüdükleri zaman, Kel Derviş, kaldığı yerden alarak Cimri'nin başına gelenlerden çıkarılacak ibret dersine başlamıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şunu bilelim ki, ey Tanrı kulları, mal canın yongasıdır, âdemoğlunun malı canına perdedir. Tatlı cana, cimriliğin yüzünden dünya malını kalkan tutmadın mı, akılsız kafanın gideceğini bil ve de suçsuz derine saman depileceğini bil.. Kargı ucunda halka maskara olacağın da fazladan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs durakladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İzin verir misiniz, biraz para yollasak... Balkız, telaşla kuşağına el attı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay çok yaşayın...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslıhan'a biraz para verdi göstermeden, Lotüs'ü kolundan tutup yürüttü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Söğüt ulularının binekleri de, takımları da birbirinden güzeldi. İnsan hangisine bakacağını şaşırıyor, her baktığını bir öncekinden kat kat üstün sayıyordu. Lotüs, her birinin önünde biraz durmakta, hayvanın canlı güzelliğinden sonra mücevher gibi işlenmiş eğere, başlıklara, üzengilere, hatta Türkmen dokuması bellemelere beğenerek bakmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaplan Çavuş, Lotüs'ü görünce hem şaştı, hem sevindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay Lotüs kızım... Büyümüşsün geçen yıldan bu yana... -Aslıhan'a sordu-: Nerde buldun bunu? Hani Artemis anası bunun?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelmekte ağır ağır...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden gelmemişler daha önce? Oldu mu şimdi? Hadi Lotüs kızım, bırak Kara Keşiş'in lanet suratını... Gel seni alıp gidelim, yaylaya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Lotüs, önünde topallayarak geçen Aydınlı levent yüzbaşısı Ali Bey'in ayağındaki zinciri görüp birden ürkmüş, soruyu kaçırmıştı. Sığınır gibi telaşla döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlayamadım Çavuş dayı... Bağışlayın...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşine gelmedi öyle ya... Yılda bir, Kara Keşiş domuzunun kara suratını ...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yook... Vaftiz babama kötü söz istemem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğru sözün kötüsü olmaz. Aklının erdiği sıra olsa kabullenir miydin, öyle cehennem suratlı herifi vaftiz babalığa... Gel beni işit... Bir yılda üç yıl kadar büyümüşsün... Bu gidişle iki yıla varmaz kartalırsın. Evde kalır kocarsın, bil ki, uğursuzluk vaftiz baban olacağın uğursuzluğundandır. Orhan Bey koşarak gelmiş, son sözleri duymuştu. Gülmeye başlayınca Kaplan Çavuş şakadan kızdı. Neymiş bu gülmeler hıkır hıkır... Yalan mıyım? -</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğrusun Kaplan emmi... Doğrusun ki ne kadar...</p>
</body>
</html>
