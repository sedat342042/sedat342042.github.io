<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Kedi Beşiği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block24" id="id_Toc394268550">San Lorenzo’ya gelmek için uygun zaman</h2>

  <p class="block14">Zamanında Onbaşı McCabe’in kâhyası olan ‘Baba’, kendi kendini yetiştirmiş bir adamdı. Adadan dışarıya hiç çıkmamıştı. Düzgün bir Amerikan İngilizcesi ile konuşuyordu.</p>

  <p class="block14">Kıyamet borusu misali feryat figan bağıran hoparlörler, tribünde ettiğimiz her kelimeyi kalabalığa duyuruyordu.</p>

  <p class="block14">O hoparlörlerden çıkan tüm sesler kalabalığın arkasındaki geniş ve kısa cadde boyunca yayılıp, nihayetindeki cephesi cam kaplı üç yeni binadan yankılanarak çatlak çatlak bize dönüyordu.</p>

  <p class="block14">“Hoş geldiniz,” dedi ‘Baba’. “Amerika’nın gelmiş geçmiş en iyi dostu olan ülkeye ayak basmış bulunuyorsunuz. Amerika birçok yerde yanlış anlaşılıyor ama burası o yerlerden biri değil, Sayın Büyükelçi.” Bisiklet imalatçısı H. Lowe Crosby’yi yeni büyükelçi zanneden ‘Baba’, eğilerek kendisini selamladı.</p>

  <p class="block14">“Gayet nezih bir ülkeniz olduğunu iyi biliyorum, Sayın Başkan,” dedi Crosby. “Bugüne dek hakkınızda kulağıma gelen her şey mükemmeldi. Ancak tek bir sorun var ki...”</p>

  <p class="block14">“Nedir?”</p>

  <p class="block14">“Büyükelçi ben değilim,” dedi Crosby. “Olmak isterdim ama ben yalnızca sıradan bir işadamıyım.” Gerçek büyükelçinin kim olduğunu söylemek adamın yüreğini burkmuştu. “Asıl kodaman, bu bey.”</p>

  <p class="block14">“Ya!” ‘Baba’ yaptığı hataya güldü. Gülümseme saman alevi gibi geçti gitti. Bir yerine giren sancıyla yüzünü buruşturdu, iki büklüm oldu, gözlerini yumdu, duyduğu acıyı hafifletmeye odaklandı.</p>

  <p class="block14">Frank Hoenikker beceriksizce yardıma koştu. “İyi misiniz?”</p>

  <p class="block14">“Affedersiniz,” diye fısıldadı en sonunda ‘Baba’ hafifçe doğrularak. Gözlerinden yaş gelmişti. Sırtını dikleştirip eliyle gözlerini kuruladı. “Affınıza sığınıyorum.”</p>

  <p class="block14">Bir an nerede olduğunu, nasıl davranması gerektiğini bilemez gibi bir hal sergiledi. Sonra toparladı. Horlick Minton’ın elini sıktı. “Burada dostlar arasında olacaksınız.”</p>

  <p class="block14">“Bundan hiç şüphem yok,” diye nazikçe yanıtladı onu Minton.</p>

  <p class="block14">“Hıristiyanlar arasında,” dedi ‘Baba’.</p>

  <p class="block14">“İyi.”</p>

  <p class="block14">“Anti-Komünistler arasında,” dedi ‘Baba’.</p>

  <p class="block14">“İyi.”</p>

  <p class="block14">“Burada bir tek komünist bulamazsınız, kancadan ödleri kopar,” dedi ‘Baba’.</p>

  <p class="block14">“Eminim öyledir.”</p>

  <p class="block14">“Buraya gelmek için mükemmel bir zaman seçtiniz,” dedi ‘Baba’. “Yarın ülkemiz tarihinin en mutlu günlerinden birini idrak edeceğiz. Yarın bizim en büyük milli bayramımız olan Yüz Demokrasi Şehidi Günü. Ayrıca Tümgeneral Hoenikker ile Mona Aamons Monzano’nun, yani benim ve San Lorenzo’nun hayatındaki en kıymetli insanın nişan töreni gerçekleştirilecek.”</p>

  <p class="block14">“Size mutluluklar dilerim, Bayan Monzano,” dedi Minton sıcak bir tavırla. “Ve sizi de tebrik ederim, General Hoenikker.”</p>

  <p class="block14">İki genç başlarını öne eğerek teşekkürlerini belirtti.</p>

  <p class="block14">Minton lafı sözde Yüz Demokrasi Şehidi’ne getirdi ve yalanın daniskasını salladı. “San Lorenzo’nun II. Dünya Savaşı’ndaki soylu fedakârlıklarını bilmeyen tek bir Amerikalı çocuk yoktur. Yarın anılacak olan yüz cesur San Lorenzolu özgürlük aşığı, bir insanın verebileceğinin en fevkaladesini vermiştir. Amerika Birleşik Devletleri Başkanı, benden yarınki törende kendisini bizzat temsil etmemi, Amerikan halkının San Lorenzolulara armağanı olan çelengi denize bırakmamı rica ettiler.”</p>

  <p class="block14">“San Lorenzo halkı size ve başkanınıza, ayrıca pek cömert Amerikan halkına bu düşünceli davranıştan ötürü teşekkürlerini sunar,” dedi ‘Baba’. “Çelengi yarınki nişan töreni esnasında denize bırakabilirseniz, şeref duyarız.”</p>

  <p class="block14">“O şeref bana aittir.”</p>

  <p class="block14">‘Baba’ hepimize çelenk seremonisinde ve nişan töreninde hazır bulunmamızı buyurdu. Öğle vakti sarayında olacaktık.</p>

  <p class="block14">Frank ve Mona’yı göstererek, “Şu ikisinin ne güzel çocukları olacaktır, düşünsenize!” dedi ‘Baba’. “Nasıl bir kan bu! Nasıl bir güzellik bu!”</p>

  <p class="block14">Sonra yine sancısı tuttu.</p>

  <p class="block14">Bir kez daha gözlerini yumup iki büklüm oldu.</p>

  <p class="block14">Sancının dinmesini bekledi ama bu kez olmadı.</p>

  <p class="block14">Acılar içinde bizi ardında bırakıp kalabalığa ve mikrofona döndü. Kalabalığa doğru bir harekette bulunmaya çalıştı ama başaramadı. Kalabalığa bir şey söylemeye çalıştı ama başaramadı.</p>

  <p class="block14">Sonra ağzından sözcükler döküldü. “Evinize gidin,” diye bağırdı boğularak. “Evinize gidin!”</p>

  <p class="block14">Kalabalık çil yavrusu gibi dağıldı.</p>

  <p class="block14">‘Baba’ tekrar bize dönüğünde yüzü hâlâ acıdan çarpılmış haldeydi.</p>

  <p class="block14">Sonra yığıldı kaldı.</p>

  <h2 class="block24"><b class="calibre6" id="id_Toc394268551">En güçlü şey</b></h2>

  <p class="block14">Ölmemişti.</p>

  <p class="block14">Ama kesinlikle ölü gibi görünüyordu; sadece tüm ölü gibi görüntüsüne rağmen arada sırada titriyordu.</p>

  <p class="block14">Frank avazı çıktığı kadar bağırarak ‘Baba’nın ölmediğini, ölemeyeceğini haykırıyordu. Çıldırmıştı. “Hayır, ‘Baba’! Ölemezsin! Hayır, olamaz!”</p>

  <p class="block14">‘Baba’nın yakasını çözdü, bileklerini ovmaya başladı. “Açılın, hava alsın! ‘Baba’ hava alsın!”</p>

  <p class="block14">Savaş pilotları koşarak yardıma geldi. İçlerinden biri havalimanının ambulansını çağırmaya gidecek kadar sağduyulu çıktı.</p>

  <p class="block14">Herhangi bir talimat almayan bando ve sancak kıtası hazırolda bekliyordu.</p>

  <p class="block14">Mona’ya bakındım ve dingin kaldığını, tribünün tırabzanına doğru gerilediğini gördüm. Ölüm, eğer ki bir ölüm söz konusuysa, onu pek etkilemişse benzemiyordu.</p>

  <p class="block14">Mona’nın yanında bir pilot duruyordu. Adam ona bakmıyordu ama bir terlemesi vardı ki, bunun ona o kadar yakın durmasından kaynaklandığını düşündürdü bana.</p>

  <p class="block14">‘Baba’ hafiften kendine gelir gibi olmuştu. Kapana kısılmış kuş misali çırpınan eliyle Frank’i işaret etti. “Sen...” dedi.</p>

  <p class="block14">Hepimiz susmuş, ne diyeceğini bekliyorduk.</p>

  <p class="block14">Dudakları kımıldıyordu ama fokurtuya benzer sesler dışında bir şey çıkmıyordu.</p>

  <p class="block14">Herkese o an muhteşem bir fikirmiş gibi görünen bir şey yaptı birisi ama bugün geriye dönüp bakıldığında, aslında korkunç bir fikir olduğu anlaşılıyor. Birisi, sanırım bir pilot, mikrofonu yuvasından çıkardı ve söylediklerini herkes duyabilsin diye ‘Baba’nın köpüren dudaklarına yaklaştırdı.</p>

  <p class="block14">Böylece ölüm hırıltıları ve yükselip alçalan iniltiler, caddenin ucundaki yeni binaların cephelerinden yansımaya başladı.</p>

  <p class="block14">Sonra sözcükler duyuldu.</p>

  <p class="block14">“Sen,” dedi ‘Baba’ boğuk bir sesle, “sen Franklin Hoenikker San Lorenzo’nun benden sonraki başkanı olacaksın. Bilim... Sende bilim var. Bilim en güçlü şeydir.”</p>

  <p class="block14">“Bilim,” diye tekrarladı ‘Baba’. “Buz.” San gözlerini devirdi ve tekrar kendinden geçti.</p>

  <p class="block14">Mona’ya baktım.</p>

  <p class="block14">Yüzündeki ifade değişmemişti.</p>

  <p class="block14">Ancak hemen yanındaki pilotun yüzü Kongre Şeref Madalyası alıyormuşçasına bir zevkle kasılıp kalmıştı.</p>

  <p class="block14">Bakışlarımı aşağıya indirdim ve görmemem gerekeni gördüm.</p>

  <p class="block14">Mona sandaletini çıkarmıştı. Minik esmer ayağı çıplaktı.</p>

  <p class="block14">Ve o ayağını pilotun postalının üst kısmına müstehcen bir şekilde sürtüyor, sürtüyor, sürtüyordu.</p>

  <h2 class="block24"><b class="calibre6" id="id_Toc394268552">Gah-ı-n-coğğ-yyı</b></h2>

  <p class="block14">‘Baba’ ölmedi; en azından o anda ölmedi.</p>

  <p class="block14">Havalimanının kocaman kırmızı ambulansıyla götürüldü.</p>

  <p class="block14">Mintonlar bir Amerikan limuziniyle elçilik binasına götürüldü.</p>

  <p class="block14">Newt ile Angela, bir San Lorenzo limuziniyle Frank’in evine götürüldü.</p>

  <p class="block14">Crosbyler ve ben de San Lorenzo’nun tek taksisi olan, cenaze arabasından bozma, koltukları katlanan bir 1939 model Chrysler limuzinle Casa Mona Otel’e götürüldük. Taksinin kapısında Castle Taşımacılık yazıyordu. Şirketin sahibi Philip Castle, yani Casa Mona’nın sahibi ve röportaj yapmaya geldiğim, bencillikten tamamen arınmış olan adamın oğluydu.</p>

  <p class="block14">Crosbyler de ben de sarsılmıştık, içinde bulunduğumuz dehşet, kendini bir an önce cevaplanmasını istediğimiz sorularda gayet iyi ifade ediyordu. Crosbyler, Bokonon’un kim olduğunu öğrenmek istiyorlardı. Birilerinin ‘Baba’ Monzano’ya muhalefet yapabileceği düşüncesi onların kanını donduruyordu.</p>

  <p class="block14">Benim derdimse bundan tamamen alakasız olsa da Yüz Demokrasi Şehidi’nin kim olduğunu öğrenmekti.</p>

  <p class="block14">Önce Crosbyler sorularının cevabını aldı. San Lorenzo lehçesini anlayamadıklarından kendilerine tercüme etmek durumunda kaldım. Crosby’nin taksiciye sorduğu soru temel olarak şu minvaldeydi: “Kim lan bu Bokonon denen lavuk?”</p>

  <p class="block14">“Çok kötü adam,” dedi taksici. Ağzından çıkanlar aslında, “Şokgöti haddahmmm,” şeklindeydi.</p>

  <p class="block14">“Komünist mi bu?” diye sordu Crosby benim tercümemi dinledikten sonra.</p>

  <p class="block14">“Tabppii yuv.”</p>

  <p class="block14">“Takipçileri var mı?”</p>

  <p class="block14">“Nassağ?”</p>

  <p class="block14">“Yani adamı seven kimse var mı?”</p>

  <p class="block14">‘Yok canım, mümkün değil,” dedi sürücü adeta dinsel bir saygıyla ve benim tercümemle. “Kimse o kadar delirmedi.”</p>

  <p class="block14">“Neden yakalanmıyor peki?” diye sordu Crosby.</p>

  <p class="block14">“Adamı bulmak zor,” dedi taksici. “Çok akıllı.”</p>

  <p class="block14">“Onu saklayan, yardım eden birileri olmalı, yoksa şimdiye yakalanırdı.”</p>

  <p class="block14">“Kimse saklamaz onu; kimse yardım etmez. Millet salak değil.”</p>

  <p class="block14">“Emin misin?”</p>

  <p class="block14">“Eminim tabii,” dedi taksici. “Her kim o yaşlı deliye yiyecek verir, kim yatacak yer gösterirse kancayı boylayacağını bilir. Kimse göze alamaz kancayı.”</p>

  <p class="block14">Son sözcüğü şu şekilde telaffuz etmişti: “gah-ı-n-coğğ-j y*”</p>

  <h2 class="block24"><b class="calibre6" id="id_Toc394268553">Yuzz tamok-razza şak-hi-ddi</b></h2>

  <p class="block14">Taksiciye Yüz Demokrasi Şehidi’nin kim olduğunu sordum. Üstünde ağır ağır ilerlediğimiz caddenin isminin Yüz Demokrasi Şehidi Caddesi olduğunu görmüştüm.</p>

  <p class="block14">Taksici, Pearl Harbour’ın bombalanmasından bir saat sonra San Lorenzo’nun Almanya ve Japonya’ya savaş ilan ettiğini anlattı.</p>

  <p class="block14">San Lorenzo, demokrasi saflarında savaşmak üzere yüz adam toplayıp askere almış. Bunlar eğitim ve silah verilmek üzere bir gemiye bindirilip Amerika Birleşik Devletleri’ne gönderilmiş.</p>

  <p class="block14">Gemi, Bolivar Limanı’ndan çıkar çıkmaz bir Alman denizaltısı tarafından batırılmış.</p>

  <p class="block14">“O hadd-ıhm-lağ,” dedi, tamok-ratçça şak-hi-ddi-dir.”</p>

  <p class="block14">“O adamlar,” demişti yani San Lorenzo ağzıyla, “Yüz Demokrasi Şehidi’dir.”</p>

  <h2 class="block24"><b class="calibre6" id="id_Toc394268554">Büyük bir mozaik</b></h2>

  <p class="block14">Crosbyler ile yeni bir otelin ilk konukları olmak gibi garip bir deneyim yaşadık. Casa Mona’nın kayıt defterini ilk imzalayanlar bizdik.</p>

  <p class="block14">Crosbyler resepsiyona benden önce gelmişti ama H. Lowe Crosby bomboş defter karşısında öylesine apışıp kalmıştı ki, kendini toparlayıp imza atamıyordu. Bir süre öylece düşünmek zorunda kaldı.</p>

  <p class="block14">“Sen imzala,” dedi bana. Sonra da batıl inançları olduğunu düşünmemi engellemek istercesine, lobinin duvarındaki taze sıvaya gömülmüş büyük mozaiği işleyen adamın fotoğrafını çekmek istediğini belirtti.</p>

  <p class="block14">Mozaik, Mona Aamons Monzano’nun portresiydi. Altı metre yüksekliğindeydi. Mozaiği yapan adamsa genç ve adaleli birisiydi. Bir merdivenin tepesindeydi. Üstünde sadece beyaz bir pantolon vardı.</p>

  <p class="block14">Beyaz tenli bir adamdı.</p>

  <p class="block14">Altın kaplama parçacıklarla Mona’nın kuğu boynunun arkasındaki ince tüyleri yapıyordu.</p>

  <p class="block14">Crosby fotoğrafını çekmek üzere yanına gitti, sonra da adamın o güne dek karşılaştığı en büyük lavuk olduğunu bildirmek üzere geri geldi. Anlatırken suratı kıpkırmızı kesilmişti. “Adama ne söylesen aksini iddia ediyor yahu!”</p>

  <p class="block14">Bunun üzerine mozaikçinin yanına gittim, yaptığı işi bir süre izledim ve sonra ona, “Size imreniyorum,” dedim.</p>

  <p class="block14">“En başından biliyordum bunu,” diyerek iç geçirdi. “Yeterince sabredip beklersem, günün birinde birinin çıkıp bana imreneceğini biliyordum. Kendi kendime hep sabretmem gerektiğini, er ya da geç birinin bana imreneceğini söylemişimdir.”</p>

  <p class="block14">“Siz Amerikalı mısınız?”</p>

  <p class="block14">“O mutluluğa nail oldum, evet.” Başını kaldırmadan işini yapmaya devam etti; nasıl biri olduğumu zerre merak etmemişti. “Siz de fotoğrafımı çekmek mi istiyorsunuz?”</p>

  <p class="block14">“Mahsuru var mı?”</p>

  <p class="block14">“Düşünüyorum, öyleyse varım, öyleyse fotoğrafım da çekilebilir.”</p>

  <p class="block14">“Korkarım fotoğraf makinem yanımda değil.”</p>

  <p class="block14">“Gidin alın öyleyse, Tanrı aşkına! Siz de hafızasına güvenen şu insanlardan biri değilsiniz herhalde, değil mi?”</p>

  <p class="block14">“Üzerinde çalıştığınız o yüzü kolay kolay unutacağımı sanmam.”</p>

  <p class="block14">“Ölünce unutursunuz, tıpkı benim gibi. Öldüğümde her şeyi unutacağım ve bunu size de tavsiye ederim.”</p>

  <p class="block14">“Bu mozaik için size poz mu verdi, yoksa fotoğraflardan falan mı çalışıyorsunuz?”</p>

  <p class="block14">“Falandan çalışıyorum.”</p>

  <p class="block14">“Ne?”</p>

  <p class="block14">“Falandan filandan çalışıyorum.” işaret parmağının ucuyla şakağına dokundu birkaç kez. “Her şey bu imrenilesi aklımdan.”</p>

  <p class="block14">“Onu tanıyor musunuz?”</p>

  <p class="block14">“O mutluluğa nail oldum.”</p>

  <p class="block14">“Frank Hoenikker şanslı bir adam.”</p>

  <p class="block14">“Frank Hoenikker ciğeri beş para etmez bir adam.”</p>

  <p class="block14">“Açık sözlüsünüz.”</p>

  <p class="block14">“Ayrıca zenginimdir de.”</p>

  <p class="block14">“Sevindim buna.”</p>

  <p class="block14">“Bir uzman görüşü isterseniz size şu kadarım söyleyeyim. Para insanı illa ki mutlu etmez.”</p>

  <p class="block14">“Çok teşekkür ederim bu bilgiden ötürü. Beni bir sürü dertten kurtardınız. Ben de tam para kazanmak üzereydim.”</p>

  <p class="block14">“Nasıl?”</p>

  <p class="block14">“Yazarak.”</p>

  <p class="block14">“Bir zamanlar ben de bir kitap yazmıştım.”</p>

  <p class="block14">“Adı neydi?”</p>

  <p class="block14">“San Lorenzo: Toprakları, Tarihi, Halkı,” dedi.</p>

  <h2 class="block24"><b class="calibre6" id="id_Toc394268555">Bokonon’un öğrencisi</b></h2>

  <p class="block14">“Anladığım kadarıyla,” dedim mozaikçiye, “siz Philip Castle olmalısınız, Julian Castle’ın oğlu.”</p>

  <p class="block14">“O mutluluğa nail oldum.”</p>

  <p class="block14">“Buraya babanızla görüşmeye geldim.”</p>

  <p class="block14">“Aspirin mi satıyorsunuz?”</p>

  <p class="block14">“Hayır.”</p>

  <p class="block14">“Çok yazık. Babamın aspirini azalmıştı. Ya mucizevi ilaçlar? Babam ara sıra mucizeler patlatmaya bayılır.”</p>

  <p class="block14">“İlaç satıcısı değilim. Yazarım.”</p>

  <p class="block14">“Bir yazarın ilaç satıcısı olamayacağını nereden biliyorsunuz?”</p>

  <p class="block14">“Haklısınız. Hatayı kabul ediyorum.”</p>

  <p class="block14">“Babamın ölüm döşeğinde olan ya da korkunç acılar çeken insanlara okuyabileceği bir kitaba ihtiyacı var. Bu tür bir kitap yazmış değilsinizdir herhalde.”</p>

  <p class="block14">“Henüz yazmadım.”</p>

  <p class="block14">“Bana sorarsanız, o işte büyük para var. İşte size kıymetli bir tüyo daha.”</p>

  <p class="block14">“Sanırım Eski Ahit’teki 23. Mezmur’u biraz değiştirerek kendim yazmış gibi yapabilirim.”</p>

  <p class="block14">“Bokonon da onu yeniden kaleme almaya çalışmıştı,” dedi Philip Castle. “Ama sonra tek kelimesini bile değiştiremediğini anladı.”</p>

  <p class="block14">“Onu da mı tanıyorsunuz?”</p>

  <p class="block14">“O mutluluğa nail oldum. Küçük bir çocukken kendisi hocamdı.” Duygulu bir ifadeyle mozaiği işaret etti. “Mona’nın da hocasıydı.”</p>

  <p class="block14">“İyi bir öğretmen miydi?”</p>

  <p class="block14">“Mona da ben de okuyup yazabiliyor, dört işlemi yapabiliyorduk,” dedi Castle. “Eğer eğitimden kastınız buysa.”</p>

  <h2 class="block24"><b class="calibre6" id="id_Toc394268556">Amerikalı olmanın mutluluğu</b></h2>

  <p class="block14">H. Lowe Crosby, lavuk Castle’a bir posta daha giydirmek üzere yanımıza geldi.</p>

  <p class="block14">“Necisin sen?” diye hırladı Crosby. “Beatnik filan mısın?”</p>

  <p class="block14">“Ben kendimi Bokononcu olarak nitelendiriyorum.”</p>

  <p class="block14">“O dediğin şey bu ülkede yasadışı değil mi?”</p>

  <p class="block14">“Bendeniz Amerikalı olma mutluluğuna ermiş bir insan olduğumdan, canım ne zaman istese Bokononcu olduğumu söyleme imkânına sahiptim ve bugüne dek kimse bu konuda bana tek kelime etmedi.”</p>

  <p class="block14">“Ben hangi ülkede bulunuyorsam oranın kanunlarına uymak gerektiğine inanırım.”</p>

  <p class="block14">“Yeni bir haber vermedin.”</p>

  <p class="block14">Crosby mosmor kesildi. “Hay senin kalıbına sıçayım!”</p>

  <p class="block14">“Ben de seninkine, canım,” dedi Castle yumuşak bir ses tonuyla, “Anneler Günü ile Noel’i de ayrıca sikeyim.”</p>

  <p class="block14">Crosby lobiyi hızlı adımlarla geçip resepsiyondaki görevliye doğru ilerledi ve “Şu lavuktan, şu sanatçı bozuntusundan şikâyetçiyim!” diye bağırdı. “Minik, güzel bir ülkeniz var. Turistleri ve yeni sanayi yatırımlarını buraya çekmeye çalışıyorsunuz hesapta. Ancak şu herifin benimle konuşma biçimini gördükten sonra bir daha San Lorenzo’nun adını duymak bile istemiyorum; ayrıca hangi dostum bana San Lorenzo’yu soracak olursa ona buradan uzak durmasını tavsiye edeceğim. O duvardaki resim güzel olabilir ama onu yapan lavuk hayatta gördüğüm en kaba, en saygısız, en hayvan herif.”</p>

  <p class="block14">Resepsiyon görevlisi sapsarı kesilmişti. “Beyefendi...”</p>

  <p class="block14">“Evet, dinliyorum,” dedi Crosby burnundan soluyarak.</p>

  <p class="block14">“Beyefendi... Kendisi otelin sahibidir.”</p>

  <h2 class="block24"><b class="calibre6" id="id_Toc394268557">Lavuk Hilton</b></h2>

  <p class="block14">H. Lowe Crosby ile karısı Casa Mona’dan ayrıldı. Crosby otele ‘Lavuk Hilton’ adını taktı ve Amerikan büyükelçiliğinden kalacak yer talep etti.</p>

  <p class="block14">Böylece yüz odalı otelde tek müşteri olarak ben kalmıştım.</p>

  <p class="block14">Odam güzeldi. Tüm odalar gibi Yüz Demokrasi Şehidi Caddesi’ne, Monzano Havalimanı’na ve Bolivar Limanı’na bakıyordu. Casa Mona’nın yapısı bir kütüphaneyi andırıyordu; yanları ve arkası beton, ön tarafıysa mavi-yeşil çamdı. Böylece diğer taraflarda kalan şehrin pisliğini ve sefaletini görmek imkânsızdı.</p>

  <p class="block14">Odam klimalıydı. İçerisi buz kesmişti. Yakıcı sıcaktan çıkıp o serinliğin içine dalınca hapşırdım.</p>

  <p class="block14">Yatağımın başucundaki komodinin üstünde taze çiçekler vardı ama yatağım yapılmamıştı. Üstünde bir yastık bile yoktu. Sadece çarşafsız, yepyeni bir Güzellikuykusu marka döşek vardı. Dolapta askı falan yoktu; banyoda tuvalet kâğıdı yoktu.</p>

  <p class="block14">Bana bu ihtiyaçlarımı tedarik edecek bir kat görevlisi bulma düşüncesiyle koridora çıktım. Ortalıkta kimsecikler yoktu ama koridorun uzak ucunda açık bir kapı vardı ve içeriden hayat belirtisi olacak belli belirsiz sesler geliyordu.</p>

  <p class="block14">Oraya doğru ilerleyince zemini koruyucu naylonla kaplı geniş bir süit daire çıktı karşıma. Boyanıyordu ama bu işten sorumlu iki boyacı ben geldiğimde boya yapmıyordu. Pencerenin olduğu duvar boyunca uzanan bir tahtanın üstüne oturmuşlardı.</p>

  <p class="block14">Ayakkabılarını çıkarmışlardı. Gözleri kapalıydı. Birbirlerine dönmüşlerdi.</p>

  <p class="block14">Çıplak ayaklarının tabanlarını birbirine bastırıyorlardı.</p>

  <p class="block14">Her biri kendi ayak bileğini kavramış, bedenini üçgen haline koyan bir şekilde öylece duruyordu.</p>

  <p class="block14">Hafifçe öksürdüm.</p>

  <p class="block14">İkisi birden oturdukları tahtadan yuvarlanarak boya lekeleriyle dolu naylonun üstüne düştü. Ellerinin ve dizlerinin üstüne çöküp o pozisyonda kaldılar; kıçları havada, burunları neredeyse yere yapışıktı.</p>

  <p class="block14">Öldürülmeyi bekliyorlardı.</p>

  <p class="block14">“Affedersiniz,” dedim şaşkınlık içinde.</p>

  <p class="block14">“Kimseye söylemeyin,” diye yalvardı biri. “Lütfen... Lütfen kimseye söylemeyin.”</p>

  <p class="block14">“Neyi söylemeyeyim?”</p>

  <p class="block14">“Gördüklerinizi!”</p>

  <p class="block14">“Ben bir şey görmedim ki.”</p>

  <p class="block14">“Eğer söylerseniz,” dedi, yanağını yere yapıştırıp yalvaran gözlerle bana bakarak, “tek kelime bile ederseniz ikimiz de ölürüz gah-ı-n-caa-dat.”</p>

  <p class="block14">“Bakın, sevgili dostlarım,” dedim, “ben ya çok erken geldim ya da çok geç, ancak tekrar söylüyorum ki, kimseye anlatmaya değer bir şey görmedim burada. Lütfen... Ayağa kalkın.”</p>

  <p class="block14">Gözlerini benden ayırmadan kalktılar. Tir tir titriyorlardı ve korkudan büzülmüşlerdi. Nihayet onları, gördüklerimi asla kimseye anlatmayacağıma ikna etmeyi başardım.</p>

  <p class="block14">Şahit olduğum şey, Bokononcuların <i class="calibre4">boko-maru</i>, ya da başka deyişle, bilincin bütünleşmesi töreniydi.</p>

  <p class="block14">Biz Bokononcular, sevmediğiniz bir insanla taban tabana gelmenin mümkün olmadığına inanırız; tabii ayrıca iki kişinin de ayaklarının temiz ve bakımlı olması şarttır.</p>

  <p class="block14">Ayak töreninin temelini ise şu ‘Kalipso’ anlatır:</p>

  <p class="block14">Değdireceğiz ayaklarımızı,</p>

  <p class="block14">Adayarak tüm varlığımızı,</p>

  <p class="block14">Seveceğiz yoldaşımızı,</p>

  <p class="block14">Tıpkı sevdiğimiz gibi</p>

  <p class="block14">Toprak Anamızı.</p>

  <h2 class="block24"><b class="calibre6" id="id_Toc394268558">Kara ölüm</b></h2>

  <p class="block14">Odama döndüğümde mozaikçi, tarihçi, kendi kitabının dizinini kendi yapan, lavuk ve otelci Philip Castle’ı banyoya tuvalet kâğıdı yerleştirirken buldum.</p>

  <p class="block14">“Çok teşekkür ederim,” dedim.</p>

  <p class="block14">“Rica ederim.”</p>

  <p class="block14">“İşte ben buna gerçek ruha sahip otel derim. Kaç otel sahibi konuğunun rahatıyla böyle bizzat ilgilenir?”</p>

  <p class="block14">“Kaç otel sahibinin sadece bir konuğu vardır?”</p>

  <p class="block14">“Bir ara üç tane vardı.”</p>

  <p class="block14">“Neydi o zamanlar!”</p>

  <p class="block14">“Densizlik ediyorsam kusuruma bakmayın, ancak sizin gibi ilgi alanlarına ve yeteneklere sahip bir adamın nasıl olup da otel işlettiğini anlayamıyorum.”</p>

  <p class="block14">Aklı karışmış gibi kaşlarını çattı. “Konuklara daha iyi davranmam gerekiyor galiba, değil mi?”</p>

  <p class="block14">“Cornell’de turizm okuyan bazı arkadaşlarım vardı ve onlar olsa Crosbylere daha farklı davranacaklarım düşünmeden edemiyorum.”</p>

  <p class="block14">Rahatsız bir tavırla başını salladı. “Biliyorum. Biliyorum.” Kollarını iki yana açtı. “Bu oteli neden yaptırdığımı anlasam... Hayatımla ilgili bir sebepten olsa gerek. Meşgul olmak, yalnız kalmamak için bulduğum bir yoldu herhalde.” Başını iki yana salladı. “Ya inzivaya çekilecektim ya da bir otel açacaktım; arası yok.”</p>

  <p class="block14">“Siz babanızın hastanesinde büyümediniz mi?”</p>

  <p class="block14">“Doğru. Mona da ben de orada büyüdük.”</p>

  <p class="block14">“Peki, hayatınızı babanız gibi yaşamaya heves etmediniz mi hiç?”</p>

  <p class="block14">Genç Castle doğrudan cevap vermekten kaçınarak hafifçe gülümsedi. “Komik adamdır,” dedi. “Babam yani. Ondan hoşlanacağınızı tahmin ediyorum.”</p>

  <p class="block14">“Ben de. Onun kadar bencilliğinden sıyrılmış insan fazla yoktur.”</p>

  <p class="block14">“Bir defasında,” dedi Castle, “on beş yaşında falanken, Hong Kong’dan Havana’ya hasır mobilya götüren bir Yunan gemisinde buranın yakınlarında isyan çıkmıştı. İsyancılar geminin kontrolünü ele geçirmiş. Ancak gemiye kumanda edemediklerinden, sonunda gelip ‘Baba’ Monzano’nun kalesinin yakınındaki kayalıklara bindirdiler. Fareler haricinde herkes boğuldu. Fareler ve hasır mobilyalar kıyıya vurdu.”</p>

  <p class="block14">Hikâye burada sona ermiş gibi görünüyordu ama emin olamamıştım. “Sonra?”</p>

  <p class="block14">“Sonra kimi beleş mobilya kaptı, kimi hıyarcıklı veba. Babamın hastanesinde on gün içinde bin dört yüz kişi öldü. Hıyarcıklı vebadan ölen birini gördünüz mü?”</p>

  <p class="block14">“O mutsuzlukla tanışmış değilim.”</p>

  <p class="block14">“Kasıktaki ve koltuk aidatındaki lenf bezleri şişer, greyfurt kadar olur.”</p>

  <p class="block14">“İnanırım.”</p>

  <p class="block14">“Öldükten sonra vücut simsiyah kesilir... Gerçi San Lorenzo’da sağlıklı adam da siyah olduğundan pek bir şey fark etmez ya. Veba her yeri kasıp kavurmaya başladığında, Ormandaki Umut ve Merhamet Yuvası’nın Auschwitz veya Buchenwald’dan farkı kalmamıştı. Öylesine geniş ve büyük ceset yığınları oluşmuştu ki buldozerin teki hepsini birden toplu mezara gömmeye çalışırken arıza yaptı. Babam günlerce uyumadan didindi durdu ama maalesef uyumadığıyla kaldı, zira pek fazla hayat kurtaramadı.”</p>

  <p class="block14">Castle’ın tüyler ürperten hikâyesi oda telefonumun çalmasıyla kesildi.</p>

  <p class="block14">“Amanın!” dedi Castle. “Telefonların bağlandığını bilmiyordum.”</p>

  <p class="block14">Ahizeyi kaldırdım. “Alo?”</p>

  <p class="block14">Arayan Tümgeneral Franklin Hoenikker’di. Soluk soluğaydı ve sesi korkmuş gibiydi. “Dinleyin! Hemen evime gelmeniz gerekiyor. Konuşmamız lazım! Hayatınızdaki en önemli şeylerden biri olabilir bu!”</p>

  <p class="block14">“Konuyu biraz açsanız?”</p>

  <p class="block14">“Olmaz, telefonda olmaz. Evime gelin. Hemen evime gelin! Lütfen!”</p>

  <p class="block14">“Peki.”</p>

  <p class="block14">“Dalga geçmiyorum. Hayatınız için gerçekten çok önemli bir şey bu. Hatta bugüne kadarki en önemli şey.” Telefonu kapadı.</p>

  <p class="block14">“Neydi şimdi bu?” diye sordu Castle.</p>

  <p class="block14">“Hiçbir fikrim yok doğrusu. Frank Hoenikker hemen beni görmek istiyor.”</p>

  <p class="block14">“Acele etmeyin. Rahat olun. Hoenikker moronun tekidir.”</p>

  <p class="block14">“Önemli olduğunu söyledi ama.”</p>

  <p class="block14">“Neyin önemli olduğunu nereden biliyormuş ki o? Elime bir muz alıp yontsam ondan daha iyi bir adam yapabilirim.”</p>

  <p class="block14">“Hikâyenizin sonunu anlatın o zaman.”</p>

  <p class="block14">“Nerede kalmıştım?”</p>

  <p class="block14">“Hıyarcıklı veba. Buldozer cesetleri gömerken bozulmuştu.”</p>

  <p class="block14">“Haa, tamam. Her neyse, babam çalışırken ben de onunla birlikte uykusuz bir gece geçirdim. Tedavi edecek canlı hasta bulmakta güçlük çekiyorduk. Bir yataktan diğer yatağa, ondan yandaki yatağa geçtikçe cesetten başka şey çıkmıyordu karşımıza.</p>

  <p class="block14">“Sonra babam kıkır kıkır gülmeye başladı,” diyerek sözlerini sürdürdü Castle.</p>

  <p class="block14">“Kendini tutamıyordu. Elinde feneriyle karanlık geceye doğru yürüdü. Hâlâ kıkırdıyordu. Fenerin ışığını dışarıda yığılmış cesetlerin üzerinde dans ettiriyordu.” Castle bana döndü, “Elini başıma koydu ve o muhteşem adam bana ne dedi biliyor musunuz?” diye sordu.</p>

  <p class="block14">“Ne dedi?”</p>

  <p class="block14">“Bana, ‘Oğlum, bir gün bunların hepsi senin olacak,’ dedi.”</p>

  <h2 class="block24"><b class="calibre6" id="id_Toc394268559">Kedi beşiği</b></h2>

  <p class="block14">San Lorenzo’nun yegâne ticari taksisiyle Frank’in evine gittim.</p>

  <p class="block14">Korkunç sefalet manzaraları arasından geçtik. McCabe Dağı’nın eteklerinden tırmandık. Biz çıktıkça hava serinledi. Etrafı ince bir sis sarmıştı.</p>

  <p class="block14">Frank’in oturduğu ev Mona’nın babası, Ormandaki Umut ve Merhamet Yuvası’nın mimarı olan Nestor Aamons’a aitmiş bir zamanlar.</p>

  <p class="block14">Evin tasarımını Aamons yapmış.</p>

  <p class="block14">Ev bir çağlayanın üzerine inşa edilmişti ve terası çağlayandan yükselen su buharı tabakasına doğru çıkıntı yapıyordu. Çok hafif çelik kolonlar ve kirişler kullanılarak ustalıkla inşa edilmiş bir kafesi andırıyordu. Kafesin aralıkları kimi yerde açık bırakılmış, kimisinde adaya özgü taşlarla, camla ya da yelken beziyle kapatılmıştı.</p>

  <p class="block14">Evin insanda yarattığı etki, zamanında adamın birinin canını dişine takarak güzel bir şeyler yaratmak için uğraştığı yönündeydi.</p>

  <p class="block14">Bir hizmetkâr beni kibarca buyur etti ve Frank’in henüz gelmediğini söyledi. Her an gelmesi bekleniyordu. Benim rahat ettirilmem ve akşam yemeğinde misafir olup geceyi orada geçirmem yönünde talimatlar bırakmış. İsminin Stanley olduğunu söyleyen hizmetkâr, gördüğüm ilk şişman San Lorenzoluydu.</p>

  <p class="block14">Stanley beni odama götürdü; evin kalbi denilebilecek bölümü dolaştırıp kayadan oyulmuş bir merdivenden aşağıya indirdi. Bu merdiven rastgele yerleştirilmiş dikdörtgen biçimli çelik çerçevelerle kapatılmış ya da kimi yerleri rastgele açıkta bırakılmıştı. Yatağım, kaya bir kaideye yerleştirilmiş kalın sünger döşekten oluşuyordu. Odamın duvarları brandaydı. Stanley bana onları istediğim şekilde nasıl toplayıp açacağımı gösterdi.</p>

  <p class="block14">Stanley’e evde kimsenin olup olmadığım sordum ve yalnızca Newt’ın evde olduğunu söyledi. Newt, çağlayanın üzerine uzanan terasta resim yapıyormuş. Angela da Ormandaki Umut ve Merhamet Yuvası’nı görmeye gitmiş.</p>

  <p class="block14">Çağlayana uzanan baş döndürücü terasa gittim ve minik Newt’ı sarı renkli bir bahçe sandalyesinde uyuyakalmış halde buldum.</p>

  <p class="block14">Üzerinde çalıştığı resim, alüminyum korkulukların yanındaki bir şövaleye oturtulmuştu. Puslu bir gökyüzü, deniz ve vadi manzarasıydı.</p>

  <p class="block14">Newt’ın tablosu ufak, kara ve eciş bücüştü.</p>

  <p class="block14">Siyah yapışkan boyayla yapılmış çiziklerden ibaret bir resimdi. Çizikler bir tür örümcek ağı oluşturuyordu ve bunların aysız bir gecede kurusun diye asılmış insanın anlamsızlığının yapışkan ağları olup olamayacağını düşündüm bir an.</p>

  <p class="block14">O berbat şeyi yapan cüceyi uyandırmadım. Suyun gürültüsü içinden yükselen hayali sesleri dinleyerek sigaramı tellendirdim.</p>

  <p class="block14">Minik Newt’ı uyandıran, uzaklardan gelen bir patlama oldu. Vadinin iki yakasına çarparak yankılanan ses, Tanrı’ya doğru yükseldi. Frank’in kâhyasının söylediğine göre, Bolivar’ın sahil kesiminden ateşlenen bir topun sesiymiş bu. Her gün saat beşte patlatılırmış.</p>

  <p class="block14">Minik Newt kıpırdandı.</p>

  <p class="block14">Uyku sersemliğiyle siyah boyalı ellerini ağzına ve çenesine götürerek yüzünü lekeledi. Sonra gözlerini ovaladı ve orada da siyah lekeler bıraktı.</p>

  <p class="block14">“Merhaba,” dedi bana uykulu bir sesle.</p>

  <p class="block14">“Merhaba,” dedim. “Tablonuzu sevdim.”</p>

  <p class="block14">“Ne olduğunu anladınız mı?”</p>

  <p class="block14">“Bence bakan herkese başka anlam ifade ediyor olmalı.”</p>

  <p class="block14">“Bu bir kedi beşiği.”</p>

  <p class="block14">“Öyle mi,” dedim. “Çok hoş. Şu çizikler de ip. Doğru mu?”</p>

  <p class="block14">“En eski oyunlardan biridir kedi beşiği. Eskimolar dahi bilir bunu.”</p>

  <p class="block14">“Hadi ya?”</p>

  <p class="block14">“Belki de yüz bin yıldan beri veya daha uzun zamandır yetişkinler çocuklarının yüzlerine doğru işte böyle birbirine dolanmış iplikler sallar.”</p>

  <p class="block14">“Hmm.”</p>

  <p class="block14">Newt sandalyesinde kıvrılmış halde yatar pozisyonunu bozmamıştı hâlâ. Boyalı parmaklarını, aralarından bir kedi beşiği sarkıyormuş gibi havaya kaldırdı. “Çocukların delirmesine şaşmamak lazım. Kedi beşiği dediğiniz, bir insanın ellerinin arasındaki X harflerinden başka bir şey değildir ve çocuklar bu X’lere bakar durur...”</p>

  <p class="block14">“Sonra?”</p>

  <p class="block14">“Ne kahrolası bir kedi görürler, ne de kahrolası bir beşik.”</p>

  <h2 class="block24"><b class="calibre6" id="id_Toc394268560">Albert Schweitzer’e selamımı söyleyin</b></h2>

  <p class="block14">Sonra, Newt’ın fasulye sırığı ablası Angela Hoenikker Conners, yanında Philip’in babası ve Ormandaki Umut ve Merhamet Yuvası’nın kurucusu olan Julian Castle ile birlikte çıkageldi. Castle beyaz ve bol bir keten takım elbise giymiş, ip gibi bir kravat takmıştı. İnce bir bıyığı vardı. Keldi. Kupkuruydu. Bir azizdi sanırım.</p>

  <p class="block14">Terasta yanımıza gelip Newt’a ve bana kendini tanıttı. Filmlerdeki gangsterler gibi ağzının kenarından konuşmaya başlamasıyla birlikte aziz olduğuna ilişkin her türlü muhtemel referansı engellemiş oldu.</p>

  <p class="block14">“Anladığım kadarıyla, Albert Schweitzer’in takipçisisiniz,” dedim kendisine.</p>

  <p class="block14">“Uzaktan takipçisiyim diyelim...” Suçlulara has bir edayla sırıttı. “Beyefendiyle hiç tanışmadık.”</p>

  <p class="block14">“Onun çalışmalarından haberdar olduğunuz gibi, o da sizin yaptıklarınızdan haberdardır mutlaka.”</p>

  <p class="block14">“Belki öyledir, belki de değildir. Siz kendisiyle hiç karşılaştınız mı?”</p>

  <p class="block14">“Hayır.”</p>

  <p class="block14">“Karşılaşmayı umuyor musunuz peki?”</p>

  <p class="block14">“Belki bir gün.”</p>

  <p class="block14">“Eh, seyahatlerinizde Dr. Schweitzer ile karşılaşırsanız,” dedi Julian Castle, “kendisine benim kahramanım olmadığını söyleyebilirsiniz.” Kocaman bir puro çıkartıp yaktı.</p>

  <p class="block14">Puro iyice yandığında kırmızı ucunu bana doğrultarak, “Ona kendisinin benim kahramanım olmadığını söyleyebilirsiniz,” diye tekrarladı ve ekledi, “ama şunu da söyleyin. Sayesinde İsa Mesih kahramanım oldu.”</p>

  <p class="block14">“Bence bunu duymaktan memnun olacaktır.”</p>

  <p class="block14">“Hiç umurumda değil memnun olup olmaması. Bu, İsa ile benim aramda.”</p>

  <h2 class="block24"><b class="calibre6" id="id_Toc394268561">Julian Castle her şeyin anlamsız olduğu konusunda Newt ile fikir birliğine varıyor</b></h2>

  <p class="block14">Julian Castle ve Angela, Newt’ın tablosunun başına geçti. Castle işaret parmağım kıvırıp gözüne dayayarak aradaki delikten baktı resme.</p>

  <p class="block14">“Nasıl buldunuz?” diye sordum.</p>

  <p class="block14">“Kara. Ne ki yani şimdi bu, cehennem mi?”</p>

  <p class="block14">“Size ne anlatıyorsa odur,” dedi Newt.</p>

  <p class="block14">“Öyleyse cehennem,” diye hırladı Castle.</p>

  <p class="block14">“Az önce bana bunun bir kedi beşiği olduğu söylendi,” dedim.</p>

  <p class="block14">“İçeriden bilgi almak her zaman faydalıdır,” dedi Castle.</p>

  <p class="block14">“Ben pek sevmedim,” diye yakındı Angela. “Bence çirkin bir şey ama ben modern sanattan anlamam, onu da belirteyim. Bazen keşke Newt ders filan alsa diyorum; böylece doğru düzgün bir şey yapıp yapmadığından haberi olurdu.”</p>

  <p class="block14">“Kendi kendinizi yetiştirdiniz demek?” dedi Julian Castle.</p>

  <p class="block14">“Herkes öyle değil midir?” diye cevap verdi Newt.</p>

  <p class="block14">“Çok güzel cevap.” Castle saygılı bir tutum sergiliyordu.</p>

  <p class="block14">Kedi beşiğinin derin manalarını açıklama işini ben üstlendim, zira Newt aynı hikâyeyi baştan anlatmaya pek hevesli görünmüyordu.</p>

  <p class="block14">Castle başını bilgece sallayarak söylediklerimi onayladı. “Öyleyse bu, her şeyin anlamsızlığının resmi oluyor! Sonuna kadar katılırım işte buna.”</p>

  <p class="block14">“Gerçekten katılıyor musunuz?” diye sordum. “Bir dakika önce İsa ile ilgili bir şeyler söylüyordunuz.”</p>

  <p class="block14">“Kim?” dedi Castle.</p>

  <p class="block14">“İsa Mesih.”</p>

  <p class="block14">“Haa,” dedi Castle. “Şu kişi.” Omuz silkti. “İnsanlar ses tellerini hazır durumda tutmak için bir şeyler hakkında konuşma ihtiyacı hisseder ki, gerçekten anlamlı laf edilmesi gerektiğinde ses telleri iyi durumda olur.”</p>

  <p class="block14">“Anlıyorum.” O adam hakkında popüler bir yazı hazırlama konusunda zorlanacağımı biliyordum. Bir azize yakışan edimlerine odaklanmak, diğer yandan düşündüğü ve dile getirdiği şeytani şeyleri tamamen göz ardı etmek zorundaydım.</p>

  <p class="block14">“Şu sözlerimi alıntılayabilirsiniz,” dedi. “İnsan kötüdür ve ne yapmaya değer bir iş yapar, ne de bilmeye değer bir şey bilir.”</p>

  <p class="block14">Eğildi ve minik Newt’ın boyalı elini sıktı. “Doğru mu?”</p>

  <p class="block14">Newt başını salladı ve bir an için durumun biraz abartılmış olabileceğini düşünür gibi geldi bana. “Doğru.”</p>

  <p class="block14">Sonra azizimiz, Newt’ın tablosuna doğru ilerledi ve onu üstünde durduğu şövaleden aldı. Bize bakıp gülümsedi. “Çöp; diğer her şey gibi.”</p>

  <p class="block14">Ve tabloyu terastan aşağıya fırlattı. Tuval önce havada biraz yükseldi, sonra ivmesini kaybetti, tıpkı bir bumerang gibi geri döndü ve çağlayana düştü.</p>

  <p class="block14">Minik Newt’ın söyleyebileceği hiçbir şey yoktu.</p>

  <p class="block14">İlk konuşan Angela oldu. “Yüzün gözün boya içinde kalmış, tatlım. Git temizlen.”</p>

  <h2 class="block24"><b class="calibre6" id="id_Toc394268562">Aspirin ve boko-maru</b></h2>

  <p class="block14">“Söylesenize doktor,” dedim Julian Castle’a “‘Baba’ Monzano’nun durumu nasıl?”</p>

  <p class="block14">“Nereden bileyim ben?”</p>

  <p class="block14">“Sizin hastanız olacağını düşünmüştüm.”</p>

  <p class="block14">“Konuşmuyoruz...” Castle gülümsedi. “Daha doğrusu, o benimle konuşmuyor. Bana en son ne demişti biliyor musunuz? Bundan üç yıl önce falandı. Beni kancadan kurtaran tek şey Amerikan vatandaşı olmammış.”</p>

  <p class="block14">“Onu kızdıracak ne yapmış olabilirsiniz ki? Buralara kadar gelip masrafları kendi cebinizden ödeyerek onun halkı için hastane kurmuşsunuz...”</p>

  <p class="block14">“Hastalarımıza yaklaşımımızdan hoşlanmıyor ‘Baba’,” dedi Castle. “Özellikle de ölüm döşeğindeki hastalarımıza. Ormandaki Umut ve Merhamet Yuvası’nda ölmek üzere olan hastalara talep etmeleri halinde Bokonon Kilisesi’nin dini ayinleri uygulanır.”</p>

  <p class="block14">“Nasıl bir şey bu?”</p>

  <p class="block14">“Çok basit. Karşılıklı olarak okunan bir metinle başlar. Denemek ister misiniz?”</p>

  <p class="block14">“Eğer sakıncası yoksa, ölüme o kadar yakın değilim şu anda.”</p>

  <p class="block14">Tüyler ürpertici bir ifadeyle bana göz kırptı. “Temkinli davranmakta haklısınız. Son ayinleri uygulayan insanlar genellikle hemen ardından ölüverir. Yine de sizi öbür tarafa gitmekten alıkoyabiliriz bence; tabii ayakların temasına izin vermezsek.”</p>

  <p class="block14">“Ayaklar mı?”</p>

  <p class="block14">Bana ayakların Bokononculuktaki yerini anlattı.</p>

  <p class="block14">“Otelde tanık olduğum bir olayın ne anlama geldiğini şimdi anladım.” Otel odasında gördüğüm iki boyacıyı anlattım.</p>

  <p class="block14">“İşe yarıyor, biliyor musunuz?” dedi. “Bunu yapan insanlar birbirlerine ve öbür dünyaya karşı daha güzel hisler beslemeye başlıyor.”</p>

  <p class="block14">“Hmm.”</p>

  <p class="block14">“Boko-maru.”</p>

  <p class="block14">“Efendim?”</p>

  <p class="block14">“Ayak dalgametresine bu ad veriliyor,” dedi Castle. “Gerçekten işe yarıyor. İşe yarayan şeyleri severim. İşe yarayan pek fazla şey yoktur, bilirsiniz.”</p>

  <p class="block14">“Öyle sanırım.”</p>

  <p class="block14">“Aspirin ve boko-maru olmasa, şu benim hastaneyi büyük ihtimalle yürütemezdim.”</p>

  <p class="block14">“Anladığım kadarıyla,” dedim, “adada kanunlara rağmen, gah-ı-n-caa-yya rağmen hâlâ çok sayıda Bokononcu var...”</p>

  <p class="block14">Bir kahkaha patlattı. “Sen daha uyanamadın demek.”</p>

  <p class="block14">“Neye?”</p>

  <p class="block14">“San Lorenzo’daki herkes sıkı bir Bokononcudur; gah-ın-caa olsun ya da olmasın.”</p>

  <h2 class="block24"><b class="calibre6" id="id_Toc394268563">Çelik çember</b></h2>

  <p class="block14">“Bokonon ve McCabe yıllar önce bu sefil ülkeyi ele geçirdiğinde,” dedi Julian Castle, “papazları adadan kovmuşlar. Sonra da Bokonon, gayet alaycı ve eğlenceli, yepyeni bir din yaratmış.”</p>

  <p class="block14">“Evet, biliyorum,” dedim.</p>

  <p class="block14">“Hiçbir hükümet reformunun ya da iktisadi reformun insanların sefaletine son veremeyeceği açıkça anlaşılınca, tek gerçek umut bu din olmuş. Gerçek, halkın düşmanı haline gelmiş, zira katlanılamayacak kadar korkunçmuş. Bu yüzden de Bokonon insanlara zamanla daha güzel yalanlar söylemeyi kendine görev edinmiş.”</p>

  <p class="block14">“Nasıl oldu da kanun kaçağına dönüştü?”</p>

  <p class="block14">“Bu onun kendi fikriydi. Halkın manevi hayatına bir tat, bir çeşni katmak için McCabe’den kendisini ve dinini yasadışı ilan etmesini istedi. Bu konuda ufak bir şiiri de vardır.”</p>

  <p class="block14">Castle, Bokonon’un Kitapları’nda. yer almayan şu şiiri okudu:</p>

  <p class="block14">Elveda dedim devlete,</p>

  <p class="block14">Söyledim sebebini de:</p>

  <p class="block14">Gerçekten iyi bir din bile</p>

  <p class="block14">İhanettir neticede.</p>

  <p class="block14">“Bokononculara en uygun ceza olarak kancayı öneren de Bokonon’un kendisidir,” dedi. “Madame Tussaud Müzesindeki Korku Odası’nda görmüş bunu.” Dehşet verici bir biçimde göz kırptı yine. “Bu da çeşni niyetineydi.”</p>

  <p class="block14">“Kancada çok insan öldü mü?”</p>

  <p class="block14">“İlk başlarda değil, önceleri hayır. Bir şayia gibi geliyordu insanlara başlarda. İdamlara ilişkin söylentiler kurnazca kulaktan kulağa yayılıyor ama kimse o şekilde ölen birini tanımıyordu. McCabe, Bokononculara, yani herkese kana susamış tehditler savurarak gününü gün ediyordu.</p>

  <p class="block14">“Bokonon da ormana saklanmış keyif çatıyordu,” diye devam etti Castle. “Bütün gün yazıyor, vaazlar veriyor ve müritlerinin getirdiği güzel yemekleri gövdeye indiriyordu.</p>

  <p class="block14">“McCabe işsizleri, yani hemen hemen herkesi bir araya toplar ve büyük çaplı Bokonon avları düzenlerdi.</p>

  <p class="block14">“Yaklaşık her altı ayda bir McCabe, Bokonon’un etrafındaki çelikten çemberin gözünün yaşına bakmaksızın, acımasızca daralmakta olduğuna dair muzaffer bir edayla açıklamalar yapardı.</p>

  <p class="block14">“Sonra bu acımasız çemberin başını çekenler büyük bir hüsran ve hayal kırıklığıyla McCabe’e gidip Bokonon’un bir kez daha imkânsızı başardığını haber verirdi.</p>

  <p class="block14">“Bokonon kaçmayı başarmıştı, buhar olup uçmuştu, yaşıyordu ve vaazlarını sürdürecekti. Mucize!”</p>

  <h2 class="block24"><b class="calibre6" id="id_Toc394268564">McCabe’in ruhu neden karardı?</b></h2>

  <p class="block14">“McCabe ile Bokonon, genelde hayat standardı şeklinde nitelenen şeyi yükseltmeye muvaffak olamadı,” dedi Castle. “İşin gerçeği, hayat hâlâ eskiden olduğu kadar kısa, acımasız ve katıydı.</p>

  <p class="block14">“Fakat artık insanların bu korkunç gerçeği çok da fazla umursaması gerekmiyordu. Şehirdeki kanlı zalim ve ormandaki munis din adamı efsanesi yayıldıkça, halkın mutluluğu da büyüyordu. Gayet iyi anladıkları, dünyanın herhangi bir yerinde herhangi bir insanın anlayıp alkışlayabileceği bir oyunda tam zamanlı aktördü hepsi.”</p>

  <p class="block14">“Hayat bir sanat eserine dönüştü demek,” diyerek hayranlığımı ifade ettim.</p>

  <p class="block14">“Evet. Tek bir sorun vardı.”</p>

  <p class="block14">“Neydi?”</p>

  <p class="block14">“Oyun iki başrol oyuncusu McCabe ve Bokonon’un ruhunun kaldıramayacağı kadar ağırlaşacaktı. Gençliklerinde ikisi birbirine çok benzerdi; yarı melek, yarı korsandı onlar.</p>

  <p class="block14">“Ancak bu oyun Bokonon’un korsan yarısı ile McCabe’in melek yarısının yok olup gitmesini gerektirmişti. McCabe ile Bokonon, halkın mutluluğu uğruna korkunç acı bedeller ödedi. McCabe zalim olmanın, Bokonon ise aziz olmanın ıstırabını tattı. Sonuçta ikisi de delirdi.”</p>

  <p class="block14">Castle sol elinin işaret parmağım kaldırıp kıvırdı. “Sonra da insanlar gerçekten ölmeye başladı, gah-ı-n-caa-da.”</p>

  <p class="block14">“Bokonon hiç yakalanmadı, değil mi?” diye sordum.</p>

  <p class="block14">“McCabe hiçbir zaman o kadar delirmedi. Bokonon’u yakalamak için ciddi çaba göstermedi hiç. Kolaylıkla yakalayabilirdi oysa.”</p>

  <p class="block14">“Neden yakalamadı?”</p>

  <p class="block14">“McCabe, savaşacağı o din adamı olmadan kendi varlığının da anlamsızlaşacağını algılayabilecek kadar aklı başında olmuştur hep. ‘Baba’ Monzano da bunun bilincindedir.”</p>

  <p class="block14">“İnsanlar kancada ölüyor mu?”</p>

  <p class="block14">“O şeyi bir kez taktılar mı ölüm kaçınılmazdır.”</p>

  <p class="block14">“Demek istediğim, ‘Baba’ hâlâ insanları bu yolla idam etmeye devam ediyor mu?”</p>

  <p class="block14">“İki yılda bir birini tutup idam eder; maksat, ateşin feri sönmesin.” İç geçirip bakışlarını akşam semasında gezdirdi. “Vızır, vızır, vızır.”</p>

  <p class="block14">“Efendim?”</p>

  <p class="block14">“Biz Bokononcular çok fazla gizemli olayın döndüğünü hissettiğimizde böyle deriz,” diye açıkladı.</p>

  <p class="block14">“Siz de mi?” Şaşırmış kalmıştım. “Siz de mi Bokononcusunuz?”</p>

  <p class="block14">Doğruca gözlerimin içine baktı. “Sen de öylesin. Yakında göreceksin.”</p>

  <h2 class="block24" id="id_Toc394268565">Çağlayanın filtreleri</h2>

  <p class="block14">Angela, Newt, Julian Castle ve ben çağlayanın üzerine uzanan terastaydık. Kokteyllerimizi yudumluyorduk. Frank’ten hâlâ ses seda yoktu.</p>

  <p class="block14">Angela’nın da Newt’ın da sıkı içici olduğu anlaşılıyordu. Castle ise hovardalık günlerinin kendisine bir böbreğe mal olduğunu ve hiç hoşlanmasa da zencefilli gazoz içmeye mahkûm olduğunu anlattı.</p>

  <p class="block14">Birkaç kadehten sonra Angela, dünyanın babasına nasıl kazık attığından yakındı. “Kendinden çok şey verdi o ama karşılığında pek azını verdiler.”</p>

  <p class="block14">Dünyanın pintiliğini kanıtlayacak örnekler vermesi için sıkıştırdım onu ve bazı somut rakamlar elde ettim. “Umum Dövme Demir ve Döküm Şirketi ona çalışmalarının sonucunda alınan her patent için kırk beş dolar ikramiye veriyordu,” dedi. “Şirketteki diğer herkese ödedikleri patent ikramiyesiyle aynıydı bu.” Başını üzüntüyle iki yana salladı. “Kırk beş dolar. O patentlerden bazılarının ne olduğunu varın siz düşünün!”</p>

  <p class="block14">“Demek öyle?” dedim. “Bir maaşı vardı herhalde.”</p>

  <p class="block14">“Aldığı en yüksek maaş yılda yirmi sekiz bin dolardı.”</p>

  <p class="block14">“Bana kalırsa gayet iyiymiş.”</p>

  <p class="block14">Angela bu sözüme sinirlendi. “Film yıldızlarının ne kadar kazandığından haberiniz var mı?”</p>

  <p class="block14">“Kimi zaman oldukça fazla.”</p>

  <p class="block14">“Dr. Breed’in babamdan yılda on bin dolar fazla kazandığını biliyor muydunuz?”</p>

  <p class="block14">“İşte bu kesinlikle büyük haksızlıkmış.”</p>

  <p class="block14">“Haksızlıklardan midem bulanıyor.”</p>

  <p class="block14">Öyle bir cırlamaya başlamıştı ki konuyu değiştirdim. Julian Castle’a çağlayana fırlattığı tablonun akıbetinin ne olabileceğini sordum.</p>

  <p class="block14">“Aşağıda bir köy var,” dedi. “Beş ya da en fazla on hanedir. Tesadüfe bak ki ‘Baba’ Monzano orada doğmuştur. Çağlayan o noktada kâseye benzeyen dev bir kayanın içine dolarak hızını yitirir. Köylüler çanağın ağzına metal bir ağ germiş. Su oradan akarak aşağıda bir dere halinde devam eder.”</p>

  <p class="block14">“Yani Newt’ın tablosu da o ağa takılıdır şu an, öyle mi?” diye sordum.</p>

  <p class="block14">“Burası fakir bir ülke; hani belki fark etmemişsinizdir,” dedi Castle. “Burada hiçbir şey uzun süre ağa takılı kalmaz. Newt’ın tablosunun benim puromun izmaritiyle birlikte çoktan güneşte kurumaya bırakıldığını tahmin ediyorum. Yarım metrekareye yakın tuval bezi, dört tane düzgün çıta, raptiyeler ve bir de puro. Çok ama çok fakir bir adam için gayet verimli bir av.”</p>

  <p class="block14">“Bazılarına ne büyük paralar verdiklerini, Baba’ya ise ne kadar az para verdiklerini, buna karşılık onun kendisinden neler neler verdiğini düşündükçe kimi zaman bağırasım geliyor,” dedi Angela. Dokunsan ağlayacaktı.</p>

  <p class="block14">“Ağlama,” diye yalvardı Newt usulca.</p>

  <p class="block14">“Bazen dayanamıyorum,” dedi.</p>

  <p class="block14">“Git klarnetini al,” diye öneride bulundu Newt. “Bu her zaman sana iyi gelir.”</p>

  <p class="block14">İlk başta gayet komik bir öneri olduğunu düşünmüştüm ama Angela’nın tepkisini görünce gayet ciddi ve makul olduğunu anladım.</p>

  <p class="block14">“Ne zaman böyle olsam,” dedi Angela, Castle ile bana, “iyi gelen yegâne şey budur.”</p>

  <p class="block14">Ancak hemen gidip klarnetini getiremeyecek kadar da utangaçtı. Biz ona bir şeyler çalsın diye ısrar etmek, o da iki kadeh daha içmek zorunda kaldı.</p>

  <p class="block14">“Gerçekten mükemmel çalar,” dedi minik Newt.</p>

  <p class="block14">“Sizi dinlemeyi çok isterim,” dedi Castle.</p>

  <p class="block14">“Peki, tamam,” dedi Angela nihayet ve sendeleyerek ayağa kalktı. “Tamam... Çalacağım.”</p>

  <p class="block14">Bizi duyamayacak kadar uzaklaştığında Newt ablası adına özür diledi. “Zor zamanlar geçirdi. Biraz dinlenmeye ihtiyacı var.”</p>

  <p class="block14">“Hasta mıydı?” diye sordum.</p>

  <p class="block14">“Kocası ona çok kötü davranıyor,” dedi Newt. Angela’nın yakışıklı ve genç kocası, Fabri-Tek’in büyük başarılara imza atmış başkanı Harrison C. Conners’tan ne kadar nefret ettiği belliydi. “Adam eve bile uğramıyor neredeyse; teşrif buyurduğunda da sarhoştur ve her tarafında ruj lekeleri olur.”</p>

  <p class="block14">“Anlattıklarına bakınca,” dedim, “çok mutlu bir evlilikleri var gibi gelmişti bana.”</p>

  <p class="block14">Minik Newt ellerini birbirinden on, on beş santim kadar uzaklaştırıp parmaklarım araladı. “Hanimiş kedicik? Hanimiş beşik?”</p>

  <h2 class="block24" id="id_Toc394268566">Gar hamalının oğluna beyaz gelin</h2>

  <p class="block14">Angela’nın klarnetinden ne çıkacağını bilmiyordum. Kimse o aletten ne çıkacağını bilmiyordu.</p>

  <p class="block14">Patolojik bir şeyler bekliyordum ama hastalığın derinliğiyle, şiddetiyle ve neredeyse katlanılmaz olan güzelliğiyle karşılaşmayı beklemiyordum.</p>

  <p class="block14">Angela ağızlık kısmını ıslatıp ısırdı ama tek bir giriş notası çalmadı. Bakışları donuklaştı ve uzun, kemikli parmakları sessiz tuşlarda tembelce gezindi.</p>

  <p class="block14">Endişeyle beklerken aklıma Marvin Breed’in anlattıkları geldi. Angela’nın babasıyla sürdüğü kasvetli yaşamdan tek kaçış yolu, kendini odasına kapatmak ve plaklara eşlik ederek klarnet çalmaktı.</p>

  <p class="block14">Newt, terasa çıkılan odadaki pikaba bir uzunçalar yerleştirdi. Getirdiği plak kapağını bana uzattı.</p>

  <p class="block14">Albümün adı Cat House Piano idi. Meade Lux Lewis’ten piyano soloları.</p>

  <p class="block14">Angela dikkatini daha iyi toplamak için ilk şarkıya katılmamayı tercih ettiğinden, ben de o arada plağın kapağında Lewis hakkında yazanları okudum:</p>

  <p class="block14">‘1905 yılında Louisville, Kentucky’de doğan Bay Lewis, on altı yaşını bitirene dek müzikle uğraşmadı; babasının kendisine verdiği enstrümansa kemandı. Bir yıl sonrasında genç Lewis, Jimmy Yancey’nin piyanosunu dinleme imkânı buldu. Lewis’in deyişiyle ‘Gerçek müzik buydu.’</p>

  <p class="block14">Kısa süre sonra Lewis, kendi kendine boogie-woogie stili piyano çalmayı öğrenmeye başladı, ölümüne dek yakın dostu ve idolü olarak kalan, kendisinden yaşça büyük olan Yancey’den kapabileceği her şeyi aldı.</p>

  <p class="block14">Babaları garda hamallık yaptığından Lewis ailesi demiryolunun yakınında oturuyordu. Trenlerin ritmik sesleri kısa süre içinde genç Lewis’in müziğinin doğal motifini oluşturdu ve o da bugün türünün klasiği olarak kabul edilen, boogie-woogie solosu ‘Honky Tonk Train Blues’ isimli eserini besteledi.’</p>

  <p class="block14">Okuduğum metinden başımı kaldırdım. Plağın ilk şarkısı bitmişti. Pikabın iğnesi cızırdayarak şarkılar arasındaki boşluktan ikinciye doğru ilerliyordu. Plağın kapağında ikinci şarkının adının ‘Dragon Blues’ olduğu yazıyordu.</p>

  <p class="block14">Meade Lux ilk dört ölçüyü yine tek başına çaldı ve sonra Angela Hoenikker ona katıldı.</p>

  <p class="block14">Angela’nın gözleri kapalıydı.</p>

  <p class="block14">Şaşkınlıktan donup kaldım.</p>

  <p class="block14">Muhteşem çalıyordu.</p>

  <p class="block14">Gar hamalının oğlunun müziğine doğaçlamalarla katkıda bulunuyordu; akıcı bir lirizmden taşkın şehvete geçiş yapıyor, oradan korkmuş bir çocuğun yüz gerginliğine atlayıp, ardından bir eroin kâbusuna dalıveriyordu.</p>

  <p class="block14">Cenneti, cehennemi ve bunların arasında kalan her şeyi anlatıyordu müziği.</p>

  <p class="block14">Öyle bir kadından öyle bir müzik dinlemek, ancak bir şizofreni vakası ya da şeytanın ruhunu ele geçirmiş olmasıyla açıklanabilirdi.</p>

  <p class="block14">Tüylerim diken diken olmuştu; Angela sanki karşımda yerlerde yuvarlanarak ağzından köpükler saçarak su gibi Babilce konuşuyordu.</p>

  <p class="block14">Müzik sona erdiğinde, tıpkı benim gibi transa geçmiş olan Julian Castle’a dönüp haykırdım. “Tanrım! Hayat bu! Tek bir dakikasını anlayabilmiş adam var mı şu dünyada?”</p>

  <p class="block14">“Hiç deneme bile,” dedi. “Anlıyormuş gibi yap sadece.”</p>

  <p class="block14">“Bu... Bu çok yerinde bir tavsiye.” Gevşeyivermiştim. Castle bir şiir daha okudu:</p>

  <p class="block14">Kaplan avlanmak zorunda,</p>

  <p class="block14">Kuş uçmak zorunda;</p>

  <p class="block14">İnsan da oturup düşünmek zorunda,</p>

  <p class="block14">“Niye, niye, niye?”</p>

  <p class="block14">Kaplan uyumak zorunda,</p>

  <p class="block14">Kuş konmak zorunda;</p>

  <p class="block14">İnsan da kendi kendine anladım demek zorunda. “Nereden bu şiir?” diye sordum.</p>

  <p class="block14">“Nereden olacak? Bokonon’un Kitapları’ndan tabii.”</p>

  <p class="block14">“Bir nüsha edinmeyi çok isterim.”</p>

  <p class="block14">“Bulması çok zor,” dedi Castle. “Basılı kopyası yok. Hepsi el yazması. Zaten tamamlanmış nüsha diye şey söz konusu değil, çünkü Bokonon her gün yeni bir şeyler ekliyor.”</p>

  <p class="block14">Minik Newt homurdandı. “Din işte!”</p>

  <p class="block14">“Nasıl?” dedi Castle.</p>

  <p class="block14">“Hanimiş kedicik?” dedi Newt. “Hanimiş beşik?”</p>

  <h2 class="block24"><b class="calibre6" id="id_Toc394268567">Zah-mah-ki-bo</b></h2>

  <p class="block14">Tümgeneral Franklin Hoenikker akşam yemeğinde de görünmedi.</p>

  <p class="block14">Telefon etti ve yalnızca benimle konuşmak istedi. Bana ‘Baba’nın başında nöbette olduğunu, ‘Baba’nın büyük acılar içinde ölmekte olduğunu anlattı. Frank’in sesi korkmuş ve yalnız geliyordu.</p>

  <p class="block14">“Bakın,” dedim, “ben otelime dönsem de bu kriz bittikten sonra görüşsek...”</p>

  <p class="block14">“Yo, yo, yoo! Siz oradan bir yere ayrılmayın! Gerektiğinde hemen ulaşabileceğim bir yerde olmanızı istiyorum!” Beni elinden kaçırma olasılığı onu telaşlandırıyordu. Bana olan ilgisini açıklayamadığım için ben de telaşlanıyordum.</p>

  <p class="block14">“Benimle hangi konuda görüşmek istediğinizle ilgili herhangi bir şey söyleyemez misiniz?” diye sordum.</p>

  <p class="block14">“Telefonda olmaz.”</p>

  <p class="block14">“Babanızla ilgili bir şey mi?”</p>

  <p class="block14">“Sizinle ilgili bir şey.”</p>

  <p class="block14">“Yaptığım bir şeyle mi ilgili?”</p>

  <p class="block14">“Yapacağınız bir şeyle ilgili.”</p>

  <p class="block14">Frank konuşurken ahizeden kulağıma bir tavuk gıdaklaması geliyordu. Sonra bir kapının açıldığını ve bir yerlerden ksilofon sesi geldiğini duydum. Çalan şarkı yine ‘When Day Is Done’ idi. Sonra kapı kapandı ve müziği duyamaz oldum.</p>

  <p class="block14">“Benden ne yapmamı istediğinize dair ufak bir ipucu bile verseniz pek memnun olur, böylece ben de hazırlanabilirdim,” dedim.</p>

  <p class="block14">“Zah-mah-ki-bo.”</p>

  <p class="block14">“Ne?”</p>

  <p class="block14">“Bokononcu bir deyimdir bu.”</p>

  <p class="block14">“Bokononcu deyimleri bilmiyorum.”</p>

  <p class="block14">“Julian Castle orada mı?”</p>

  <p class="block14">“Evet.”</p>

  <p class="block14">“Ona sorun, açıklasın,” dedi Frank. “Benim şimdi gitmem gerek.” Telefonu kapadı. Ben de zah-mah-ki-bo’nun anlamını Julian Castle’a sordum.</p>

  <p class="block14">“Basit bir cevap mı istiyorsunuz, yoksa ayrıntılı mı?”</p>

  <p class="block14">“Biz önce basit olanla başlayalım.”</p>

  <p class="block14">“Kader, kaçınılmaz alınyazısı demektir.”</p>

  <h2 class="block24"><b class="calibre6" id="id_Toc394268568">Dr. Schlichter von Koenigswald eşitleme noktasına yaklaşıyor</b></h2>

  <p class="block14">“Kanser,” dedi Julian Castle, akşam yemeğinde kendisine ‘Baba’nın acılar içinde ölmekte olduğu haberini verdiğimde.</p>

  <p class="block14">“Ne kanseri?”</p>

  <p class="block14">“Hemen hemen her şeyin kanseri. Bugün tribünde yığılıp kaldığım söylediniz, değil mi?”</p>

  <p class="block14">“Aynen öyle oldu,” dedi Angela.</p>

  <p class="block14">“İlaçlar yüzünden,” dedi Castle. “Kendisi şu an acının ilaçlarla dengelendiği bir eşikte. Daha fazla ilaç alırsa bu onu öldürecek.”</p>

  <p class="block14">“Ben olsam kendimi öldürürdüm herhalde,” diye mırıldandı Newt. Bir yere gittiğinde yanında götürdüğü katlanır yüksek sandalyede oturuyordu. Sandalye alüminyum iskelet üstüne gerilmiş çadır bezinden oluşuyordu. “Üst üste koyulmuş bir sözlük, bir atlas ve telefon rehberinin üstünde oturmaktan daha iyi,” demişti sandalyeyi kurarken.</p>

  <p class="block14">“Onbaşı McCabe de aynen öyle yapmıştı,” dedi Castle önceki konuya dönerek. “Kâhyasını halefi ilan etti, sonra da kendini vurdu.”</p>

  <p class="block14">“O da mı kanserdi?” diye sordum.</p>

  <p class="block14">“Kesin olarak bilmiyorum ama sanmam. Tahminimce zalimlikten kurtulamamak onu yemiş bitirmiştir. Bunlar hep benim zamanımdan önceydi.”</p>

  <p class="block14">“Gerçekten de çok neşeli bir sohbet konusu bu,” dedi Angela.</p>

  <p class="block14">“Herkes bugünlerin neşeli günler olduğu konusunda hemfikirdir herhalde,” dedi Castle.</p>

  <p class="block14">“Sizin herkesten daha neşeli olmanız gerekir bence,” dedim Castle’a, “yani hayatınız boyunca yaptıklarınız göz önünde bulundurulduğunda...”</p>

  <p class="block14">“Biliyor musun, bir zamanlar yatım bile vardı.”</p>

  <p class="block14">“Anlayamadım.”</p>

  <p class="block14">“Yat sahibi olmak, diğer herkesten neşeli olmak için bir nedendir.”</p>

  <p class="block14">“Peki ama ‘Baba’nın doktoru siz değilseniz kim?”</p>

  <p class="block14">“Hastanemdeki doktorlardan biri. Dr. Schlichter von Koenigswald.”</p>

  <p class="block14">“Bir Alman mı?”</p>

  <p class="block14">“Belli belirsiz. On dört yıl boyunca S.S. subaylığı yapmış. Bu sürenin altı yılında Auschwitz toplama kampının doktoruymuş.”</p>

  <p class="block14">“Şimdi de Umut ve Merhamet Yuvası’nda kefaret ödüyor, öyle mi?”</p>

  <p class="block14">“Evet,” dedi Castle. “Üstelik de büyük ilerlemeler kaydediyor, sağda solda hayatlar kurtarıyor.”</p>

  <p class="block14">“Aferin ona.”</p>

  <p class="block14">“Evet. Bu hızda gider ve gece gündüz çalışmayı sürdürürse, hayatını kurtardığı insan sayısı ölüme terk ettiklerine eşitlenecek; 3010 yılında.”</p>

  <p class="block14">İşte karass’ımın bir üyesi daha çıkmıştı karşıma. Dr. Schlichter von Koenigswald.</p>

  <h2 class="block24"><b class="calibre6" id="id_Toc394268569">Karartma</b></h2>

  <p class="block14">Yemeğin üzerinden üç saat geçmesine rağmen Frank hâlâ gelmemişti. Julian Castle müsaade istedi ve Ormandaki Umut ve Merhamet Yuvası’na döndü.</p>

  <p class="block14">Angela, Newt ve ben terasta oturuyorduk. Altımızda uzanan Bolivar’ın ışıkları çok güzel görünüyordu. Monzano Havalimanı’nın idare binasının tepesine ışıklandırılmış kocaman bir haç dikilmişti. Motorlu bir kaidenin üstünde yavaş yavaş dönüyor ve etrafına elektrikli bir dindarlık yayıyordu.</p>

  <p class="block14">Adanın kuzey tarafında başka parlak yerler de vardı. Dağlar bunları doğrudan görmemizi engelliyordu ama ışıkların yansımalarını gökyüzünde seçebiliyorduk. Frank’in kâhyası Stanley’e ışıkların kaynağını sordum.</p>

  <p class="block14">Saat yönünün tersi bir sıralamayla açıkladı. “Ormandaki Umut ve Merhamet Yuvası, ‘Baba’nın’ sarayı ve İsa Kalesi.”</p>

  <p class="block14">“İsa Kalesi mi?”</p>

  <p class="block14">“Askerlerimizin eğitim gördüğü kışla.”</p>

  <p class="block14">“İsmini İsa Mesih’ten alıyor öyle mi?”</p>

  <p class="block14">“Evet. Neden almasın?”</p>

  <p class="block14">Kuzeye doğru hızla ilerleyen yeni bir parlaklık daha ortaya çıktı. Ben daha ne olduğunu soramadan bir sırtı aşmakta olan farların ışığı olduğu anlaşıldı. Farlar bize doğru yaklaşıyordu. Bir konvoya aitlerdi.</p>

  <p class="block14">Konvoy, beş adet Amerikan malı kamyondan oluşuyordu. Sürücü mahallinin tepesindeki yuvarlak yuvalara makineli tüfekler ve askerler yerleştirilmişti.</p>

  <p class="block14">Konvoy, Frank’in evinin önünde durdu. Askerler derhal aşağı indi. Hemen işe koyulup siper kazmaya, makineli tüfek mevzileri oluşturmaya başladılar. Başlarındaki subaya neler olduğunu sormak üzere Frank’in kâhyasıyla birlikte dışarı çıktım.</p>

  <p class="block14">“San Lorenzo’nun yeni başkanını koruma emri aldık,” dedi subay adalılara özgü aksanla.</p>

  <p class="block14">“Kendisi şu an burada değil,” diyerek bilgilendirdim onu.</p>

  <p class="block14">“Bu konuda bir malumat intikal etmedi,” dedi. “Bana verilen emirler burayı kazmamız yönünde. Tek bildiğim budur.”</p>

  <p class="block14">Durumu Angela ile Newt’a bildirdim.</p>

  <p class="block14">“Sizce gerçekten tehlikeli bir durum söz konusu olabilir mi?” diye sordu Angela.</p>

  <p class="block14">“Ben de buraların yabancısıyım,” dedim.</p>

  <p class="block14">Tam o anda elektrikler kesildi. San Lorenzo’nun tüm ışıkları söndü.</p>

  <h2 class="block24"><b class="calibre6" id="id_Toc394268570">Bir dolu foma</b></h2>

  <p class="block14">Frank’in hizmetkârları bize gaz lambaları getirdi; elektrik kesintisinin San Lorenzo’da sık görüldüğünü, tedirgin olmak için neden bulunmadığını söylediler. Ancak Frank’in zah-mah-ki-bo hakkındaki sözlerini işittiğimden beri içimde yer eden endişeyi bastırmak benim için hiç kolay değildi.</p>

  <p class="block14">Öz iradem, Chicago hayvan pazarına getirilmiş bir domuz yavrusununkinden daha mühim değilmiş gibi hissettirmişti kendimi bana.</p>

  <p class="block14">Yine aklıma Ilium’daki melek heykeli geldi.</p>

  <p class="block14">Dışarıdaki askerlerin sesine kulak verdim; çalışırken çıkardıkları tangırtılara, tıngırtılara, homurtulara.</p>

  <p class="block14">Çok ilginç bir konuya dalmış olmalarına rağmen Angela ile Newt’ın sohbetine odaklanmakta güçlük çekiyordum. Bana babalarının bir aynı yumurta ikizinin olduğunu anlattılar. Onunla hiç tanışmamışlar. İsmi Rudolph’muş. Kendisinden son haber aldıkları İsviçre’nin Zürih kentinde müzik kutusu imalatıyla uğraşıyormuş.</p>

  <p class="block14">“Babam neredeyse hiç bahsetmezdi ondan,” dedi Angela.</p>

  <p class="block14">“Babam kimseden neredeyse hiç bahsetmezdi,” diye düzeltti Newt.</p>

  <p class="block14">Bana anlattıklarına göre, ihtiyarın bir de kız kardeşi varmış. Celia. Shelter Island, New York’ta dev schnauzer cinsi köpekler yetiştiriyor muş.</p>

  <p class="block14">“Bize her Noel kart atar,” dedi Angela.</p>

  <p class="block14">“Kartta hep dev schnauzer fotoğrafı olur,” dedi minik Newt.</p>

  <p class="block14">“Aynı aileden farklı bireylerin büyüyünce böylesine ayrı işlerle uğraşması ne ilginç,” dedi Angela.</p>

  <p class="block14">“Çok doğru ve yerinde bir ifade,” diye ona katıldığımı belirttim. Bu renkli dostlardan müsaade istedim ve kâhya Stanley’e evde Bokonon’un Kitapları’nın bir nüshasının olup olmadığım sordum.</p>

  <p class="block14">Stanley önce neden bahsettiğimi anlamıyormuş gibi yaptı. Sonra söylenerek Bokonon’un Kitapları’nın pislikten başka şey olmadığını belirtti. Arkasından o kitabı okuyanların kancayı boylayarak can vermesi gerektiğini ısrarla vurguladı. Sonra da gidip Frank’in komodininin üstünde duran nüshayı bana getirdi.</p>

  <p class="block14">Ağır bir şeydi, tam teşekküllü bir lügat boyutundaydı. Elle yazılmıştı. Sırtlayıp odama, kaya kaidesinin üstündeki sünger yatağıma götürdüm.</p>

  <p class="block14">Kitabın dizini olmadığından zah-mah-ki-bo’nun anlamını araştırmak kolay olmadı; işin aslı, araştırma o gece meyve vermedi.</p>

  <p class="block14">Bir şeyler öğrendim tabii ama bunlar pek yararlı bilgiler değildi. Örneğin Bokonon’a göre evrenin yaradılışını öğrendim: <i class="calibre4">Borasisi</i>, yani Güneş, <i class="calibre4">Pabu</i>’yu yani Ay’ı kollarına alır ve kendisine ateşten bir çocuk vermesini diler.</p>

  <p class="block14">Fakat zavallı Pabu soğuk çocuklar doğurur; alev alev yanmıyordur hiçbiri. Borasisi de tiksinerek onları fırlatır atar. İşte bunlar gezegenlerdir ve öfkeli babalarının çevresinde, güvenli bir mesafeyi koruyarak döner dururlar.</p>

  <p class="block14">Sonra zavallı Pabu’nun kendisi de sepetlenir ve en sevdiği çocuğu olan Dünya ile yaşamaya gider. Dünya onun en sevdiği çocuğudur, çünkü üstünde insanlar yaşar; insanlar başlarını kaldırıp onu seyreder, onu sever, ona anlayış gösterir.</p>

  <p class="block14">Peki ya Bokonon ne düşünüyordu kendi yaradılış kuramı konusunda?</p>

  <p class="block14">“Foma! Yalanlar!” diye yazmıştı. “Bir dolu foma!’</p>

  <h2 class="block24"><b class="calibre6" id="id_Toc394268571">İki küçük termos<span class="tab">&nbsp;&nbsp;&nbsp;&nbsp;&nbsp;&nbsp;</span></b></h2>

  <p class="block14">Uyuyabilmeme inanmak güç ama bir şekilde uyumuş olmalıyım işte; aksi halde ardı ardına yükselen patlamalar ve dört bir yanı aydınlatan ışıklarla nasıl uyanırdım?</p>

  <p class="block14">İlk patlamada yatağımdan yuvarlanarak kalktım ve gönüllü bir itfaiyecinin şuursuz coşkusuyla evin ortasına koştum.</p>

  <p class="block14">Yataklarından fırlayıp gelen Newt ve Angela ile burun buruna geldik.</p>

  <p class="block14">Birdenbire duruverdik; birer koyun gibi etrafımızı saran korkunç sesleri idrak etmeye çalışıyorduk. Nihayet seslerin kaynağının bir radyo, bir bulaşık makinesi ve bir su pompası olduğunu algıladık; elektrik gelince hepsi birden gürültüyle çalışmaya başlamıştı.</p>

  <p class="block14">Uyku sersemliğinden yeterince sıyrılmış ve komik bir durumda bulunduğumuzun, ölümcül gibi görünen ama öyle olmayan bir duruma gayet insani bir tepki verdiğimizin farkına varmıştık. Bu aldatıcı kaderi üstünlükle karşıladığımı göstermek için radyoyu kapadım.</p>

  <p class="block14">Hepimiz kıkırdamaya başladık.</p>

  <p class="block14">Durumu kurtarma kaygısıyla, insan doğasını en iyi anlayanın ve en gelişmiş mizah duygusuna sahip olanın kendimiz olduğunu gösterme konusunda birbirimizle yanşıyorduk.</p>

  <p class="block14">En çabuk harekete geçen Newt oldu ve bana pasaportumu, cüzdanımı, kol saatimi kapıp geldiğimi işaret etti. Ölüm korkusuyla neyi kaptığımı bilmiyordum; hatta elimde bir şeyler tuttuğumu bile fark etmemiştim.</p>

  <p class="block14">Ben de neşeyle karşı atağa kalktım ve Angela ile Newt’a neden ellerinde iki küçük termos taşıdıklarını sordum. Birbirinin aynısı, üç fincan kadar kahve alabilecek kırmızı-gri renkli termoslardı bunlar.</p>

  <p class="block14">İkisi de ellerinde termos olduğunun farkında değildi. O şeyleri gördüklerinde şoke oldular.</p>

  <p class="block14">Dışarıdan gelen yeni patlamalarla bu konuda açıklama yapmaktan kurtuldular. Hemen patlamanın kaynağına bakmaya koştum; az önceki telaşım kadar yersiz bir yüzsüzlükle sesin kaynağını araştırdığımda, Frank Hoenikker’i dışarıdaki bir kamyonun kasasına yerleştirilmiş jeneratörle uğraşırken buldum.</p>

  <p class="block14">Jeneratör, yeni elektrik kaynağımızdı. Aletin mazotla işleyen motoru sürekli patlıyor ve dumanlar çıkarıyordu. Frank da bunu gidermeye çalışıyordu.</p>

  <p class="block14">Yanında melek yüzlü Mona vardı. Her zamanki vakur tavrıyla Frank’i izliyordu.</p>

  <p class="block14">“Sana haberlerim var dostum!” diye bağırdı beni gören Frank ve hepimizi eve soktu.</p>

  <p class="block14">Angela ile Newt hâlâ salondaydı, ancak her nasılsa o tuhaf termosları ortadan kaldırmışlardı.</p>

  <p class="block14">Termosların içinde elbette ki Dr. Felix Hoenikker’in mirası ve benim karass’ımın wampeter’i olan buz-dokuz parçaları bulunuyordu.</p>

  <p class="block14">Frank beni kenara çekti. “Ne kadar uyanıksın?”</p>

  <p class="block14">“Yeterince uyanığım.”</p>

  <p class="block14">“Umarım tam manasıyla uyanıksındır, çünkü hemen şimdi konuşmamız lazım.”</p>

  <p class="block14">“Anlatmaya başla.”</p>

  <p class="block14">“Önce yalnız kalalım.” Frank, Mona’ya keyfine bakmasını söyledi. “Sana ihtiyacımız olursa sesleniriz.”</p>

  <p class="block14">İçim giderek baktım Mona’ya ve o güne dek kimseye ona duyduğum kadar ihtiyaç duymadığımı düşündüm.</p>

  <h2 class="block24" id="id_Toc394268572">İnsan sarrafı</h2>

  <p class="block14">Ancak bir Afrika zurnasından çıkabilecek sesle ve ikna edicilikle konuşan Franklin Hoenikker adındaki fare suratlı çocuğa gelecek olursak... Askerdeyken duymuştum, o gibi herifler için ‘kâğıt götlü biri gibi konuşuyor’ derlerdi. General Hoenikker aynen öyle bir adamdı. Gizli Ajan X-9 olarak kendi dünyasıyla sınırlı bir çocukluk geçirmiş olan zavallı Frank’in neredeyse kimseyle konuşma deneyimi olmamıştı.</p>

  <p class="block14">Şimdi de karşıma geçmiş, samimi ve ikna edici olabilme umuduyla bana afilli laflar ediyor ve “Seni gözüm çok tuttu!” ve “Gel senle şöyle harbi bir sohbet edelim erkek erkeğe!” gibi palavralar kesiyordu.</p>

  <p class="block14">Sonra da, “Dobra dobra konuşalım ve eteğimizdeki taşları dökelim,” diye ‘in’ dediği yere götürdü beni.</p>

  <p class="block14">Bir uçuruma oyulmuş basamaklardan aşağıya, çağlayanın altında ve arkasında kalan doğal bir mağaraya indik. Mağarada iki çizim masası, üç tane soluk renkli sade İskandinav koltuğu ve mimariyle ilgili Almanca, Fransızca, Fince, İtalyanca, İngilizce kitapların durduğu bir kütüphane vardı.</p>

  <p class="block14">Her taraf elektrik ampulleriyle aydınlatılıyordu; jeneratörün öksürükleriyle birlikte titreşen ampullerle.</p>

  <p class="block14">Mağaranın en çarpıcı yanıysa duvarlara yapılmış resimlerdi. Bir anaokulu çocuğu cüretiyle çizilmiş, ilkel insanın kil, toprak ve kömür renklerinin hâkim olduğu resimlerdi bunlar. Frank’a mağara resimlerinin ne kadar eski olduğunu sormama gerek yoktu, içeriklerine bakarak tarihlerini anlayabiliyordum. Karşımda ne mamutlar vardı, ne dev dişli kaplanlar, ne de mağara ayıları.</p>

  <p class="block14">Resimlerin hepsinde Mona Aamons Monzano’nun küçüklüğü çeşitli şekillerde anlatılmıştı.</p>

  <p class="block14">“Burası...” dedim, “burası Mona’nın babasının çalıştığı yer miydi?”</p>

  <p class="block14">“Doğru. Ormandaki Umut ve Merhamet Yuvası’nı tasarlayan Finli bir mimardı kendisi.”</p>

  <p class="block14">“Biliyorum.”</p>

  <p class="block14">“Seni buraya bunu konuşmak için çağırmadım.”</p>

  <p class="block14">“Senin babanla ilgili bir mevzu mu yoksa?”</p>

  <p class="block14">“Hayır, seninle ilgili.” Frank elini omzuma koydu ve gözümün içine baktı. Yarattığı etki kaynaştırıcı olmaktan çok uzaktı. Samimiyet havası yaratmaya çalışıyordu ama ışığı görünce kör olmuş ve uzun, beyaz bir direğin üstüne tünemiş tuhaf ve küçük bir baykuş gibi görünüyordu.</p>

  <p class="block14">“Konuya gelsen belki daha iyi olur.”</p>

  <p class="block14">“Evet, lafı dolandırmanın manası yok,” dedi. “Ben tam bir insan sarrafıyımdır ve seni gözüm tuttu.”</p>

  <p class="block14">“Teşekkür ederim.”</p>

  <p class="block14">“Biz seninle gül gibi geçinir gideriz.”</p>

  <p class="block14">“Hiç şüphem yok.”</p>

  <p class="block14">“İkimizin de birbirine cuk oturan yönleri var.”</p>

  <p class="block14">Elini omzumdan çekmesine çok memnun olmuştum. İki elinin parmaklarım bir dişlinin çarkları gibi birbirine kenetledi. Bir eli kendisini temsil ediyordu sanırım, diğeri de beni.</p>

  <p class="block14">“Birbirimize ihtiyacımız var.” Dişlilerin nasıl işlediğini göstermek için parmaklarını kımıldattı.</p>

  <p class="block14">Bir süre sessiz kalsam da dostluk ortamından pek memnunmuş gibi görünüyordum.</p>

  <p class="block14">“Demek istediğimi anlayabildin mi?” diye sordu Frank.</p>

  <p class="block14">“Sen ve ben... Birlikte bir şey yapacağız galiba?”</p>

  <p class="block14">“Aynen öyle!” Frank ellerini çırptı. “Sen görmüş geçirmiş birisin, kalabalıkların önüne çıkmaya alışkınsın; bense teknik biriyim, görünmeyen kahraman olmaya alışkınım, işlerin yürümesini sağlarım.”</p>

  <p class="block14">“Benim nasıl biri olduğumu nereden biliyorsun? Daha yeni tanıştık.”</p>

  <p class="block14">“Giyim kuşamından, konuşma biçiminden belli.” Elini tekrar omzuma koydu. “Gözüm tuttu seni!”</p>

  <p class="block14">“Bunu söylemiştin.”</p>

  <p class="block14">Frank kendini kaybetmiş bir halde onun aklından geçenleri coşkuyla tamamlamamı bekliyordu ama hâlâ çok şaşkındım. “Bundan şunu mu anlamam gerekiyor... Bana burada, San Lorenzo’da bir tür iş falan mı teklif ediyorsun?”</p>

  <p class="block14">Ellerini çırptı. Çok mutlu olmuştu. “Evet, doğru! Yılda yüz bin dolar maaşa ne dersin?”</p>

  <p class="block14">“Güzel Tanrım!” diye bağırdım. “Bunu hak etmek için ne yapmam gerekecek?”</p>

  <p class="block14">“Neredeyse hiçbir şey. Her gece altın kadehlerden içkiler içecek, altın tabaklardan yemekler yiyecek ve kendine ait bir sarayda oturacaksın.”</p>

  <p class="block14">“Ne iş yapacağım?”</p>

  <p class="block14">“San Lorenzo Cumhuriyeti’nin başkanı olacaksın.”</p>

  <h2 class="block24"><b class="calibre6" id="id_Toc394268573">Neden Frank başkan olamıyor?</b></h2>

  <p class="block14">“Ben mi?” dedim hıçkırır gibi. “Başkan mı olacağım?”</p>

  <p class="block14">“Başka kim var ki burada?”</p>

  <p class="block14">“Çılgınlık bu!”</p>

  <p class="block14">“Oturup adamakıllı düşünmeden hayır deme.” Frank endişeyle süzdü beni.</p>

  <p class="block14">“Hayır!”</p>

  <p class="block14">“Bir saniye bile düşünmedin ama.”</p>

  <p class="block14">“Delilik olduğunu anlamaya yetecek kadar düşündüm.”</p>

  <p class="block14">Frank parmaklarını tekrar dişliler gibi birleştirdi. “Birlikte çalışacağız. Seni her zaman destekleyeceğim.”</p>

  <p class="block14">“İyi. Bana göbekten bir tıpa takarlarsa aynısından senin de olacak yani.”</p>

  <p class="block14">“Tıpa mı?”</p>

  <p class="block14">“Vurulmak! Suikasta uğramak!”</p>

  <p class="block14">Frank’in aklı karışmıştı. “Seni kim, neden vursun ki?”</p>

  <p class="block14">“Benim yerime başkan olmak için.”</p>

  <p class="block14">Frank başım iki yana salladı. “San Lorenzo’da kimse başkan olmak istemez,” dedi. “Bu onların dini inançlarına aykırıdır.”</p>

  <p class="block14">“Senin dini inançlarına da aykırı yani. Yeni başkanın sen olacağını düşünmüştüm.”</p>

  <p class="block14">“Ben...” diye geveledi ve sonra sözüne devam edemedi. Hayalet görmüş gibiydi.</p>

  <p class="block14">“Ne olmuş sana?” diye sordum.</p>

  <p class="block14">Mağaranın ağzını bir perde gibi kapatan su kütlesine döndü yüzünü. “Benim anlayışımca olgunluk, haddini bilmektir,” dedi.</p>

  <p class="block14">Olgunluğu tanımlarken pek de Bokonon’dan farklı bir bakış açısı sergilemiyordu. “Olgunluk,” der Bokonon, “hiçbir çaresi olmayan acı bir hayal kırıklığıdır; elbette kahkahanın her şeyin çaresi olduğu gerçeği bir kenara bırakılırsa.”</p>

  <p class="block14">“Ben de haddimi biliyorum, bazı sınırlarımın olduğunun farkındayım,” diye söze devam etti Frank. “Aynı sınırlara babam da sahipti.”</p>

  <p class="block14">“Öyle mi?”</p>

  <p class="block14">“Bir sürü çok iyi fikrim var, tıpkı babam gibi,” diye anlatmaya devam etti Frank, bana ve çağlayana. “Ama o, insanların karşısına çıkma konusunda iyi değildi, tıpkı benim gibi.”</p>

  <h2 class="block24"><b class="calibre6" id="id_Toc394268574">Duffle</b></h2>

  <p class="block14">“İşi kabul edecek misin?” diye kaygıyla sordu Frank.</p>

  <p class="block14">“Hayır,” dedim.</p>

  <p class="block14">“Peki, bu işi kabul edebilecek herhangi birini tanıyor musun?”</p>

  <p class="block14">Frank, Bokonon’un <i class="calibre4">duffle</i> adını verdiği durumun klasik bir örneğini teşkil ediyordu. Bokononcu görüş uyarınca duffle, binlerce kişinin kaderinin bir <i class="calibre4">stuppa</i>’nın ellerine teslim edilmesidir. Stuppa ise sislerin arasında yolunu şaşırmış çocuk demektir.</p>

  <p class="block14">Bir kahkaha attım.</p>

  <p class="block14">“Komik bir şey mi var?”</p>

  <p class="block14">“Ben güldüğüm zaman aldırma,” diye ricada bulundum. “Bu konuda adı kötüye çıkmış bir sapığım.”</p>

  <p class="block14">“Bana mı gülüyorsun sen?”</p>

  <p class="block14">Başımı iki yana salladım. “Hayır.”</p>

  <p class="block14">“Yemin et.”</p>

  <p class="block14">‘Yemin ederim.”</p>

  <p class="block14">“Eskiden insanlar hep dalga geçerdi benimle.”</p>

  <p class="block14">“Sen öyle canlandırmışsındır hayalinde.”</p>

  <p class="block14">“Bana bir sürü şeyler söylerlerdi. Bunların hiçbirini hayal etmedim.”</p>

  <p class="block14">“İnsanlar bazen istemeden kaba olabilir,” dedim. İşte o konuda yemin edecek değildim.</p>

  <p class="block14">“Bana ne derlerdi, biliyor musun?”</p>

  <p class="block14">“Ne?”</p>

  <p class="block14">“Bana, ‘Hey, X-9, nereye gidiyorsun?’ diye seslenirlerdi.”</p>

  <p class="block14">“O kadar da kötü bir şey gibi gelmiyor kulağa.”</p>

  <p class="block14">“Bana o ismi takmışlardı,” dedi Frank suratını asarak, “Gizli Ajan X-9.”</p>

  <p class="block14">Bunu bildiğimi söylemedim ona.</p>

  <p class="block14">“Nereye gidiyorsun X-9?” diye tekrarladı Frank.</p>

  <p class="block14">Alay edenlerin nasıl tipler olduğunu gözümde canlandırmaya çalıştım ve kader rüzgârının onları nereye savurduğunu düşündüm. Frank ile dalga geçen sivri zekâlar Umum Dövme Demir ve Döküm Şirketi’nde, Ilium Elektrik İdaresi’nde veya telefon şirketinde ölümden farksız işler bulmuşlardı mutlaka.</p>

  <p class="block14">Gizli Ajan X-9 ise tümgeneral olmuş, tropik bir şelale tarafından gizlenmiş bir mağarada bana krallık teklif ediyordu.</p>

  <p class="block14">“Arkamdan seslendiklerinde durup onlara nereye gittiğimi söylesem gerçekten hayret ederlerdi.”</p>

  <p class="block14">“Yani gün gelip buralara ulaşacağın taaa o zamanlardan içine mi doğmuştu?” Bu aslında Bokononcu bir soruydu.</p>

  <p class="block14">“Jack’in Hobi Dükkânı’na gidiyordum,” dedi, tavrında en ufak düşüş olmadan.</p>

  <p class="block14">“Yaa?”</p>

  <p class="block14">“Hepsi oraya gittiğimi biliyordu ama orada gerçekte neler döndüğü hakkında en ufak fikirleri yoktu. Gerçekte neler döndüğünü bilseler özellikle kızlar hayret ederlerdi. Kızlar, benim kendileri hakkında bir şeyler bildiğimi hiç sanmıyordu.”</p>

  <p class="block14">“Gerçekte neler dönüyordu orada?”</p>

  <p class="block14">“Jack’in karısını her gün düdüklüyordum. Lisede derslerde uyuyup durmamın nedeni buydu. Hiçbir zaman gerçek potansiyelimi ortaya koyamamamın nedeni de öyle.”</p>

  <p class="block14">Sonra kendini o rezil anıdan sıyırıp toparlandı. “Hadi ama. Gel, San Lorenzo’nun başkanı ol. Kişiliğinle bunun üstesinden çok iyi gelebilirsin. Lütfen.”</p>

  <h2 class="block24"><b class="calibre6" id="id_Toc394268575">Bit yeniği</b></h2>

  <p class="block14">Ve gece vakti ve mağara ve şelale... Ve Ilium’daki melek heykeli...</p>

  <p class="block14">Ve 250.000 sigara ve 3000 litre içki ve iki karı ve hiç karı...</p>

  <p class="block14">Ve bir yerlerde beni bekleyen bir aşkın olmaması...</p>

  <p class="block14">Ve mürekkep lekelerine bulanmış bir yazarın boktan hayatı...</p>

  <p class="block14">Ve Pabu yani Ay ve Borassi, yani Güneş ve onların çocukları...</p>

  <p class="block14">Hepsi Tanrı’nın benim hayatımı idare ettiği ve benim adıma yapacak işleri olduğu şeklindeki kozmik bir vin-dit, Bokononculuğa doğru kuvvetli itiş oluşturacak şekilde bir araya gelmişti, içimden saroon’ladım, yani vin-dit’imin görünüşteki isteklerine boyun eğdim. İçimden San Lorenzo’nun yeni başkanı olmayı kabul etmiştim.</p>

  <p class="block14">Dışımdan ise hâlâ ihtiyatlıydım, şüphelerim vardı. “Mutlaka bir bityeniği vardır bu işte,” dedim.</p>

  <p class="block14">“Yok.”</p>

  <p class="block14">“Seçim olacak mı?”</p>

  <p class="block14">“Bugüne kadar hiç olmadı. Sadece çıkıp yeni başkanın kim olduğunu ilan edeceğiz.”</p>

  <p class="block14">“İtiraz edecek birileri çıkmayacak mı?”</p>

  <p class="block14">“Kimse bir şeylere itiraz etmez burada. İlgilenmezler. Umursamazlar.”</p>

  <p class="block14">“Bir bityeniği olmak zorunda!”</p>

  <p class="block14">“Aslında bir tane var gibi,” diye itiraf etti Frank.</p>

  <p class="block14">“Biliyordum!” Vin-dit’imden uzaklaşmaya başlamıştım. “Neymiş bu bit yeniği?”</p>

  <p class="block14">“Yani tam bir bityeniği denemez; istemiyorsan yapman şart değil. Yine de yapsan, güzel olur ”</p>

  <p class="block14">“Duyalım bakalım şu müthiş fikri.”</p>

  <p class="block14">“Eğer başkan olursan, bence Mona ile evlenmen gerek. Ama istemiyorsan mecbur değilsin. Patron sensin.”</p>

  <p class="block14">“O beni kabul eder mi ki?”</p>

  <p class="block14">“Beni ettiyse, seni de eder. Tek yapman gereken ona sormak.”</p>

  <p class="block14">“Neden evet desin?”</p>

  <p class="block14">“Bokonon’un Kitapları’nda onun San Lorenzo’nun yeni başkanıyla evleneceği öngörülüyor,” dedi Frank.</p>

  <h2 class="block24"><b class="calibre6" id="id_Toc394268576">Mona</b></h2>

  <p class="block14">Frank, Mona’yı babasının mağarasına getirdi ve bizi yalnız bıraktı. İlk başta konuşmakta zorlandık. Ben çekiniyordum. Elbisesi yarı saydamdı. Elbisesi gök mavisiydi.</p>

  <p class="block14">Bel kısmı ince bir kumaşla hafifçe büzülmüş sade bir elbiseydi. Diğer her yerini Mona’nın bedeni şekillendiriyordu. Göğüsleri greyfurta benziyordu. Ya da neye isterseniz ona benzetin ama her şeyden çok genç bir kadının göğüslerine benziyordu.</p>

  <p class="block14">Ayakları çıplaktı. Tırnaklarına özenle pedikür yapılmıştı. Minik sandaletleri altın rengindeydi.</p>

  <p class="block14">“Sen...” dedim, “nasılsın sen?” diye sordum. Kalbim yerinden çıkacak gibiydi. Gözlerimi ateş basmıştı.</p>

  <p class="block14">“Hata yapmak mümkün değil,” dedi. Bunun tüm Bokononcuların utangaç bir insanla tanıştıklarında verdikleri geleneksel selam olduğunu bilmiyordum o sıra. Bu nedenle de hata yapmanın mümkün olup olmadığına dair hararetli bir tartışmaya giriştim kendi kendime.</p>

  <p class="block14">“Ah, bugüne dek ne çok hata yaptığımı bir bilsen. Karşında hata yapma dünya şampiyonu var.” Böyle başlayıp saydım da saydım. “Frank’in az evvel bana ne dediğini biliyor musun?”</p>

  <p class="block14">“Benim hakkımda bir şey mi dedi?”</p>

  <p class="block14">“Her şey hakkında ama özellikle senin hakkında.”</p>

  <p class="block14">“Dilersen bana sahip olabileceğini söylemiştir.”</p>

  <p class="block14">“Evet.”</p>

  <p class="block14">“Doğru demiş.”</p>

  <p class="block14">“Ben... Eee... Şey...”</p>

  <p class="block14">“Evet?”</p>

  <p class="block14">“Ne desem bilemedim.”</p>

  <p class="block14">“<i class="calibre4">Boko-maru’</i>nun faydası olabilir,” diye önerdi.</p>

  <p class="block14">“Neyin?”</p>

  <p class="block14">“Ayakkabılarını çıkar,” dedi ve kendisi de sandaletlerini büyük bir zarafetle çıkardı.</p>

  <p class="block14">Ben görmüş geçirmiş bir adamım; zamanında yaptığım bir hesaba göre elli üç kadın geçmiş hayatımdan. Kadınların karşımda mümkün olabilecek her şekilde soyunduğunu gördüğümü söyleyebilirim. O son sahnede perdenin bin farklı biçimde aralanışını seyrettim.</p>

  <p class="block14">Buna rağmen kendimi tutamayarak inlememe sebep olan tek kadın, sandaletlerini çıkarmaktan başka şey yapmamıştı.</p>

  <p class="block14">Ayakkabılarımın bağlarını çözmeye çalıştım. Benden daha rezil bir damat görülmemiştir herhalde. Ayakkabımın tekini çıkardım ama diğerinin bağcığını çözeceğim derken kördüğüm yaptım. Düğümü açmaya çakşırken başparmağımın tırnağını kırdım, sonunda bağcıkları falan çözmeden ayağımdan çıkartıp attım.</p>

  <p class="block14">Ardından çoraplarımı sıyırdım.</p>

  <p class="block14">Mona yere oturmuştu bile; bacaklarını ileri uzatmış, kollarını destek almak için arkaya atmış, başını geriye vermiş, gözlerini yummuştu.</p>

  <p class="block14">Artık bana ilk-ilk-ilk şeyimi tamamlamak kalmıştı, Yüce Tanrım...</p>

  <p class="block14">Boko-maru’mu.</p>

  <h2 class="block24"><b class="calibre6" id="id_Toc394268577">Şairin ilk boko-maru’sunu kutlaması üzerine</b></h2>

  <p class="block14">Bunlar Bokonon’un sözleri değil. Bana aitler.</p>

  <p class="block14">Tatlı hayalet,</p>

  <p class="block14">Görünmez buğum</p>

  <p class="block14">Benim...</p>

  <p class="block14">Ruhumun...</p>

  <p class="block14">Hayalet sevgiye hasret kalmış bunca zamandır,</p>

  <p class="block14">Bunca zamandır yalnız:</p>

  <p class="block14">Başka bir tatlı ruhla tanışacak mı?</p>

  <p class="block14">Bunca zamandır</p>

  <p class="block14">Yanlış öğütler vermişim sana</p>

  <p class="block14">İki ruhun nerede</p>

  <p class="block14">Buluşabileceği hakkında.</p>

  <p class="block14">Tabanlarım, tabanlarım!</p>

  <p class="block14">Ruhum, ruhum,</p>

  <p class="block14">Git oraya,</p>

  <p class="block14">Tatlı ruhum;</p>

  <p class="block14">Öpsünler seni.</p>

  <p class="block14">Mmmmmmm.</p>

  <h2 class="block24"><b class="calibre6" id="id_Toc394268578">Mona’mı az kalsın nasıl yitiriyordum?</b></h2>

  <p class="block14">“Artık benimle konuşmak sana daha kolay geliyor mu?” diye sordu Mona.</p>

  <p class="block14">“Sanki seni bin yıldır tanıyor gibiyim,” diye itiraf ettim. İçimden ağlamak geliyordu. “Seni seviyorum, Mona.”</p>

  <p class="block14">“Seni seviyorum.” Çok basit bir şekilde söylemişti bunu. “Frank ne ahmak bir adammış!”</p>

  <p class="block14">“Ne gibi?”</p>

  <p class="block14">“Seni bırakmasını kastediyorum.”</p>

  <p class="block14">“Beni sevmiyordu ki. Yalnızca ‘Baba’ ondan istediği için evlenecekti benimle. O başka birini seviyor.”</p>

  <p class="block14">“Kimi?”</p>

  <p class="block14">“Ilium’da tanıdığı bir kadım.”</p>

  <p class="block14">Talihli kadın, Jack’in Hobi Dükkânı’nın sahibinin karısı olmalıydı. “Sana anlattı mı?”</p>

  <p class="block14">“Bu gece, seninle evlenmem için izin verdiğinde.”</p>

  <p class="block14">“Mona?”</p>

  <p class="block14">“Efendim?”</p>

  <p class="block14">“Şey... Senin hayatında başka biri var mı?”</p>

  <p class="block14">Mona bu soru karşısında şaşırmıştı. “Birçok kişi var,” dedi.</p>

  <p class="block14">“Sevdiğin biri yani.”</p>

  <p class="block14">“Ben herkesi seviyorum.”</p>

  <p class="block14">“Beni... Beni sevdiğin kadar mı?”</p>

  <p class="block14">“Evet.” Bunun beni rahatsız edebileceğine dair bir fikri yok gibiydi.</p>

  <p class="block14">Yerden kalktım, bir sandalyeye oturdum ve çoraplarımla ayakkabılarımı giymeye koyuldum.</p>

  <p class="block14">“Sanırım...” dedim. “Diğerleriyle de yapıyorsun... Bizim az önce yaptığımız işi.”</p>

  <p class="block14">“Boko-maru mu?”</p>

  <p class="block14">“Evet, boko-maru”</p>

  <p class="block14">“Elbette yapıyorum.”</p>

  <p class="block14">“Bundan sonra benden başka kimseyle bunu yapmanı istemiyorum,” diye kestirip attım.</p>

  <p class="block14">Gözleri doldu. Hafifmeşrepliğe bayılıyordu; ona utançlık uygusu aşılamaya çalışmama kızmıştı. “Ben insanları mutlu ediyorum. Sevgi iyidir, kötü değildir.”</p>

  <p class="block14">“Kocan olarak senin tüm sevgini kendim için istiyorum.”</p>

  <p class="block14">Gözlerini fal taşı gibi açarak bana baktı. “Sen bir <i class="calibre4">sin-wat</i>’sın!”</p>

  <p class="block14">“Ne?”</p>

  <p class="block14">“Bir sin-wat!” diye haykırdı. “Bir insanın tüm sevgisini isteyen adam. Bu çok kötü bir şey.”</p>

  <p class="block14">“Evlilik söz konusu olduğunda bence gayet iyi bir şey. En önemli şey.”</p>

  <p class="block14">Mona hâlâ yerde oturuyordu ve ben çoraplarımı ve ayakkabılarımı giymiş halde ayağa kalkmıştım. Kendimi çok uzun boylu hissediyordum, oysa o kadar uzun değildim; kendimi çok güçlü hissediyordum, oysa o kadar güçlü değildim. Ve kendi sesimi saygıyla dinleyen bir yabancı gibiydim. Sesimde önceden olmayan metalik bir tını vardı.</p>

  <p class="block14">Buyurgan tavırlarla konuşmayı sürdürdüğümde, şimdiden neler olduğuna uyanıverdim. Çoktan yönetmeye, hükmetmeye başlamıştım.</p>

  <p class="block14">Mona’ya ülkeye gelişimin hemen sonrasında, hepimiz tribündeyken kendisinin o pilotla bir nevi ayaküstü boko-maru yapışını gördüğümü anlattım. “Artık onunla işin olamaz,” dedim ona. “İsmi neydi adamın?”</p>

  <p class="block14">“Bilmiyorum ki,” diye fısıldadı. Bakışlarını yere dikmişti.</p>

  <p class="block14">“Peki ya genç Philip Castle?”</p>

  <p class="block14">“Onunla boko-maru yapmamı mı kast ediyorsun?”</p>

  <p class="block14">“Her bir şeyi yapmanızı kast ediyorum. Anladığım kadarıyla birlikte büyümüşsünüz.”</p>

  <p class="block14">“Evet.”</p>

  <p class="block14">“İkiniz de Bokonon’un öğrencisiymişsiniz.”</p>

  <p class="block14">“Evet.” Bu anıyı hatırlayınca yeniden neşelenmişti.</p>

  <p class="block14">“O günlerde çokça boko-maru durumları olmuştur herhalde.”</p>

  <p class="block14">“Olmaz mı!” dedi mutlulukla.</p>

  <p class="block14">“Bundan sonra onu da görmeyeceksin. Anlaşıldı mı?”</p>

  <p class="block14">“Hayır.”</p>

  <p class="block14">“Hayır mı?”</p>

  <p class="block14">“Bir sin-wat ile evlenmem.” Ayağa kalktı. “Elveda.”</p>

  <p class="block14">“Elveda mı?” Bu söz karşısında yıkılmıştım.</p>

  <p class="block14">“Bokonon bize herkesi tam anlamıyla aynı biçimde sevmemenin çok yanlış olduğunu söyler. Senin dinin ne söylüyor bu konuda?”</p>

  <p class="block14">“Benim... Benim bir dinim yok.”</p>

  <p class="block14">“Benim var."</p>

  <p class="block14">Hükmetmeye son verdim. “Gayet iyi anlıyorum,” dedim.</p>

  <p class="block14">“Elveda, dini olmayan adam.” Taş merdivene yöneldi.</p>

  <p class="block14">“Mona...”</p>

  <p class="block14">Duraksadı. “Efendim?”</p>

  <p class="block14">“Eğer istersem ben de senin dinine girebilir miyim?”</p>

  <p class="block14">“Tabii ki.”</p>

  <p class="block14">“İstiyorum öyleyse.”</p>

  <p class="block14">“Güzel. Seni seviyorum.”</p>

  <p class="block14">“Ben de seni seviyorum,” diyerek iç geçirdim.</p>

  <h2 class="block24"><b class="calibre6" id="id_Toc394268579">En yüksek dağ</b></h2>

  <p class="block14">Böylece gün doğarken, dünyanın en güzel kadınıyla nişanlandım. San Lorenzo’nun yeni başkanı olmayı da kabul ettim.</p>

  <p class="block14">‘Baba’ henüz ölmemişti ve Frank mümkünse onun hayır duasını almamın yerinde olacağını düşünüyordu. Bu nedenle Borasisi’de, yani güneş doğduğunda Frank ile yeni başkanı koruyan askerlerden aldığımız bir ciple ‘Baba’nın kalesine gittik.</p>

  <p class="block14">Mona, Frank’in evinde kaldı. Onu kutsal bir edayla öptüm ve o da kutsal uykusunu uyumaya devam etti.</p>

  <p class="block14">Frank ile sağ tarafımızda yükselen parlak güneşin altında dağları aşarak yabani kahve ağaçlarının arasında ilerledik.</p>

  <p class="block14">O gündoğumunda adanın en yüksek dağı olan McCabe Dağı’nın bir deniz memelisini andıran heybetine ilk kez tanık oldum. Karşımda ürkütücü bir kambur, bir mavi balina duruyordu; zirvesindeyse tuhaf, tıpaya benzeyen, çıplak bir kaya kütlesi vardı. Dağı bir balina olarak düşünürsek, o tıpa da balinanın sırtına saplanmış ve kırılmış bir zıpkının sapı gibi duruyordu. Dağın geri kalan kısmıyla o kadar alakasız görünüyordu ki Frank’e insan eliyle yapılmış olup olmadığını sordum.</p>

  <p class="block14">Bana bunun doğal bir oluşum olduğunu anlattı. Ayrıca bildiği kadarıyla kimsenin o güne dek McCabe Dağı’nın zirvesine tırmanmadığını da ekledi.</p>

  <p class="block14">“Tırmanması o kadar da zor görünmüyor,” diye yorumumu yaptım. Tepedeki tıpayı saymazsak, dağın eğimi bir binanın basamaklarını tırmanmaktan daha zorlu bir parkur vaat etmiyordu. Tıpanın kendisiyse, en azından uzaktan bakıldığında, birçok tırmanmaya elverişli rampa ve çıkıntıyla örülü gibiydi.</p>

  <p class="block14">“Kutsal falan mı sayılıyor?” diye sordum.</p>

  <p class="block14">“Belki bir zamanlar. Ancak Bokonon’dan beri değil.”</p>

  <p class="block14">“Öyleyse neden kimse tırmanmamış bugüne dek?”</p>

  <p class="block14">“Kimsenin canı istememiş demek ki.”</p>

  <p class="block14">“Belki ben tırmanırım.”</p>

  <p class="block14">‘Tırmanabilirsin. Seni engelleyen yok.”</p>

  <p class="block14">Sessizlik içinde yola devam ettik.</p>

  <p class="block14">“Bokononcular için kutsal bir şey var mı?” diye sordum bir süre sonra.</p>

  <p class="block14">“Tanrı bile kutsal sayılmaz diyebilirim.”</p>

  <p class="block14">“Hiçbir şey yok mu gerçekten?”</p>

  <p class="block14">“Sadece tek bir şey.”</p>

  <p class="block14">Tahmin yürüttüm. “Okyanus mu? Güneş mi?”</p>

  <p class="block14">“İnsan,” dedi Frank. “Hepsi bu. Yalnızca insan.”</p>

  <h2 class="block24"><b class="calibre6" id="id_Toc394268580">Kancayı görüyorum</b></h2>

  <p class="block14">Nihayet kaleye vardık.</p>

  <p class="block14">Alçak, kara, zalim bir yapıydı.</p>

  <p class="block14">Surlarında eskiden kalma toplar duruyordu hâlâ. Mazgallarını sarmaşıklar ve kuş yuvaları sarmıştı.</p>

  <p class="block14">Kuzey duvarları, doğrudan ılık denize inen yüz seksen metrelik korkunç bir uçurum boyunca uzanıyordu.</p>

  <p class="block14">O tür kaya yığınlarının hepsinin insanın aklına getirdiği soruyu sorduruyordu bu da: Nasıl olmuştu da ufacık insanlar o koca koca kayaları yerinden oynatabilmişti? Yine tüm benzer kaya yığınları gibi cevap, sorunun kendisinde saklıydı: O koca taşları yerinden oynatan körükörüne duyulan korkuydu.</p>

  <p class="block14">Kale, kaçak bir köle ve San Lorenzo’nun kaçık imparatoru olan Tum-bumwa’nın istekleri doğrultusunda yapılmıştı. Tum-bumwa’nın kalenin tasarımını bir çocuk kitabından aldığı söyleniyordu.</p>

  <p class="block14">Oldukça kanlı bir çocuk kitabı olmalıydı bu.</p>

  <p class="block14">Sarayın kapısına varmamızdan hemen evvel yol bizi iki telefon direğiyle onları birleştiren bir kirişten oluşan rustik kemerin altından geçirdi.</p>

  <p class="block14">Kirişin ortasından dev bir demir kanca sallanıyordu. Kancaya asılmış bir de tabela vardı. Şöyle yazıyordu:</p>

  <p class="block14">BU KANCA BOKONON’A ÖZEL OLARAK AYRILMIŞTIR.</p>

  <p class="block14">Başımı kaldırıp kancaya baktım ve o sivri demir parçası bana o ülkeye gerçekten hükmedeceğimi hatırlattı. Kancayı ortadan kaldıracaktım!</p>

  <p class="block14">Sert ama adil ve iyi bir yönetici olacağımı, halkımı refah içinde yaşatacağımı söyledim kendime.</p>

  <p class="block14">Fata Morgana.</p>

  <p class="block14">Serap!</p>

  <h2 class="block24"><b class="calibre6" id="id_Toc394268581">Çan, kitap ve şapka kutusundaki tavuk</b></h2>

  <p class="block14">Frank ile doğrudan ‘Baba’nın yanına giremedik. Kendisinden sorumlu hekim Dr. Schlichter von Koenigswald, yarım saat kadar beklememiz gerektiğini söyledi homurdanarak. Bunun üzerine ‘Baba’nın dairesinin önündeki salonda oyalanmaya başladık. Pencereleri olmayan bu oda fazla geniş sayılmazdı. Eşya niyetine birkaç tahta sıra ve bir iskambil masası vardı. Masada bir vantilatör duruyordu. Taş duvarlarda herhangi bir resim ya da süs yoktu.</p>

  <p class="block14">Yerden yaklaşık iki metre yüksekliğe birbirlerinden iki metre aralıkta demir halkalar monte edilmişti. Frank’a mekânın daha önce işkence odası olarak kullanılıp kullanılmadığını sordum.</p>

  <p class="block14">O amaç için kullanıldığını söyledi ve üstünde dikilmekte olduğum kapağın aslında zindan girişi olduğunu işaret etti.</p>

  <p class="block14">Bekleme odasında bezgin bir nöbetçi vardı. Ayrıca ihtiyaç duyulması halinde ‘Baba’nın dini ihtiyaçlarıyla ilgilenmek üzere bir de Hıristiyan rahip hazır bekliyordu. Yanında pirinç bir yemek çanı, üstüne delikler açılmış bir şapka kutusu, İncil ve bir de kasap bıçağı vardı. Hepsini yanı başına, oturduğu sıranın üstüne dizmişti.</p>

  <p class="block14">Bana şapka kutusunda canlı bir tavuk olduğunu söyledi. Tavuğun sesinin çıkmamasını ise ona verdiği sakinleştiricilerle açıkladı.</p>

  <p class="block14">Yirmi beş yaşın üzerindeki tüm San Lorenzolular gibi o da en az altmışında gösteriyordu. İsminin Dr. Vox Humana olduğunu, bu adın kendisine 1923’te San Lorenzo Katedrali dinamitlendiği zaman annesinin kafasına çarpan bir org düğmesinden ötürü verildiğini anlattı. Babasının kim olduğunuysa bilmediğini söyledi, hiç utanıp sıkılmadan.</p>

  <p class="block14">Ona hangi Hıristiyan mezhebine mensup olduğunu sordum ve tavuk ile kasap bıçağının benim Hıristiyanlık anlayışım açısından yenilik olduğunu açık sözlülükle ifade ettim.</p>

  <p class="block14">“Çana gelecek olursak,” dedim, “onun duruma ne kadar uygun olduğunu kavrayabiliyorum.”</p>

  <p class="block14">Rahip tahsilli bir adam çıktı. Bana gösterdiği doktorasını Little Rock, Arkansas’taki Western Hemisphere Üniversitesinden almıştı. Anlattığına göre, üniversiteyle Popular Mechanics dergisindeki bir ilan sayesinde temasa geçmiş. Üniversitenin sloganını benimsemiş ve bu da tavukla bıçağın açıklamasıymış. Üniversitenin sloganı şuymuş:</p>

  <p class="block27">Dini yaşat!</p>

  <p class="block14">Bana Hıristiyanlık içinde kendine bir çıkış bulmak zorunda kaldığını, zira hâlihazırda Katoliklik ve Protestanlığın da Bokononculukla birlikte yasaklandığını anlattı.</p>

  <p class="block14">“Dolayısıyla, bu koşullar altında Hıristiyan olacaksam birçok yeni şey uydurmak zorundaydım.”</p>

  <p class="block14">“Doysıaaa,” dedi aslında yerel lehçeyle, “bogoşulaa atıda bi Hırk-tizan ocaıksamn, pirçuk yanni şae uydırna zarnnnaydmm.”</p>

  <p class="block14">Dr. Schlichter von Koenigswald o sırada ‘Baba’nın dairesinden çıktı. Çok Alman ve çok bitkin görünüyordu. “Şimdi ‘Baba’yı görebilirsiniz,” dedi.</p>

  <p class="block14">“Onu yormamaya özen göstereceğiz,” diye söz verdi Frank.</p>

  <p class="block14">“Onu öldürebilirseniz,” dedi Von Koenigswald, “bence size minnettar kalır.”</p>

  <h2 class="block24"><b class="calibre6" id="id_Toc394268582">Kokuşmuş Hıristiyan</b></h2>

  <p class="block14">‘Baba’ Monzano ve amansız hastalığı, altın bir kayık şeklindeki yatakta yatıyordu. Yatağın yekesi, pruva halatı, ıskarmozları ve diğer her şeyi altın yaldızı kaplıydı. Bokonon’un eski teknesi Hanımın Terliği’nin sandalıydı bu aslında; yani çok uzun zaman önce Bokonon ile Onbaşı McCabe’i San Lorenzo’ya getiren geminin cankurtaran kayığı.</p>

  <p class="block14">Odanın duvarları beyazdı. Ancak ‘Baba’ öylesine alev alev, parlak bir acı yayıyordu ki duvarlar sanki öfkeden kıpkırmızı kesilmişti.</p>

  <p class="block14">‘Baba’nın belden yukarısı çıplaktı ve terden parlayan göbeği boğum boğumdu. Rüzgâr altında ilerleyen bir teknenin yelkeni gibi sallanıyordu karnı.</p>

  <p class="block14">Boynunda bir zincir, onun ucunda da fişek büyüklüğünde bir silindir asılıydı. Silindirin içinde sihirli bir iksir falan olduğunu sanmıştım. Yanılmışım. Meğer içinde bir parça buz-dokuz varmış.</p>

  <p class="block14">‘Baba’ güçlükle konuşabiliyordu. Dişleri birbirine vuruyordu ve nefes alış verişini kontrol etmekten acizdi.</p>

  <p class="block14">‘Baba’nın acılara boğulmuş başı kayığın baş tarafında, geriye doğru bükülmüş haldeydi.</p>

  <p class="block14">Mona’nın ksilofonu yatağın yanındaydı. Önceki gece ‘Baba’yı müzik yoluyla sakinleştirmeye çalıştığı belliydi.</p>

  <p class="block14">“Baba?” diye fısıldadı Frank.</p>

  <p class="block14">‘Baba’, “Elveda,” diyerek yutkundu. Gözleri yuvalarından fırlamıştı; hiçbir şey görmüyorlardı.</p>

  <p class="block14">“Sana bir arkadaşımı getirdim.”</p>

  <p class="block14">“Elveda.”</p>

  <p class="block14">“San Lorenzo’nun yeni başkanı o olacak. Benden çok daha iyi bir başkan olur ondan.”</p>

  <p class="block14">“Buz!” diye inledi ‘Baba’.</p>

  <p class="block14">“Buz deyip duruyor,” dedi Von Koenigswald. “Getirince de istemiyor.”</p>

  <p class="block14">‘Baba’ gözlerini devirdi. Boynunu esnetti, bedeninin ağırlığını başının tepesine vermekten vazgeçti. Sonra yeniden boynunu esnetti. “Hiç fark etmez,” dedi, “kim olursa olsun başkanı...” Sözlerini tamamlamadı.</p>

  <p class="block14">Ben onun yerine tamamladım. “San Lorenzo’nun mu?”</p>

  <p class="block14">“San Lorenzo’nun, evet,” diye onayladı. Çarpık bir şekilde gülümsemeyi başardı. “İyi şanslar!” dedi boğuk bir sesle.</p>

  <p class="block14">“Teşekkür ederim, efendim,” dedim.</p>

  <p class="block14">“Hiç fark etmez! Bokonon. Bokonon’u yakala.”</p>

  <p class="block14">Bu sözüne alengirli bir karşılık vermeye niyetlendim. Sonra halkın mutluluğu için Bokonon’un her daim kaçak olması gerektiğini, asla yakalanmaması gerektiğini hatırladım. “Yakalayacağım.”</p>

  <p class="block14">“Ona de ki...”</p>

  <p class="block14">‘Baba’nın Bokonon’a mesajını duyabilmek için öne eğilerek ona iyice sokuldum.</p>

  <p class="block14">“Ona kendisini öldürmediğim için üzgün olduğumu söyle,” dedi.</p>

  <p class="block14">“Söylerim.”</p>

  <p class="block14">“Onu sen öldür.”</p>

  <p class="block14">“Emredersiniz.”</p>

  <p class="block14">‘Baba’ emir veren bir tonla konuşmaya muvaffak oldu. “Onu kendi ellerinle öldür diyorum!”</p>

  <p class="block14">Buna karşılık vermedim işte. Kimseyi öldürme heveslisi değildim.</p>

  <p class="block14">“Onun halka öğrettiği tek şey yalanlar, yalanlar ve yalanlar. Onu öldür ve halka doğruyu öğret.”</p>

  <p class="block14">“Emredersiniz.”</p>

  <p class="block14">“Sen ve Hoenikker... Onlara bilimi öğretin.”</p>

  <p class="block14">“Emredersiniz efendim, öğreteceğiz,” diye söz verdim.</p>

  <p class="block14">“Bilim, işe yarayan tek sihirdir.”</p>

  <p class="block14">Sonra sustu, sakinleşti, gözlerini kapadı. Ardından fısıldadı. “Son duamı edeceğim.”</p>

  <p class="block14">Von Koenigswald kapıyı aralayıp Dr. Vox Humana’yı içeriye çağırdı. Dr. Humana uyuşturulmuş tavuğunu şapka kutusundan çıkarttı, kendi bildiğince son dua ayinine hazırlanmaya başladı.</p>

  <p class="block14">‘Baba’ tek gözünü açtı ve “Sen değil,” diye hırladı Dr. Humana’ya. “Çık dışarı!”</p>

  <p class="block14">“Efendim?” diyebildi Dr. Humana.</p>

  <p class="block14">“Ben Bokononcuyum,” dedi ‘Baba’. “Çık dışarı, seni kokuşmuş Hıristiyan.”</p>

  <h2 class="block24"><b class="calibre6" id="id_Toc394268583">Son dua</b></h2>

  <p class="block14">Böylelikle Bokononcu inancın son dua ayinine tanık olma imtiyazına da eriştim.</p>

  <p class="block14">Askerler ve sarayın çalışanları arasından bu ayini bildiğini kabul eden ve ‘Baba’ya bu konuda yardımcı olacak birisini bulmak için çok uğraştık. Kimse gönüllü olmadı. Kanca ve zindan o kadar yakındayken bu pek şaşırtıcı değildi doğrusu.</p>

  <p class="block14">Bunun üzerine Dr. von Koenigswald kendisi deneyeceğini söyledi. Daha önce o ayini hiç yönetmemiş ama Julian Castle’ı yüzlerce defa iş üstünde izlemişti.</p>

  <p class="block14">“Siz Bokononcu musunuz?” diye sordum kendisine.</p>

  <p class="block14">“Bokononcu görüşlerden birine katılıyorum sadece. Tüm dinler, Bokononculuk da dâhil, yalandan başka bir şey değildir.”</p>

  <p class="block14">“Bir bilim adamı olarak böyle bir ayine katılmak sizi rahatsız eder mi?” diye sordum.</p>

  <p class="block14">“Ben çok kötü bir bilim adamıyım. Bir insana kendisini daha iyi hissettirebilmek için her şeyi yaparım; bilimsel olmasa bile yaparım. Bu unvanı hak eden hiçbir bilim adamı bunu söylemez.”</p>

  <p class="block14">Sonra altın kayığa, ‘Baba’nın yanına çıktı. Kıç tarafına oturdu. Alan darlığı nedeniyle altın dümen yekesini kolunun altına kıstırmak zorunda kaldı.</p>

  <p class="block14">Çorapsız ayaklarına giydiği sandaletleri çıkardı. Sonra da yatakta serili örtünün ucunu kıvırarak ‘Baba’nın çıplak ayaklarını ortaya çıkardı. Ayak tabanlarını ‘Baba’nınkilere yapıştırarak klasik boko-maru pozisyonunu aldı.</p>

  <h2 class="block24"><b class="calibre6" id="id_Toc394268584">Gantı, çummur yarıdı</b></h2>

  <p class="block14">“Tanr-rrğı, çamur-rrguyaganı-m” diye alçak sesle mırıldandı Dr. von Koenigswald.</p>

  <p class="block14">“Gantt, cummur-yardı” diye tekrarladı ‘Baba’ Monzano.</p>

  <p class="block14">“Tanrı çamuru yarattı,” demişti her ikisi de kendi aksanıyla. Bu kısımdan itibaren bu aksanları kullanmadan aktaracağım diyalogları.</p>

  <p class="block14">“Tanrı, kendini yalnız hissetti,” dedi Von Koenigswald.</p>

  <p class="block14">“Tanrı, kendini yalnız hissetti.”</p>

  <p class="block14">“Sonra Tanrı, bir çamur yığınına dedi ki ‘Ayağa kalk!”‘</p>

  <p class="block14">“Sonra Tanrı, bir çamur yığınına dedi ki ‘Ayağa kalk!”‘</p>

  <p class="block14">“ ‘Şu yarattıklarıma bak,’ dedi Tanrı, ‘tepelere, denizlere, gökyüzüne, yıldızlara.’ ”</p>

  <p class="block14">“ ‘Şu yarattıklarıma bak,’ dedi Tanrı, ‘tepelere, denizlere, gökyüzüne, yıldızlara.’ ”</p>

  <p class="block14">“Ayağa kalkıp etrafına bakan çamur yığınının bir kısmı da bendim.”</p>

  <p class="block14">“Ayağa kalkıp etrafına bakan çamur yığınının bir kısmı da bendim.”</p>

  <p class="block14">“Ne şanslıyım; ne şanslı çamurum.”</p>

  <p class="block14">“Ne şanslıyım; ne şanslı çamurum.” ‘Baba’nın yanaklarından yaşlar süzülüyordu.</p>

  <p class="block14">“Ben, yani çamur, ayağa kalktım ve Tanrı’nın ne güzel bir iş yaptığını gördüm.”</p>

  <p class="block14">“Ben, yani çamur, ayağa kalktım ve Tanrı’nın ne güzel bir iş yaptığım gördüm.”</p>

  <p class="block14">“İyi iş çıkarmışsın, Tanrım!”</p>

  <p class="block14">“İyi iş çıkarmışsın, Tanrım!” dedi ‘Baba’ yürekten.</p>

  <p class="block14">“Bunu Sen’den başka kimse başaramazdı, Tanrım! Hele ben, asla başaramazdım.”</p>

  <p class="block14">“Bunu Sen’den başka kimse başaramazdı, Tanrım! Hele ben, asla başaramazdım.”</p>

  <p class="block14">“Kendimi sana kıyasla çok önemsiz hissediyorum.”</p>

  <p class="block14">“Kendimi sana kıyasla çok önemsiz hissediyorum.”</p>

  <p class="block14">“Kendimi azıcık önemli hissetmenin tek yolu, ayağa kalkıp da etrafına bakmayan çamur yığınlarını düşünmek.”</p>

  <p class="block14">“Kendimi azıcık önemli hissetmenin tek yolu, ayağa kalkıp da etrafına bakmayan çamur yığınlarını düşünmek.”</p>

  <p class="block14">“Bana çok fazlası bahşedildi; çamurun büyük kısmınaysa pek azı.”</p>

  <p class="block14">“Bana çok fazlası bahşedildi; çamurun büyük kısmınaysa pek azı.”</p>

  <p class="block14">“Das-kür eder-rrğn bo-o honur-rrg’çinr diye bağırdı Von Koenigswald.</p>

  <p class="block14">“Daşak-hür adarmpu-onnu çügiinr diye hırıldadı ‘Baba’.</p>

  <p class="block14">Söyledikleri şuydu aslında: “Teşekkür ederim bu onur için!”</p>

  <p class="block14">“Şimdi çamur yeniden yatıyor ve uykuya dalıyor.”</p>

  <p class="block14">“Şimdi çamur yeniden yatıyor ve uykuya dalıyor.”</p>

  <p class="block14">“Ne güzel anıları oldu bu çamurun!”</p>

  <p class="block14">“Ne güzel anıları oldu bu çamurun!”</p>

  <p class="block14">“Kendimden başka öyle güzel ayaklanmış çamurlarla tanıştım ki!”</p>

  <p class="block14">“Kendimden başka öyle güzel ayaklanmış çamurlarla tanıştım ki!”</p>

  <p class="block14">“Gördüğüm her şeyi çok sevdim!”</p>

  <p class="block14">“Gördüğüm her şeyi çok sevdim!”</p>

  <p class="block14">“İyi geceler.”</p>

  <p class="block14">“İyi geceler.”</p>

  <p class="block14">“Ben şimdi cennete gideceğim.”</p>

  <p class="block14">“Ben şimdi cennete gideceğim.”</p>

  <p class="block14">“Sabırsızlanıyorum...”</p>

  <p class="block14">“Sabırsızlanıyorum...”</p>

  <p class="block14">“Wampeter’min ne olduğunu kesin olarak öğrenmek için...”</p>

  <p class="block14">“Wampeter<sup class="calibre7">’</sup>imin ne olduğunu kesin olarak öğrenmek için...”</p>

  <p class="block14">“Ve karass’ımda kimlerin olduğunu...”</p>

  <p class="block14">“Ve karass’ımda kimlerin olduğunu...”</p>

  <p class="block14">“Ve karass’ımızın sizler için yaptığı tüm iyilikleri.”</p>

  <p class="block14">“Ve karass’ımızın sizler için yaptığı tüm iyilikleri.”</p>

  <p class="block14">“Amin.”</p>

  <p class="block14">“Amin.”</p>

  <h2 class="block24"><b class="calibre6" id="id_Toc394268585">Frank zindana iniyor</b></h2>

  <p class="block14">Ne var ki ‘Baba’ ölmedi ve cennete de gitmedi; en azından o dakika için. Frank’a benim başkanlığa yükselişimi duyurmak için en iyi zamanı nasıl ayarlayabileceğimizi sordum. Hiç yardımı olmadı, hiçbir fikri yoktu; tamamen bana bıraktı.</p>

  <p class="block14">“Bana destek olacağını zannediyordum,” diye yakındım.</p>

  <p class="block14">“Herhangi bir teknik konuda.” Frank o açıdan aşırı kuralcıydı. Teknisyen dürüstlüğünü istismar edemezdim; onu işinin sınırlarını aşmaya zorlayamazdım.</p>

  <p class="block14">“Anlıyorum.”</p>

  <p class="block14">“İnsanları nasıl idare etmek istiyorsan et, beni ilgilendirmez. Bu senin meselen ve sorumluluğun.”</p>

  <p class="block14">Frank’in tüm insan ilişkilerinden bu kadar kesin şekilde elini eteğini çekmesi beni hem şoke etmiş hem de öfkelendirmişti; böylece iğnelemek maksadıyla ona, “Zahmet olmazsa bu mühim gün için planlarının ne olduğunu tamamen teknik yönden açıklayabilir misin?” dedim.</p>

  <p class="block14">Son derece teknik bir cevap aldım. “Elektrik santralini onarmak ve bir hava gösterisi sergilemek.”</p>

  <p class="block14">“Güzel! Demek ki Başkan olarak ilk muvaffakiyetlerimden biri halkıma elektriği geri getirmek olacak.”</p>

  <p class="block14">Frank bunda komik bir yan görmemişti. Beni selamladı. “Deneyeceğim, efendim. Sizin için elimden gelenin en iyisini yapacağım, efendim. Lâkin elektriğe yeniden kavuşmamızın ne kadar süreceğinden kesin olarak emin değilim.”</p>

  <p class="block14">“Ben de bunu istiyorum işte: Elektrikli bir ülke.”</p>

  <p class="block14">“Elimden gelenin en iyisini yapacağım, efendim.” Frank beni tekrar selamladı.</p>

  <p class="block14">“Peki ya hava gösterisi?” diye sordum. “O nedir?”</p>

  <p class="block14">Yine odun gibi bir cevap aldım. “Öğleden sonra saat birde San Lorenzo Hava Kuvvetleri’nin altı uçağı, bu sarayın üzerinden geçip denizdeki hedefleri vuracak. Yüz Demokrasi Şehidi Günü törenlerinin bir parçasıdır bu. Ayrıca Amerikan büyükelçisi de denize bir çelenk bırakmayı planlıyor.”</p>

  <p class="block14">Frank’in benim tahta çıkışımı, hava gösterisi ve çelenk bırakma töreninin hemen ardından duyurmasının uygun olabileceğini düşündüm o an.</p>

  <p class="block14">Söyledim. “Ne dersin buna?” diye sordum Frank’a.</p>

  <p class="block14">“Patron sizsiniz, efendim.”</p>

  <p class="block14">“Sanırım bir konuşma hazırlasam iyi olacak,” dedim. “Ayrıca daha saygın ve resmi görünmesi için bir yemin töreni filan da olmalı.”</p>

  <p class="block14">“Patron sizsiniz, efendim.” Bunu her söyleyişinde kelimeler sanki daha uzaktan gelir gibi oluyordu, ben yukarıda sabit kalırken, Frank derin bir kuyuya inen merdivenlerden aşağı doğru gidiyordu sanki.</p>

  <p class="block14">Sonra büyük bir hüsran içinde anladım ki, patron olmayı kabul etmem Frank’i her şeyden daha fazla istediği bir şeyi yapma konusunda serbest bırakmıştı. O da babası gibi insani sorumluluklardan kaçarak onurlandırılmayı, rahat yaşamayı istiyordu. Bunu da ruhani bir zindana inerek başarıyordu.</p>

  <h2 class="block24"><b class="calibre6" id="id_Toc394268586">Seleflerim gibi ben de Bokonon’u yasaklıyorum</b></h2>

  <p class="block14">Konuşmamı bir kulenin dibindeki dairesel planlı, çıplak bir odada hazırladım. Bir masa ve sandalyeden başka eşya yoktu. Yazdığım konuşma da aynı şekilde yuvarlak, çıplak ve işlevsel donanımdan yoksundu.</p>

  <p class="block14">Umut veren bir konuşmaydı. Alçakgönüllüydü.</p>

  <p class="block14">Tanrı’ya bel bağlamamayı ise imkânsız buldum. Daha önce hiç öyle bir desteğe ihtiyaç duymamıştım ve o tür bir desteğin mevcut olabileceğine inanmamıştım.</p>

  <p class="block14">Ama şimdi buna inanmam gerektiğini anlamıştım ve ben de öyle yaptım.</p>

  <p class="block14">Ayrıca halkımın desteğine de ihtiyacım olacaktı. Törenlere katılacak konukların listesini istedim ve Julian Castle ile oğlunun davet edilmediğini gördüm. Hemen haberciler gönderip onları davet ettim, zira halkımı Bokonon’dan sonra en fazla tanıyan kişiler onlardı.</p>

  <p class="block14">Bokonon’a gelince... Ona hükümetimde bir görev vermeyi ve böylelikle halkım için yeni bir çağ açmayı düşündüm. Sarayın kapısı önünde duran o iğrenç kancanın da büyük kutlamalar eşliğinde parçalanmasını emredebilirdim.</p>

  <p class="block14">Fakat sonra, yeni bir çağın halk için iktidara kurulan bir din adamından daha fazla şey ifade etmesi gerektiğini anladım. Yeni bir çağ açıldığında, herkes için bol ve güzel yiyecekler, oturacak güzel evler, iyi okullar, sağlıklı ve keyifli bir hayat ve her isteyene iş olmalıdır ki, bunlar da ne Bokonon’un sunabilecek konumda olduğu şeylerdi, ne de benim.</p>

  <p class="block14">Bu nedenle iyi ile kötü yine ayrı kalmak zorundaydı; iyi ormanda, kötü de sarayda. O mücadelenin doğasında barındırdığı eğlenceyi halka eksiksiz sunmakla mükelleftik.</p>

  <p class="block14">Bunları düşünürken kapı çalındı. Bir hizmetkâr bana konukların gelmeye başladığını haber verdi.</p>

  <p class="block14">Konuşmamı yazdığım kâğıdı cebime koydum ve kulenin döner merdivenini tırmanmaya başladım. Kalemin en yüksek noktasına ulaştım ve konuklarıma, hizmetkârlarıma, uçurumuma, ılık denizime baktım.</p>

  <h2 class="block24"><b class="calibre6" id="id_Toc394268587">Özgürlük düşmanları</b></h2>

  <p class="block14">Ne zaman kalemin en yüksek burcundaki o insanları düşünsem, aklıma Bokonon’un bizleri kendisine katılarak söylemeye davet ettiği ‘Yüz On Dokuzuncu Kalipso’su gelir:</p>

  <p class="block14">“Nerede benim eski dostlarım?”</p>

  <p class="block14">Dediğini duydum adamın tekinin.</p>

  <p class="block14">Eğilip fısıldadım o üzgün adamın kulağına,</p>

  <p class="block14">“Çoktan gitti eski dostların.”</p>

  <p class="block14">O gün orada bulunanlar Büyükelçi Horlick Minton ve hanımı, bisiklet fabrikatörü H. Lowe Crosby ve hanımı Hazel; hayırsever insanlık dostu Dr. Julian Castle ve oğlu, yazar ve otelci Philip, ressam minik Newton Hoenikker ve müzisyen ablası Harrison C. Conners, meleğim Mona, Tümgeneral Franklin Hoenikker ve önde gelen yirmi San Lorenzolu bürokratla asker idi.</p>

  <p class="block14">Öldüler. Şimdi hemen hepsi ölü.</p>

  <p class="block14">Bokonon’un bize söylediği gibi, ‘Veda etmek hiçbir zaman hata olmaz.’</p>

  <p class="block14">Kulemin tepesinde yerel lezzetlerle donatılmış bir de yemek masası vardı: Kendi mavi-yeşil tüylerinden yapılmış yataklarında servis edilen ötleğen kuşu kızartmaları; kabuklarından çıkarılmış, kıyılmış, hindistancevizi yağında kızartıldıktan sonra tekrar kabuklarına yerleştirilmiş eflatun renkli kum yengeçleri; muz ezmeli yavru barakuda dolmaları; mayasız, tuzsuz mısır ekmeği dilimleri üzerinde sunulan kuşbaşı albatros haşlama.</p>

  <p class="block14">Bana anlatıldığına göre, albatroslar masanın kurulu olduğu kuleden avlanmıştı, içecekler iki çeşitti, ikisi de buzsuzdu: Pepsi Cola ve yerli üretim rom. Pepsi, plastik bira bardaklarında sunuluyordu, rom ise hindistancevizi kabuklarında. Romun tatlı kokusunu ilk gençlik yıllarıma dair bir şeyler hatırlatıyor olmasına rağmen bir türlü çıkaramıyordum.</p>

  <p class="block14">Frank kokunun neye benzediğini tespit etti. “Aseton.”</p>

  <p class="block14">“Aseton mu?”</p>

  <p class="block14">“Model uçak yaparken tutkala katılırdı.”</p>

  <p class="block14">Rom içmedim.</p>

  <p class="block14">Büyükelçi Minton, elindeki hindistancevizi kabuğunu şerefe kaldırarak bol miktarda büyükelçilik yapıyor, tıpkı bir gurme gibi tüm insanları ve onları ayakta tutan tüm içecekleri seviyormuş havalarında takılıyordu. Ancak içkisini yudumladığına tanık olmadım. Yanında bir de daha önce hiç görmediğim türden bir çanta vardı. Bir korno kutusuna benziyordu. Meğer içinde denize atılacak çelenk bulunuyormuş.</p>

  <p class="block14">Romu içtiğine tanık olduğum tek kişi H. Lowe Crosby idi. Belli ki koku alma duyusu sıfırmış. Keyifli zaman geçiriyordu; hindistancevizi kabuğundan aseton içiyor, bir savaş topunun üstünde oturuyor ve koca kıçıyla falya deliğini kapatıyordu. Devasa bir Japon dürbünüyle denizi gözetliyordu. Açık denizdeki şamandıraların üstünde inip kalkan hedeflere bakıyordu.</p>

  <p class="block14">Hedefler, mukavvadan yapılma insan figürleriydi.</p>

  <p class="block14">San Lorenzo Hava Kuvvetleri’ne mensup altı uçak, bir güç gösterisi yaparak bunlara ateş edecek ve bombalayacaktı.</p>

  <p class="block14">Her hedef, gerçek bir şahsın karikatürüydü ve o şahsın ismi önünde ve arkasında yazılıydı.</p>

  <p class="block14">Karikatürleri kimin çizdiğini sorunca aldığım cevap Dr. Vox Humana oldu; yani Hıristiyan papaz yapmıştı o şeyleri. Hemen yanı başımda dikiliyordu.</p>

  <p class="block14">“Böyle bir yeteneğiniz olduğunu bilmiyordum.”</p>

  <p class="block14">“Vardır. Gençliğimde ne olmak istediğim konusunda karar vermekte çok zorlanmıştım.”</p>

  <p class="block14">“Bence doğru seçimi yapmışsınız.”</p>

  <p class="block14">“Bana yol göstermesi için yukarıdakine dua ettim.”</p>

  <p class="block14">“Göstermiş.”</p>

  <p class="block14">H. Lowe Crosby dürbününü karısına uzattı. “En yakındaki bizim Joe Stalin ve hemen yanında da bizim Fidel Castro duruyor.”</p>

  <p class="block14">“Şuradaki de bizim Hitler,” diye kıkırdadı Hazel neşeyle. “Bizim Mussolini ile bir de Japon tip var.”</p>

  <p class="block14">“Şurada da bizim Karl Marx.”</p>

  <p class="block14">“Bak, bizim Kayser Bili de orada, tepesinde mızrak ucu olan şapkasıyla falan,” diye şakıdı Hazel. “Onu bir daha göreceğimi sanmazdım.”</p>

  <p class="block14">“Şu da bizim Mao. Gördün mü bizim Mao’yu?”</p>

  <p class="block14">“Hak ettiğini bulacak değil mi?” diye sordu Hazel. “Hayatının bombasıyla karşılaşacak mı? Bu kesinlikle çok şirin bir fikir.”</p>

  <p class="block14">“Gelmiş geçmiş tüm özgürlük düşmanlarını dizmişler neredeyse yan yana,” diye açıkladı H. Lowe Crosby.</p>

  <h2 class="block24"><b class="calibre6" id="id_Toc394268588">Yazarlar grevinin etkileri üzerine bir doktorun görüşü<span class="tab">&nbsp;&nbsp;&nbsp;&nbsp;&nbsp;&nbsp;</span></b></h2>

  <p class="block14">Konuklardan hiçbiri benim başkan olacağımı bilmiyordu henüz. Yine hiçbirinin ‘Baba’nın ölüme ne kadar yakın olduğundan da haberi yoktu. Frank’in resmi açıklaması ‘Baba’nın rahat koşullarda dinlenmekte olduğu ve herkese en iyi dileklerini gönderdiği şeklinde olmuştu.</p>

  <p class="block14">Frank’in ilan ettiği etkinlik düzenine göre Büyükelçi Minton, Yüz Şehit onuruna çelengini denize bırakacak ve sonrasında uçakların denizdeki hedefleri vurmalarının ardından Frank birkaç söz edecekti.</p>

  <p class="block14">Onlara kendisinin ardından benim de bir konuşma yapacağımı söylemedi.</p>

  <p class="block14">Bu nedenle bana yalnızca konuk bir gazeteciymişim gibi davranılıyordu ve ben de sağda solda zararsız granfalon faaliyetlerinde bulunuyordum.</p>

  <p class="block14">“Merhaba Anne,” dedim Hazel Crosby’ye.</p>

  <p class="block14">“Aman benim oğlum da buradaymış!” Hazel kollarım açarak beni kucakladı ve çevresindeki parfüm bulutunun içine çekti. Sonra etraftakilere, “Bu çocuk Hoosier!” dedi.</p>

  <p class="block14">Baba ve oğul Castle, davetlilerin geri kalanından ayrı duruyordu. Uzun zamandır ‘Baba’nın sarayında hoş karşılanmadıkları için o gün neden davet edildiklerini merak etmişlerdi.</p>

  <p class="block14">Genç Castle bana ‘Acar’ diyordu. “Günaydın, Acar Muhabir. Ne var ne yok yazı dünyasında?”</p>

  <p class="block14">“Sana sormalı,” dedim.</p>

  <p class="block14">“İnsanoğlu aklını başına devşirene dek tüm yazarları greve çağırmayı düşünüyorum. Sen de destek verir misin?”</p>

  <p class="block14">“Yazarların grev yapma hakkı var mı ki? Polisin ya da itfaiyecilerin sokağa dökülmesi gibi bir şey olur bu.”</p>

  <p class="block14">“Veya üniversite hocalarının.”</p>

  <p class="block14">“Veya üniversite hocalarının,” diyerek ona katıldım. Sonra başımı salladım. “Hayır, vicdanımın böyle bir grevi destekleyebileceğini sanmıyorum. İnsan yazar olduğunda tam gaz güzellik, aydınlık ve ferahlık üretme konusunda kutsal bir ant içer bence.”</p>

  <p class="block14">“Birdenbire hiçbir yeni kitap, yeni oyun, yeni şiir üretilmez olsa, insanların nasıl sarsılacağım düşünmeden edemiyorum...”</p>

  <p class="block14">“İnsanlar sinek gibi düşüp ölmeye başladıklarında ne de gurur duyarsın kendinle!” dedim.</p>

  <p class="block14">“Bana kalırsa kuduz köpekler gibi ölürler; birbirlerine hırlayıp saldırarak ve kendi kuyruklarını ısırmaya çalışarak.”</p>

  <p class="block14">Baba Castle’a döndüm. “Efendim, bir insan edebiyatın tesellisinden mahrum bırakıldığında kendisini nasıl bir ölüm bekler?”</p>

  <p class="block14">“İki şekilde olabilir,” dedi. “Kalbinde bir bozukluk meydana gelebilir ya da sinir sisteminde körelme.”</p>

  <p class="block14">“İkisi de pek nahoş olsa gerek,” dedim.</p>

  <p class="block14">“Öyledir,” dedi Baba Castle. “Tanrı aşkına ikiniz de yazmaya devam edin lütfen!”</p>

  <h2 class="block24"><b class="calibre6" id="id_Toc394268589">Sülfat azol</b></h2>

  <p class="block14">Meleğim Mona, benim yanıma yaklaşmadı ve ben yanına gideyim diye mahzun bakışlar da göndermedi. Bir ev sahibesi olmayı tercih etti ve Angela ile minik Newt’ı San Lorenzolularla tanıştırdı.</p>

  <p class="block14">Şu an oturup o kızın benim için ne anlam ifade ettiğini düşündüğümde ‘Baba’nın fenalaşmasına ve benimle nişanlanmasına kayıtsız kalışını hatırladığımda onu göklere mi çıkarsam, yoksa yerin dibine mi soksam, bilemiyorum.</p>

  <p class="block14">Kadın ruhunun ulaşabileceği en yüce noktayı mı temsil ediyordu?</p>

  <p class="block14">Yoksa uyuşuk, soğuk, sersemleşmiş bir ksilofon ve boko-maru müptelası mıydı?</p>

  <p class="block14">Hiçbir zaman bilemeyeceğim bunu.</p>

  <p class="block14">Bokonon bize şöyle der:</p>

  <p class="block14">Seven yalancıdır,</p>

  <p class="block14">Kendine söyler yalanı.</p>

  <p class="block14">Doğru olan sevmeyendir,</p>

  <p class="block14">Gözleri istiridyeye benzer!</p>

  <p class="block14">Bu açıdan bakınca, bana verilen talimat açıktı: Mona’yı kusursuz biri olarak hatırlayacaktım.</p>

  <p class="block14">“Söyle bakalım,” dedim genç Philip Castle’a Yüz Demokrasi Şehidi Günü’nde, “dostun ve hayranın H. Lowe Crosby ile konuştun mu bugün?”</p>

  <p class="block14">“Beni takım elbise, kundura ve kravatla görünce tanıyamadı,” diye cevap verdi genç Castle. “Bisikletler hakkında bir sohbet yaptık bile. Belki bir tane daha yaparız.”</p>

  <p class="block14">Crosby’nin San Lorenzo’da bisiklet imal etme fikrini artık gülünç bulmadığımı fark ettim o an. Adanın baş yöneticisi olarak burada bir bisiklet fabrikasının olmasını çok istiyordum. H. Lowe Crosby’ye ve yapmak istediklerine yönelik ani bir saygı uyandı içimde.</p>

  <p class="block14">“Sizce San Lorenzo halkı sanayileşmeye nasıl bakacaktır?” diye sordum baba ve oğul Castle’a.</p>

  <p class="block14">“San Lorenzo halkı,” dedi Baba Castle, “yalnızca üç şeyle ilgilenir: Balıkçılık, zina ve Bokononculuk.”</p>

  <p class="block14">“Kalkınmayla ilgilenmezler mi diyorsunuz?”</p>

  <p class="block14">“Belirli bir kısmına tanık oldular zaten. Kalkınmanın onları gerçekten heyecanlandıran tek bir yönü olmuştur.”</p>

  <p class="block14">“Neymiş o?”</p>

  <p class="block14">“Elektrogitar.”</p>

  <p class="block14">Müsaade isteyip yeniden Crosbylere katıldım.</p>

  <p class="block14">Frank Hoenikker da yanlarındaydı ve onlara Bokonon’un kim olduğunu, nelere karşı çıktığını anlatıyordu. “Kendisi bilime karşıdır.”</p>

  <p class="block14">“Aklı başında hangi insan bilime karşı olabilir?” diye sordu Crosby.</p>

  <p class="block14">“Penisilin olmasa ben şimdiye öldüydüm,” dedi Hazel. “Keza annem de.”</p>

  <p class="block14">“Anneniz kaç yaşında?” diye sordum.</p>

  <p class="block14">“Yüz altı. Ne muhteşem bir şey değil mi?”</p>

  <p class="block14">“Kesinlikle öyle,” dedim.</p>

  <p class="block14">“Hele kocama verdikleri o ilaç olmasaydı şimdi dul da olabilirdim,” dedi Hazel. Hatırlayamayınca ilacın ismini kocasına sormak zorunda kaldı. “Tatlım, o olayda senin hayatım kurtaran şeyin adı neydi?”</p>

  <p class="block14">“Sülfat azol.”</p>

  <p class="block14">Bendeniz de yanımdan geçirilen tepsiden albatroslu bir kanepe alma gafletine düştüm o sıra.</p>

  <h2 class="block24"><b class="calibre6" id="id_Toc394268590">Ağrı kesici</b></h2>

  <p class="block14">Tesadüf eseri -Bokonon ‘tesadüf değil, kader öyle yazıldığı için’ derdi- albatros eti bana öylesine dokundu ki, ilk lokmayı yutmamla beraber midem altüst oldu. Bir tuvalet bulma ihtiyacıyla yuvarlak taş merdivenden aşağıya koşturdum. ‘Baba’nın dairesinin bitişiğinde bir tuvalet buldum sonunda.</p>

  <p class="block14">Biraz rahatlamış olarak dışarı çıktığımda ‘Baba’nın yatak odasından çıkan Dr. Schlichter von Koenigswald ile karşılaştım. Yüzünde dehşet dolu bir ifadeyle beni kollarımdan yakaladı ve “Neydi o?” diye bağırdı. “Boynunda asılı olan şey neydi?”</p>

  <p class="block14">“Anlayamadım?”</p>

  <p class="block14">“İçti onu! O silindirin içinde her ne varsa ‘Baba’ onu içti... Ve sonra da öldü.”</p>

  <p class="block14">‘Baba’nın boynunda asılı olan silindiri hatırladım ve içinde ne olabileceğine dair akla gelen ilk tahmini yaptım. “Siyanür olabilir mi?”</p>

  <p class="block14">“Siyanür mü? Siyanür bir adamı saniyesinde betona mı dönüştürürmüş?”</p>

  <p class="block14">“Beton mu?”</p>

  <p class="block14">“Mermere! Demire! Hayatımda bu kadar katı bir ceset görmedim ben. Neresine dokunursan dokun, marimbaya vurmuşsun gibi bir ses çıkıyor! Gelin de bakın!” Von Koenigswald beni telaşla ‘Baba’nın yatak odasına soktu.</p>

  <p class="block14">Yatakta, yani altın kayığın içinde korkunç bir manzara vardı. “Baba’ ölmüştü ama cesedi insanın bakıp da “Sonunda huzura erdi,” diyeceği türden bir görünüm arz etmiyordu.</p>

  <p class="block14">‘Baba’nın başı geriye doğru iyice kaykılmışta. Ağırlığı başının tepesine ve ayak tabanlarına binmiş, bedeninin geri kalanı bir kemer gibi tavana doğru kıvrılmıştı. Görüntüsü bir şömine ayağını andırıyordu.</p>

  <p class="block14">Silindirin içinde bulunan şey nedeniyle öldüğü alenen belliydi. Bir elinde silindiri tutuyordu ve o şeyin kapağı açıktı. Diğer elinin başparmağıyla işaret parmağı, sanki az evvel bir çimdik bir şeyi ağzına atmış gibi dişlerinin arasında donup kalmıştı.</p>

  <p class="block14">Dr. von Koenigswald altın kayığın küpeştesindeki ıskarmozu yuvasından çıkardı ve onunla ‘Baba’nın göbeğine vurdu ve ‘Baba’dan sahiden de marimbanınki gibi bir ses çıktı.</p>

  <p class="block14">‘Baba’nın dudakları, burun delikleri ve göz yuvalan mavi-beyaz bir buz tabakasıyla kaplıydı.</p>

  <p class="block14">Tanrı biliyor ya, bu görüntü artık bize yabancı değil. Fakat o anda kesinlikle öyleydi. ‘Baba’ Monzano, tarihte buz-dokuzdan ölen ilk insandı.</p>

  <p class="block14">Bu gerçeği, herhangi bir değer taşıyıp taşımadığını gözetmeden kayda geçiyorum. “Her şeyi yazın,” der Bokonon. Aslında demek istediği, tarihi okumanın veya yazmanın ne kadar beyhude olduğudur. “Geçmişin doğru düzgün kayıtları olmadan, erkeklerin ve kadınların gelecekte kendini ciddi hatalar yapmaktan sakınması nasıl beklenebilir?” diye sorar alaycı bir şekilde.</p>

  <p class="block14">Bu nedenle tekrar altını çiziyorum: ‘Baba’ Monzano, tarihte buz-dokuzdan ölen ilk insandı.</p>

  <h2 class="block24" id="id_Toc394268591">Bokononcular intihar ederken ne der?</h2>

  <p class="block14">Dr. von Koenigswald, iyilik-kötülük bilançosunda korkunç bir Auschwitz açığı olan o yardımsever adam, buz-dokuzdan ölen ikinci insan oldu.</p>

  <p class="block14">Ölü katılığından söz ediyordu, konuyu ben açmıştım.</p>

  <p class="block14">“Rigor mortis saniyeler içinde gerçekleşmez öyle,” diye açıkladı. “Ben yalnızca bir an için ‘Baba’ya arkamı dönmüştüm. Sayıklıyordu...”</p>

  <p class="block14">“Ne sayıklıyordu?” diye sordum.</p>

  <p class="block14">“Acı, buz, Mona; ne ararsan. Sonra da ‘Şimdi tüm dünyayı yok edeceğim’ dedi.”</p>

  <p class="block14">“Ne demek istedi ki acaba?”</p>

  <p class="block14">“Bokononcular intihar etmeden önce hep böyle söyler.” Von Koenigswald ellerini yıkamak için su dolu bir leğene doğru gitti. “Ona bakmak üzere döndüğümde,” diye anlatıyordu bana ellerini suyun üzerinde tutarak, “ölmüştü. Bir heykel gibi kaskatı kesilmişti. Halini görüyorsunuz işte. Parmaklarımla dudaklarına dokundum. Çok ilginç görünüyorlardı.”</p>

  <p class="block14">Ellerini suya daldırdı. “Hangi kimyasal olabilir ki buna...” Sorusu havada kalıverdi.</p>

  <p class="block14">Von Koenigswald ellerini kaldırdı ve leğenin içindeki su da elleriyle birlikte kalktı. Artık o su değil, bir buz-dokuz yanmküresiydi.</p>

  <p class="block14">Von Koenigswald dilinin ucuyla bu mavi-beyaz esrara dokundu.</p>

  <p class="block14">Dudaklarını bir buz tabakası kapladı. Kaskatı kesildi, sendeledi ve yere düştü.</p>

  <p class="block14">Mavi-beyaz yarımküre parçalara bölündü. Parçalar zeminde dört bir yana dağıldı.</p>

  <p class="block14">Kapıya koştum ve bağırarak yardım istedim.</p>

  <p class="block14">Askerler ve hizmetkârlar koşarak geldi.</p>

  <p class="block14">Onlara Frank, Newt ve Angela’yı derhal ‘Baba’nın odasına getirmelerini emrettim.</p>

  <p class="block14">Sonunda buz-dokuzu görmüştüm!</p>

  <h2 class="block24"><b class="calibre6" id="id_Toc394268592">Gözleriniz bayram etsin</b></h2>

  <p class="block14">Dr. Felix Hoenikker’in üç çocuğunu ‘Baba’ Monzano’nun dairesine aldım. Kapıyı kapattım ve sırtımı dayadım. Öfkeli ve heybetli bir görüntü sergiliyordum. Buz-dokuzun ne olduğunu biliyordum artık. Sık sık rüyalarımda görmüştüm onu.</p>

  <p class="block14">‘Baba’ya buz-dokuzu Frank’in verdiğine şüphe yoktu. Kesin olan noktaysa, eğer Frank’in dağıtacak buz-dokuzu varsa, Angela ve minik Newt’ın da vardı.</p>

  <p class="block14">Bu nedenle üçüne birden hırladım, onlara bu hunharca cinayetin hesabını sordum. Kendilerine oyunun oraya kadar olduğunu, neler karıştırdıklarından ve buz-dokuzdan haberdar olduğumu söyledim. Buz-dokuzun dünyadaki hayatı yok edecek bir araç olduğu konusunda onları uyarmaya çalıştım. O kadar etkileyiciydim ki buz-dokuzu nereden bildiğimi sormak akıllarına bile gelmedi.</p>

  <p class="block14">“Buyrun, gözleriniz bayram etsin!” dedim.</p>

  <p class="block14">Bokonon’un da dediği gibi, “Tanrı, hayatı boyunca bir kez olsun güzel bir oyun yazmamıştır.” ‘Baba’nın odasındaki sahneyse görsellik, dekor, konu bakımından en ufak eksiklik göstermiyordu ve açılış tiradım muhteşemdi.</p>

  <p class="block14">Fakat Hoenikkerlerden gelen ilk replik tüm ihtişamı bozdu.</p>

  <p class="block14">Minik Newt kustu.</p>

  <h2 class="block24"><b class="calibre6" id="id_Toc394268593">Frank ne yapmamız gerektiğini söylüyor</b></h2>

  <p class="block14">Bunun üzerine hepimiz kusmak istedik.</p>

  <p class="block14">Newt, kesinlikle duruma uygun olanı yapmıştı.</p>

  <p class="block14">“Sana sonuna kadar katılıyorum,” dedim Newt’a. Sonra dönüp Angela ile Frank’e hırladım. “Newt’ın görüşlerini öğrendiğimize göre, siz ikinizin ne diyeceğini de duymak isterim.”</p>

  <p class="block14">“Öğğğğ!” dedi Angela; iki büklüm olmuş, dili dışarı sarkmıştı. Yüzü kireç gibiydi.</p>

  <p class="block14">“Siz de mi böyle düşünüyorsunuz?” diye sordum Frank’e. “ ‘Öğğğğ’ mü diyorsunuz, Generalim?”</p>

  <p class="block14">Frank’in dudaklarının arasından sıkı sıkıya kenetlenmiş dişleri görülüyordu. Kesik kesik solurken dişlerinden ıslığa benzer sesler çıkarıyordu.</p>

  <p class="block14">“Tıpkı köpek gibi...” diye mırıldandı minik Newt, Von Koenigswald’a bakarak.</p>

  <p class="block14">“Ne köpeği?”</p>

  <p class="block14">Newt soruya fısıltıyla cevap verdi. O fısıltıyı kulaklarımıza taşıyacak bir esinti filan yoktu, ancak taş duvarlı odanın akustiği öylesine etkiliydi ki, sözlerini hepimiz kristal bit çanın çınlaması kadar net duyduk.</p>

  <p class="block14">“Noel Arifesi’nde, babamın öldüğü gece...”</p>

  <p class="block14">Newt kendi kendine konuşuyordu. Ondan babasının öldüğü gece o köpeğe ne olduğunu anlatmasını istediğimdeyse bana sanki birdenbire rüyasına dalmışım gibi baktı. Beni o ana ait değilmişim gibi görüyordu.</p>

  <p class="block14">Ağabeyiyle ablasıysa rüyanın bir parçasıydı. Gördüğü kâbusun içinde ağabeyiyle konuştu ve Frank’a, “Ona bunu sen verdin,” dedi.</p>

  <p class="block14">“Fiyakalı işini bu yolla edindin, değil mi?” diye sordu Newt ilgiyle. “Ne anlattın ona? Elinde hidrojen bombasından kuvvetli bir şey olduğunu mu?”</p>

  <p class="block14">Frank soruyu duymamış gibiydi. Dikkatle odada dolanıyor, her bir şeyi inceliyordu. Sonunda dişlerini gevşetti ve hızla birbirine vurmaya başladı; her vuruşta gözlerini kırpıyordu. Yüzünün rengi yerine geliyordu. Sonra da şöyle dedi:</p>

  <p class="block14">“Dinleyin, bu pisliği temizlememiz gerek.”</p>

  <h2 class="block24"><b class="calibre6" id="id_Toc394268594">Frank kendini savunuyor</b></h2>

  <p class="block14">“General,” dedim Frank’e, “bu söyledikleriniz koca yıl boyunca bir tümgeneral tarafından sarf edilmiş en yerinde sözler olsa gerek. Gayet güzel tarif ettiğiniz ‘bu pisliği’ temizlemek için teknik danışmanım olarak ne yapmamızı önerirsiniz?”</p>

  <p class="block14">Frank bana dümdüz bir cevap verdi. Parmaklarını şıklattı. Kendisini yaşanan şeye sebep olma konumundan uzaklaştırdığını görebiliyordum; giderek artan bir gurur ve enerjiyle özünü, dünyanın kurtarıcılarıyla, temizleyicileriyle özdeşleştirme eğilimindeydi.</p>

  <p class="block14">“Süpürgeler, faraşlar, pürmüz, gaz ocağı, kovalar,” diye sıralıyor, her seferinde parmaklarını şıklatıyordu.</p>

  <p class="block14">“Cesetleri pürmüzleyelim mi diyorsun?” diye sordum.</p>

  <p class="block14">Frank teknik boyutta düşünmeye kendisini o kadar vermişti ki, parmaklarıyla yaptığı müziğe dans ederek eşlik ediyordu neredeyse. “Yerdeki büyük parçaları süpürüp gaz ocağının üstüne yerleştireceğimiz bir kovada eriteceğiz. Sonra da mikroskobik boyutta kristaller kalma ihtimaline karşı zeminin her santimini pürmüzle yakacağız. Cesetleri ve yatağı ne yapsak?” Bir süre düşünmesi gerekti.</p>

  <p class="block14">“Ölü yakma töreni!” diye haykırdı kendiyle gerçek anlamda gurur duyarak. “Kancanın hemen yanında kocaman bir odun yığını hazırlatırım ve cesetlerle yatağı götürüp ateşe atarız.”</p>

  <p class="block14">Odun yığınının hazırlanması ve odayı temizlemek için gerekenleri tedarik etmek üzere odadan çıkmaya davrandı.</p>

  <p class="block14">Angela onu durdurdu. “Bunu nasıl yapabildin?” diye sordu.</p>

  <p class="block14">Frank donuk bir gülümsemeyle baktı ona. “Her şey yoluna girecek.”</p>

  <p class="block14">“O şeyi ‘Baba’ Monzano gibi bir adama nasıl verebildin?” dedi Angela.</p>

  <p class="block14">“Önce ortalığı toplayalım, sonra konuşuruz.”</p>

  <p class="block14">Angela onu kollarından tutmuş bırakmıyordu. “Bunu nasıl yapabildin!” Frank’i şiddetle sarstı.</p>

  <p class="block14">Frank, ablasının ellerini üstünden çekti. Donuk gülümsemesi kayboldu ve bir ân için aşağılayıcı, pis bir bakış yerleşti yüzüne ve o bir ân içinde ablasına olabilecek en aşağılayıcı tonla, “Kendime bir iş satın aldım,” dedi. “Tıpkı senin kendine zampara bir koca satın alman gibi, tıpkı Newt’ın Cape Cod’da bir Rus cücesiyle geçireceği bir hafta satın alması gibi!”</p>

  <p class="block14">Donuk gülümseme geri döndü.</p>

  <p class="block14">Sonra Frank kapıyı arkasından çarparak odadan çıktı.</p>

  <h2 class="block24"><b class="calibre6" id="id_Toc394268595">On dördüncü kitap</b></h2>

  <p class="block14">Bokonon şöyle der: “Bazen <i class="calibre4">pool-pah</i> öyle bir hal alır ki, insanların karşısında bir söz etmesi gayr-ı kabil olur.” Bokonon pool-pah’ı Bokonon’un Kitapları’nın bir yerinde ‘bok fırtınası’, başka bir yerindeyse ‘Tanrı’nın gazabı’ olarak tercüme eder.</p>

  <p class="block14">Frank’in kapıyı çarpmadan önce söylediklerinden anladığım kadarıyla, elinde buz-dokuz olanlar yalnızca San Lorenzo Cumhuriyeti ve üç Hoenikker değildi. Amerika Birleşik Devletleri ve Sovyet Sosyalist Cumhuriyetler Birliği’nin de buna sahip oldukları anlaşılıyordu. Amerika Birleşik Devletleri bu maddeyi Angela’nın kocası aracılığıyla elde etmişti; adamın Indianapolis’teki işyerinin etrafının neden elektrikli teller ve azgın kurt köpekleriyle çevrili olduğu böylece anlaşılıyordu. Sovyet Rusya ise Ukrayna balesinin alımlı cücesi, Newt’ın minik Zinka’sı sayesinde kavuşmuştu o maddeye.</p>

  <p class="block14">Edecek laf bulamıyordum.</p>

  <p class="block14">Başımı öne eğip gözlerimi yumdum ve Frank’in odayı temizlememiz için gerekli araç gereçle dönmesini beklemeye koyuldum. Ne de olsa, dünyadaki tüm yatak odaları arasında buz-dokuz istilası altındaki tek yatak odasıydı içinde bulunduğum.</p>

  <p class="block14">Uzaklardan, eflatun bulutların arasından Angela’nın bana bir şey söylediğini duydum. Kendini değil, minik Newt’ı savunuyordu bana. “Newt bunu o kadına kendi isteğiyle vermedi. Kadın çaldı.”</p>

  <p class="block14">Açıklamayı ilginç bulmadım.</p>

  <p class="block14">‘Buz-dokuz gibi oyuncakları tüm erkekler ve kadınların tamamı kadar basiretsiz olan çocuklarına teslim edecek Felix Hoenikker gibi adamlar oldukça insanlık için ne tür umutlar beslenebilir ki?’ diye geçirdim aklımdan.</p>

  <p class="block14">Bir de aklıma önceki gece tümünü okuduğum Bokonon’un On Dördüncü Kitabı geldi. On Dördüncü Kitap’ın başlığı şöyledir: ‘Son Bir Milyon Yılın Deneyimleri Göz Önüne Alındığında Düşünceli Bir İnsan İnsanlık İçin Ne Umut Besleyebilir?’</p>

  <p class="block14">On Dördüncü Kitap’ı okumak pek uzun sürmez. Yalnızca bir kelime ve bir noktadan ibarettir.</p>

  <p class="block14">Şöyle yazar:</p>

  <p class="block14">‘Hiç.’</p>

  <h2 class="block24"><b class="calibre6" id="id_Toc394268596">Mola</b></h2>

  <p class="block14">Frank elinde süpürgeler, faraşlar, pürmüz, gaz ocağı, oldukça eski bir kova ve plastik eldivenlerle geri geldi.</p>

  <p class="block14">Ellerimize buz-dokuz bulaşmaması için eldivenleri taktık. Frank gaz ocağını biricik Mona’nın ksilofonunun üstüne yerleştirdi ve sevgili yaşlı kovamızı da üstüne oturttu.</p>

  <p class="block14">Biz de yerdeki büyük buz-dokuz parçalarını toplayıp bunları o mütevazı kovanın içine doldurarak erittik. Bildiğimiz mis gibi suya dönüştüler.</p>

  <p class="block14">Angela ile ben yeri süpürürken, minik Newt da gözümüzden kaçmış olabilecek buz-dokuz parçaları olup olmadığım arayarak mobilyaların altına baktı. Frank ise bizim süpürdüğümüz yerlerin üstünden pürmüzün arıtıcı aleviyle bir kez daha geçti.</p>

  <p class="block14">Gecenin geç saatlerinde çalışan temizlikçi kadınların ve hademelerin şuursuz huzuru çökmüştü üzerimize. Bu pis dünyada en azından biz kendi köşemizi temizliyorduk.</p>

  <p class="block14">Bir ara kendimi sohbet eder bir tonla Newt, Angela ve Frank’e ihtiyarın öldüğü Noel gecesinde neler olduğunu, köpeğin başına ne geldiğini sorar halde buldum.</p>

  <p class="block14">Yaptıkları temizlikle her şeyi yoluna koyduklarına bir çocuğun mantığıyla inanan Hoenikkerler bana hikâyeyi anlattı.</p>

  <p class="block14">İşin aslı şuymuş:</p>

  <p class="block14">O meşum Noel gecesi Angela, Noel ağacına lamba almak için kasabaya inmiş, Newt ile Frank da kışın in cin top oynayan plajda yürüyüşe gitmiş ve burada Labrador retriever cinsi siyah bir köpekle karşılaşmış. Köpek tüm Labrador retriever’lar gibi arkadaş canlısıymış ve Frank ile minik Newt’ın peşinden eve kadar gelmiş.</p>

  <p class="block14">Felix Hoenikker çocukları evde değilken ölmüş; denize bakan beyaz hasır koltuğunda gözlerini yummuş. İhtiyar, gün boyu buz-dokuz ile ilgili ipuçları vererek çocuklarıyla uğraşmış, o şeyi içine koyduğu minik şişeyi gösterip durmuş. Şişenin etiketine de bir kuru kafayla çaprazlama kemikler çizmiş ve şöyle yazmış:</p>

  <p class="block14">TEHLİKELİ MADDE!</p>

  <p class="block14">BUZ-DOKUZ</p>

  <p class="block14">NEMDEN UZAK TUTUN!</p>

  <p class="block14">İhtiyar, gün boyu neşeli bir tonla dırdır konuşmuş çocuklarıyla. “Hadi ama, azıcık zorlayın beyninizi. Erime derecesinin kırk beş virgül yedi santigrat olduğunu ve yalnızca hidrojen ve oksijenden oluştuğunu söyledim. Ne olabilir bunun cevabı? Azıcık düşünün! Beyninizi zorlamaktan korkmayın. Kırılmaz merak etmeyin.”</p>

  <p class="block14">“Bize hep beyninizi zorlayın derdi,” dedi Frank eski günleri hatırlayarak.</p>

  <p class="block14">“Beynimi zorlamayı kim bilir kaç yaşımda bıraktım,” diye itiraf etti Angela elindeki süpürgenin sapına yaslanarak. “Bilimden bahsetmeye başladığında onu dinleyemezdim. Yalnızca başımı öne doğru sallar ve beynimi zorluyormuş gibi yapardım ama zavallı beynim, bilim söz konusu olduğunda eski bir motor kadar bile zorlanmıyordu.”</p>

  <p class="block14">Anlaşıldığı kadarıyla bizim ihtiyar, hasır koltuğuna oturup bu dünyadan göçmeden evvel mutfakta kap kacakla, suyla ve buz-dokuzla oynuyormuş. Suyu buz-dokuza dönüştürüp sonra yeniden suya dönüştürüyor olmalıydı, zira mutfakta tüm kap kacak tezgâhın üstündeymiş. Bir de aşçı termometresi varmış ortada ki, bu da ihtiyarın bazı şeylerin sıcaklığını ölçtüğüne dair ipucuydu.</p>

  <p class="block14">İhtiyar, koltuğunda fazla uzun süre geçirmeyi planlamış değildi herhalde, çünkü geride çok dağınık bir mutfak bırakmıştı. Dağınıklığın bir kısmını katı haldeki buz-dokuz oluşturuyormuş. Hiç şüphe yok ki bunu eritmeyi ve dünyanın mavi-beyaz madde stokunu bir şişeye tıkmayı planlamıştı.</p>

  <p class="block14">Fakat Bokonon’un da dediği gibi, ‘Her insan mola isteyebilir, ama kimse o molanın süresini kestiremez.’</p>

  <h2 class="block24"><b class="calibre6" id="id_Toc394268597">Newt’ın annesinin çantası</b></h2>

  <p class="block14">“Eve girer girmez anlamalıydım öldüğünü,” dedi Angela, hâlâ süpürgenin sapına yaslanmış halde. “Hasır koltuktan hiç ses gelmiyordu. Babam o şeyde otururken, hatta üstünde uyuyakaldığında bile her daim ses çıkarır, gıcırdardı.”</p>

  <p class="block14">Ama Angela babasının uyuduğunu zannetmiş ve Noel ağacını süslemeye koyulmuştu.</p>

  <p class="block14">Newt ile Frank o arada yanlarında köpekle eve gelmiş. Köpeğe yiyecek bir şeyler bulmak üzere mutfağa gitmişler. İhtiyarın deneyleri nedeniyle ortalık su içindeymiş.</p>

  <p class="block14">Yerde su varmış ve minik Newt, bir bulaşık bezi alıp suyu silmiş. Sonra da üstünden sular damlayan bezi tezgâhın üstüne atmış.</p>

  <p class="block14">Tesadüf eseri, bulaşık bezi buz-dokuz dolu tencerenin içine düşmüş.</p>

  <p class="block14">Frank, tenceredekinin bir tür pasta kreması olduğunu zannetmiş ve dikkatsizliğinin sonucunu anlasın diye alıp Newt’a göstermiş.</p>

  <p class="block14">Newt bezi tencereden almış, aynı anda bezin ince dokunmuş lame kumaş gibi tuhaf, metalik, yılansı bir yapıya büründüğünü fark etmiş.</p>

  <p class="block14">“Lame dememin sebebi,” diye açıkladı Newt, “bana anında annemin çantasını, o çantanın dokusunun verdiği hissi hatırlatmış olması.”</p>

  <p class="block14">Angela duygusallaşarak Newt’ın çocukken annesinin lame çantasına büyük değer verdiğini anlatmaya başladı. Bahsi geçen şeyin ufak bir gece çantası olduğunu çıkardım o açıklamadan.</p>

  <p class="block14">“Bana çok tuhaf gelirdi, çünkü dokunduğum hiçbir şey o hissi vermiyordu,” dedi Newt, çantaya olan eski düşkünlüğünü yorumlarken. “O çantaya ne olduğunu merak ediyorum aslında.”</p>

  <p class="block14">“Ben, bir sürü şeye ne olduğunu merak ediyorum,” dedi Angela. Bu soru, hazin ve yitik bir biçimde zamanın içinden geçmişe yankılandı.</p>

  <p class="block14">Her neyse... Gece çantasını andıran bulaşık bezini eline alan Newt, bunu köpeğe uzatmış ve o zavallı da bezi yalamış. Sonra saniyesinde donup kalmış.</p>

  <p class="block14">Newt köpeğin nasıl kaskatı kesildiğini anlatmak için babasının yanına gitmiş ve onun da aynı durumda olduğunu görmüş.</p>

  <h2 class="block24"><b class="calibre6" id="id_Toc394268598">Tarih</b></h2>

  <p class="block14">Nihayet ‘Baba’nın yatak odasındaki işimiz bitmişti.</p>

  <p class="block14">Ama hâlâ cesetlerin cenaze ateşinin yanına taşınması gerekiyordu. Bunun usulüne uygun yapılması ve Yüz Demokrasi Şehidi törenleri bitene dek ertelenmesi gerektiğine karar verdik.</p>

  <p class="block14">Son işimiz Von Koenigswald’ı ayağa dikip yattığı yeri temizlemek oldu. Sonra onu öylece dikilir vaziyette ‘Baba’nın gardırobuna sakladık.</p>

  <p class="block14">Onu neden sakladığımızı anlamamıştım aslında. Sanırım mekândaki manzarayı biraz daha normalleştirebilmek adınaydı.</p>

  <p class="block14">Newt, Angela ve Frank’in dünyanın buz-dokuz stokunu nasıl paylaştığı hakkındaki hikâyeyse ancak suçun detaylarına indikleri zaman netleşti. Hoenikkerler, kimsenin buz-dokuza şahsi edinim olarak sahip çıkmalarını haklı gösterecek bir şey söylediğini hatırlamıyordu. İhtiyarın onların beynini zorlayışlarını anımsamaya çalışarak buz-dokuzun ne olduğundan söz ediyor ama işin ahlaki boyutundan hiç dem vurmuyorlardı.</p>

  <p class="block14">“Paylaşımı kim yaptı?” diye sordum.</p>

  <p class="block14">Üç Hoenikker o güne ilişkin hatıralarını öylesine derinden kazıyıp atmıştı ki bu kadar önemli bir detayı bile bana aktarmakta zorlandı.</p>

  <p class="block14">“Newt değildi,” dedi Angela en sonunda. “Bundan eminim.”</p>

  <p class="block14">“Ya şendin ya da bendim öyleyse,” diyerek akıl yürütmeyi sürdürdü Frank.</p>

  <p class="block14">“Sen mutfak rafından üç kavanoz indirmiştin,” dedi Angela. “Termosları ertesi gün almıştık çünkü.”</p>

  <p class="block14">“Haklısın,” diyerek onayladı Frank. “Sonrasında sen buz kıracağını aldın ve tenceredeki buz-dokuzu parçalara ayırdın.”</p>

  <p class="block14">“Doğru,” dedi Angela. “Öyle yaptım. Sonra birimiz banyodan cımbız getirdi.”</p>

  <p class="block14">Newt minik başını kaldırdı. “Ben getirdim.”</p>

  <p class="block14">Minik Newt’ın bu girişkenliğini hatırlayan Angela ile Newt hayrete boğulmuştu.</p>

  <p class="block14">“Parçaları toplayıp kavanozlara dolduran bendim,” diye anlattı Newt. Bunu yapmış olmaktan ne kadar gurur duyduğunu gizlemeye gerek görmüyordu.</p>

  <p class="block14">“Köpeği ne yaptınız?” diye sordum bezgin bir ses tonuyla.</p>

  <p class="block14">“Fırına attık,” dedi Frank. “Yapacak başka şey yoktu.”</p>

  <p class="block14">‘Tarih!’ der Bokonon, Tarihi okuyun ve ağlayın!’</p>

  <h2 class="block24"><b class="calibre6" id="id_Toc394268599">Kurşunun kalbime saplandığını hissettiğimde...</b></h2>

  <p class="block14">Kulemin döner merdivenlerini bir kez daha tırmandım; kalemin en yüksek burcuna bir kez daha çıktım; konuklarıma, hizmetkârlarıma, uçurumuma ve ılık denizime bir kez daha baktım.</p>

  <p class="block14">Hoenikkerler de yanımdaydı. ‘Baba’nın kapısını kilitlemiş ve evin hizmetkârları arasında ‘Baba’nın kendini çok daha iyi hissettiği söylentisini yaymıştık.</p>

  <p class="block14">Askerlerse kancanın yanı başında cenaze ateşi için odun yığını hazırlıyordu. Bunun hangi amaca hizmet edeceğini bilmiyorlardı.</p>

  <p class="block14">O gün ortalıkta ne çok sır dolanıyordu!</p>

  <p class="block14">Vızır, vızır, vızır.</p>

  <p class="block14">Törenlerin artık başlayabileceğine kanaat getirdim ve Frank’a Büyükelçi Horlick Minton’a konuşmasını yapabileceğini haber vermesini söyledim.</p>

  <p class="block14">Büyükelçi Minton hâlâ çantasından çıkarmadığı çelengi alarak deniz tarafındaki mazgallara gitti. Sonra Yüz Demokrasi Şehidi’nin onuruna muhteşem bir konuşma yaptı;</p>

  <p class="block14">‘Yüz Demokrasi Şehidi’ sözlerini adanın aksanıyla söyleyerek ölenleri, ülkelerini ve kaybettikleri hayatlarını yüceltti. Adanın aksanıyla sarf ettiği o sözler dudaklarından zarafet ve kolaylıkla döküldü.</p>

  <p class="block14">Konuşmasının geri kalanını Amerikan İngilizcesi ile yaptı. Söyleyeceklerini bir kâğıda yazmıştı ve bu, ağdalı ve abartılı bir konuşmaydı büyük ihtimalle. Fakat o kadar az kişiye hitap edeceğini ve bunların çoğunluğunu Amerikalı vatandaşlarının oluşturduğunu görünce resmi söylevi bir kenara kaldırdı.</p>

  <p class="block14">Denizden kopup gelen bir meltem, saçlarının incelen tellerini dalgalandırıyordu. “Bir büyükelçiye yaraşmayacak bir iş yapmak üzereyim,” diye başladı söze. “Size gerçek hislerimi anlatacağım.”</p>

  <p class="block14">Minton ya aşırı aseton koklamıştı, ya da yakında benim dışımdaki herkesin başına gelecek olan şey içine doğmuştu. Her halükârda son derece Bokononcu bir nutuk çekti:</p>

  <p class="block14">“Dostlarım, bugün burada Yuz Tamok-razi Şak-hudu’ni onurlandırmak için toplandık. Hayatlarını kaybeden çocuklarımızı, tümü birden hayatını kaybeden, savaşta katledilen çocuklarımızı anmak için buradayız. Bu gibi günlerde o kaybedilen çocuklara adamlar demek adettendir. Tek bir sade nedenden ötürü ben onları ‘adamlar’ olarak anamıyorum: Yuz Tamok-raggy Şak-hu-du’nun öldüğü bu savaşta benim öz oğlum da öldü.</p>

  <p class="block14">Ruhum bir adamın değil, bir çocuğun yasını tutmam için dayatıyor.</p>

  <p class="block14">Savaşta çocukların, eğer ölmek zorundaysalar, adam gibi ölmedikleri değil söylemek istediğim. Onların sonsuz onur ve bizlerin de sonsuz utanç duymamızı gerektirecek şekilde, gerçekten de adam gibi ölürler ve böylelikle vatanseverlik temelli bu milli bayramların adam gibi kutlanmasını mümkün kılarlar.</p>

  <p class="block14">Ama yine de kadedilmiş çocuklardır onlar.</p>

  <p class="block14">Benim sizlere önerim şudur: San Lorenzo’nun yüz evladına gerçekten samimi saygılarımızı sunmak istiyorsak, bugün yapabileceğimiz en iyi şey onları öldürenden, yani tüm insanlığın aptallığından ve kötülüğünden nefret etmektir.</p>

  <p class="block14">Belki de savaş aklımıza düştüğünde çırılçıplak soyunup tüm bedenimizi maviye boyamak ve dört ayak üstüne çöküp gün boyu domuzlar gibi homurdanarak dolaşmalıyız. Böylesi, gösterişli nutuklar çekip bayraklarla ve taze yağlanmış toplarla gösteriler yapmaktan çok daha uygun olur.</p>

  <p class="block14">Birazdan izleyeceğimiz görkemli ve hoş silahlı kuvvetler gösterisine saygısızlık etmek istemem; gerçekten muazzam bir şey olacak, bundan eminim...”</p>

  <p class="block14">Duralayıp her birimizin gözüne tek tek baktı ve sonra gayet yumuşak bir sesle, “Muazzam gösteri karşısında ‘Hurra!’ diyorum,” diye ekledi.</p>

  <p class="block14">Minton’ın bundan sonra sözlerini işitebilmek için tamamen kulak kesilmek zorunda kaldık.</p>

  <p class="block14">“Peki, ama madem bu gün savaşta katledilen yüz çocuğun anısına düzenleniyor, muazzam bir gösteri tertip etme günü müdür?</p>

  <p class="block14">“Sorunun cevabı evet; öyledir, ancak bir şartla. Biz kutlama yapanlar, kendimizin ve tüm insanlığın aptallığını ve zalimliğini ortadan kaldırmak için bilinç ve azimle çalışırsak.”</p>

  <p class="block14">Çelenk kutusunun kilitlerini açtı.</p>

  <p class="block14">“Yanımda ne getirdiğimi görüyor musunuz?” diye sordu bize.</p>

  <p class="block14">Kutuyu açıp kırmızı astarı ve altın renkli çelengi gösterdi. Çelenk tellerden ve suni defne yapraklarından oluşturulmuş, sonra da soba boyasıyla boyanmıştı.</p>

  <p class="block14">Çelengin ön yüzünde krem rengi ipek bir kurdele göze çarpıyordu. Kurdelenin üstünde ‘PRO PATRIA’ yazıyordu.</p>

  <p class="block14">Minton bu kez de Edgar Lee Masters’ın The Spoon River Anthology isimli kitabından aldığı bir şiiri okumaya başlamıştı. Dinleyiciler arasındaki San Lorenzoluların bu şiiri anlayabilmesine imkân yoktu; H. Lowe Crosby ile Hazel’in, hatta Angela ile Frank’in de öyle.</p>

  <p class="block14">Missionary Ridge’de ilk vurulup düşenlerden biriydim.</p>

  <p class="block14">Kurşunun kalbime girdiğini hissettiğimde,</p>

  <p class="block14">Keşke dedim evde kalıp da hapse düşeydim,</p>

  <p class="block14">Curl Trenary’nin domuzlarını çaldım diye.</p>

  <p class="block14">Kanundan kaçıp orduya yazılmak niye?</p>

  <p class="block14">Bin sefer razıydım mahpusta inlemeye,</p>

  <p class="block14">Altında yatacağıma şu kanatlı mermer heykelin</p>

  <p class="block14">Ve üstünde ‘Pro Patria yazan granit kaidenin.</p>

  <p class="block14">Ve bu sözlerin ne demek olduğunu bilenin...</p>

  <p class="block14">‘Ve bu sözlerin ne demek olduğunu bilenin...” diye tekrarladı Büyükelçi Horlick Minton. “Pro Patria, Vatan için’ demek.” Sonra ilave bir dize patlattı. “O toprağı vatan bilenin!”</p>

  <p class="block14">“Getirdiğim bu çelenk, bir ülkenin insanları tarafından diğer bir ülkenin insanlarına gönderilmiştir. Bunların hangi ülkeler olduklarını boş verin. İnsanları düşünün.</p>

  <p class="block14">Ve savaşta katledilen çocukları.</p>

  <p class="block14">Ve herhangi bir ülkeyi.</p>

  <p class="block14">Barışı düşünün.</p>

  <p class="block14">Kardeşçe sevgiyi düşünün.</p>

  <p class="block14">Bolluğu, bereketi düşünün.</p>

  <p class="block14">İnsanlar iyi kalpli ve bilge olsa bu dünyanın nasıl bir cennete dönüşeceğini düşünün.”</p>

  <p class="block14">“İnsanlar ne kadar aptal ve zalim olsa da bugün güzel bir gün,” dedi Büyükelçi Horlick Minton. “Ben, kendi adıma ve Amerika Birleşik Devletleri’nin barışa gönül vermiş halkı adına, böylesine güzel bir günde ölmüş oldukları için Yuzz Tamok-razi Şak-hu-du’nun ardından üzülüyorum.”</p>

  <p class="block14">Sonra da çelengi duvarın üzerinden fırlattı.</p>

  <p class="block14">Havada bir vınlama duyuldu. San Lorenzo Hava Kuvvetleri’nin altı uçağı, ılık denizimin üzerinde alçaktan uçarak yaklaşıyordu. H. Lowe Crosby’nin ‘gelmiş geçmiş tüm özgürlük düşmanları’ olarak nitelediği kişilerin kartondan heykellerini vuracaklardı.</p>

  <h2 class="block24" id="id_Toc394268600">Şöyle ki...</h2>

  <p class="block14">Gösteriyi izlemek üzere deniz tarafındaki sur boyuna gittik. Yaklaşan uçaklar bir karabiber tanesinden büyük görünmüyordu. Onları seçebilmemizin tek sebebi, birinin tesadüf eseri ardında duman izi bırakmasıydı.</p>

  <p class="block14">Dumanın gösterinin parçası olduğunu düşündük.</p>

  <p class="block14">Ben tesadüf eseri bir yandan albatros eti yiyen, bir yandan da yerli romdan içen H. Lowe Crosby’nin yanında dikiliyordum. Albatros yağıyla ışıl ışıl parlayan dudaklarının arasından maket tutkalı kokuları yayıyordu. Önceki mide bulantım yine başlamıştı.</p>

  <p class="block14">Güç bela nefes almaya çalışarak kara tarafındaki surların arkasına geçtim. Diğerleriyle aramızda eski taşlarla döşeli yirmi metrelik bir boşluk vardı.</p>

  <p class="block14">Uçakların çok alçaktan, kalenin eteklerinin altından geleceğini ve gösteriyi kaçıracağımı fark ettim. Ama mide bulantısı tüm merakımı öldürmüştü. Başımı uçakların giderek yaklaşan hırıltılarına doğru çevirmiştim. Tam makineli tüfekler takırdamaya başlamıştı ki arkasından duman salan uçak birdenbire alevler içinde ters dönmüş halde beliriverdi.</p>

  <p class="block14">Sonra tekrar alçalarak görüş alanımın dışına çıkıp kalenin altındaki yara çakıldı. Bombaları ve yakıtı gümbürtüyle patladı.</p>

  <p class="block14">Diğer uçaklar ateş etmeye devam ediyordu ama sesleri gittikçe alçalarak sivrisinek vızıltısına dönüşmüştü.</p>

  <p class="block14">Sonra bir heyelanın sesi işitildi, ‘Baba’nın kalesinin devasa burçlarından biri tanesinin çökmesiyle birlikte denize yıkıldı.</p>

  <p class="block14">Deniz tarafındaki sur boyunda dikilen insanlar az evvel burcun olduğu boşluğa hayretle bakıyordu. Ardından, irili ufaklı kayaların orkestra düzenini çağrıştıran tını alışverişleriyle yuvarlanışını dinledim.</p>

  <p class="block14">Bu tını alışverişi gayet hızlı akıyordu ve şimdi araya yeni sesler katılmıştı. Bunlar, taşıdıkları yükün aşırı ağırlaşmasından yakınan kalenin ahşap kolonlarının sesleriydi.</p>

  <p class="block14">Arkasından dehşetle kıvrılmış ayak parmaklarımın üç metre ötesinden geçen bir çatlak, kaleyi yıldırım düşmüş gibi yardı.</p>

  <p class="block14">Beni yoldaşlarımdan ayırmıştı.</p>

  <p class="block14">Kale yüksek perdeden inleyerek ağlıyordu.</p>

  <p class="block14">Diğerleri tehlikenin farkına vardı. Tonlarca taşla birlikte aşağıya yuvarlanmak üzereydiler. Sadece otuz santim genişliğinde olmasına karşın hepsi müthiş kahramanca sıçramalarla çatlağın üzerinden atlamaya başladı.</p>

  <p class="block14">Çatlağı sadece benim dingin Mona’m ufak bir adımla aştı.</p>

  <p class="block14">Sonra yarık gıcırtılarla kapandı, ardından şeytani bir sırıtışı andırarak daha da genişledi. Yan yatan o ölüm tuzağından kurtulamayanlar, H. Lowe Crosby ile Hazel ve Büyükelçi Horlick Minton ile Claire’di.</p>

  <p class="block14">Philip Castle, Frank ve ben aradaki boşluğun üzerinden uzanarak Crosbyleri emniyetli tarafa çektik. Kollarımız şimdi de yalvarırcasına Mintonlara uzanmıştı.</p>

  <p class="block14">Yüzlerindeki ifade pek sakindi. Akıllarından ne geçtiğini tahmin eder gibiydim. Her şeye rağmen duruşlarını bozmamayı, duygularına kapılmamayı düşünüyorlardı.</p>

  <p class="block14">Panik onların tarzı değildi. İntiharın da tarzları olduğundan şüpheliyim. Ancak o dingin yaklaşım onları öldüren şey oldu, zira kalenin ölüme yelken açan parçası, limandan ayrılan bir yolcu gemisi gibi uzaklaşmıştı artık bizden.</p>

  <p class="block14">Bir yolculuğa çıkma imgesi gezgin Mintonların zihninde de canlanmış olmalıydı ki, huzurdan kaynaklanan derin bir sükûnetle bize el salladılar.</p>

  <p class="block14">El ele tutuştular.</p>

  <p class="block14">Yüzlerini denize döndüler.</p>

  <p class="block14">Öne doğru düştüler, korkunç bir hızla uçup gittiler!</p>

  <h2 class="block24"><b class="calibre6" id="id_Toc394268601">Kulakları sağır eden çatır-rrrrr-tı</b></h2>

  <p class="block14">Yok oluşun tırtıklı kenarı, dehşetle kıvrılmış ayak parmaklarımın birkaç santim ötesindeydi. Aşağıya baktım. Ilık denizim her şeyi yutmuştu. Tembel bir toz perdesi yüzeye doğru ağır ağır alçalıyordu; aşağıya giden her şeyden geriye kalan tek iz buydu.</p>

  <p class="block14">Deniz tarafındaki muazzam maskesi düşen saray, bir cüzamlının seyrek dişler ve kıllar arasından beliren gülümsemesi gibi karşılıyordu kuzey yönünü. Kıllar, duvarların içindeki kirişlerin kıymıklanmış uçlarıydı. Tam altımda kocaman bir oda ortaya çıkmıştı. Odanın ahşap döşemesi bir tramplen gibi boşluğa uzanıyordu.</p>

  <p class="block14">Bir an için o tramplene atladığımı, sıçrayıp yaylanarak kollarımı kavuşturduğumu, nefes kesen bir dalışla ve tek bir damla su sıçratmadan o kan gibi sıcak sonsuzluğun içine bıçak misali dalıp yok olduğumu hayal ettim.</p>

  <p class="block14">Tepemden hızla uçan bir kuşun bağırtısıyla bu hayalden uyandım. Sanki bana orada neler olduğunu sorar gibiydi: “Cik-cik-ciiikk?”</p>

  <p class="block14">Hepimiz başımızı kaldırıp önce kuşa baktık, sonra birbirimize. Dehşetle uçurumun kıyısından çekildik. Altımdaki döşeme taşı, ayağımı kaldırınca sallanmaya başladı. Bir tahterevalliden daha dengeli değildi. Ve tramplene doğru kaykılmıştı.</p>

  <p class="block14">Tramplenin üstüne gürültüyle düştü ve onu bir kaydırağa dönüştürdü. Hâlâ odada duran eşyalar kaydıraktan aşağıya gitmeye başladı.</p>

  <p class="block14">İlk önce minik tekerleklerinin üstünde hızla ilerleyen bir ksilofon fırladı dışarıya. Onun arkasından hoplaya zıplaya gelen bir pürmüzle çılgınca yarışan bir komodin. Onların peşinden de sandalyeler.</p>

  <p class="block14">Odanın derinlerinde bir yerde, gözlerden ırak bir köşede, kımıldamaya aslında hiç gönlü olmayan bir şey hareketlenmeye başlıyordu.</p>

  <p class="block14">Kaydıraktan aşağıya doğru ilerleyişe geçti. Nihayet altın pruvası göründü. Bu, içinde ‘Baba’nın cesedinin yattığı kayıktı.</p>

  <p class="block14">Kaydırağın ucuna vardı. Burnu aşağıya eğildi. Aşağıya devrildi. Taklalar atarak uçtu.</p>

  <p class="block14">‘Baba’ kayıktan fırlamış, tek başına gidiyordu.</p>

  <p class="block14">Gözlerimi yumdum.</p>

  <p class="block14">Gökyüzü kadar büyük bir kapı, cennetin muhteşem kapısı yavaşça kapanırmış gibi bir ses işitildi. Kulakları sağır eden bir ÇATIRTI.</p>

  <p class="block14">Gözlerimi açtım... Deniz buz-dokuza kesmişti. Nemli yeşil toprak mavi-beyaz bir inciye dönüşmüştü. Gökyüzü karardı. Borasisi yani Güneş, hastalıklı san, ufak ve zalim bir topa döndü.</p>

  <p class="block14">Gökyüzü solucanlarla doluyordu. Solucanlar birer fırtınaydı.</p>

  <h2 class="block24"><b class="calibre6" id="id_Toc394268602">Sığınak</b></h2>

  <p class="block14">Başımı kaldırıp gökyüzüne, az önce kuşun olduğu yere baktım. Mor renkli ağzını açmış dev bir solucan tam üzerimizdeydi. Bir arı sürüsü gibi vızıldıyordu. Dönüp duruyordu. İğrenç bir bağırsak gibi havayı içine çekiyordu.</p>

  <p class="block14">Herkes çil yavrusu gibi dağıldı; parçalanmış mazgallarımdan kaçtı; kara tarafındaki merdivenlerden aşağı tökezleyerek koşturdu.</p>

  <p class="block14">Yalnızca H. Lowe Crosby ve Hazel bağırıyordu. “Amerikalı! Amerikalı!” diye haykırıyorlardı, sanki fırtınalar kurbanlarının dâhil oldukları granfalon’la ilgiliymiş gibi.</p>

  <p class="block14">Crosbyleri göremiyordum. Başka bir merdivenden inmişlerdi. Çığlıkları ve diğerlerinin soluk soluğa kaçışma sesleri kalenin koridorlarından yankılanarak ulaşıyordu bana. Tek yoldaşım, sesini hiç çıkarmadan beni takip eden güzeller güzeli Mona’mdı.</p>

  <p class="block14">Ben tereddüt edince yanımdan sıyrılıp ‘Baba’nın dairesinin girişindeki bekleme odasının kapısını açtı. Odanın duvarları ve çatısı gitmişti ama taş zemin sağlamdı ve ortasında zindana açılan kapak vardı. Solucanlarla dolu göğün altında, bizi yutmaya çalışan hortumların ucundan yayılan titrek ve eflatun ışığın içinde kapağı kaldırdım.</p>

  <p class="block14">Zindanın yemek borusunda demir basamaklar vardı. Kapağı içeriden kapattım. Demir basamaklardan indik.</p>

  <p class="block14">Basamakların bitiminde bir devlet sırrı bulduk. ‘Baba’ Monzano orada konforlu bir bomba sığınağı inşa ettirmişti. Pervanesi yere sabitlenmiş bir bisikletle döndürülen havalandırma bacası vardı. Duvarlardan biri oyularak içine su deposu yerleştirilmişti. Su tatlı ve sıvıydı; henüz buz-dokuz bulaşmamıştı. Ayrıca bir kimyasal tuvalet, kısa dalga telsiz ve Sears, Roebuck şirketinin postayla alışveriş kataloğu vardı; bunların dışında kasa kasa yiyecek, içki ve mum bulunuyordu ve bir de National Geographic’in yirmi yıllık sayıları vardı.</p>

  <p class="block14">Ve Bokonon ‘un Kitapları’nın bir seti vardı.</p>

  <p class="block14">Ve iki yatak vardı.</p>

  <p class="block14">Bir mum yaktım. Bir kutu tavuklu bamya çorbası açtım ve gaz ocağının üstüne koydum. Sonra iki kadeh Virgin Adaları romu doldurdum.</p>

  <p class="block14">Mona yatağa oturmuştu. Ben de diğerine oturdum. “Erkekler tarafından daha önce defalarca kez kadınlara söylendiği kesin olan bir şey söyleyeceğim sana,” diye söze girdim. “Ne var ki bu sözlerin hiçbir zaman şu anki ağırlığı taşıdığını sanmıyorum.”</p>

  <p class="block14">“Ya?”</p>

  <p class="block14">Ellerimi iki yana açtım. “İşte baş başa kaldık.”</p>

  <h2 class="block24"><b class="calibre6" id="id_Toc394268603">Demir bakire ve zindan</b></h2>

  <p class="block14">Bokonun’un Kitapları’nın Altıncı Kitap’ı acıya adanmıştır, özellikle de insanın insana çektirdiği acılara. ‘Bir gün kancayla idam edilecek olursam,’ der Bokonon, ‘son derece insanca bir performans bekleyin benden.’</p>

  <p class="block14">Sonra da askılardan, gergilerden, demir bakireden, <i class="calibre4">veglia</i>’dan ve zindandan söz eder.</p>

  <p class="block14">Her halükarda ziyadesiyle ağlayıp sızlarsın.</p>

  <p class="block14">Fakat sadece zindanda ölürken düşünebilirsin.</p>

  <p class="block14">Mona ve ben de o kaya rahmin içinde aynı durumda kalmıştık. En azından düşünebiliyorduk. Düşündüğüm tek şeyse, zindanın sahip olduğu tüm konforun bir zindana kapatılmış olduğumuz yönündeki basit gerçeği hiçbir şekilde hafifletmediğiydi.</p>

  <p class="block14">Yeraltındaki ilk gündüzümüz ve gecemiz süresince hortumlar zindanın kapağını saatte birkaç defa sarsıp durdu, içinde bulunduğumuz deliğin basıncı ne zaman aniden düşse, kulaklarımız tıkanıyor, beynimiz zonkluyordu.</p>

  <p class="block14">Telsize gelince... Parazit ve cızırtıdan başka bir ses duyulmuyordu. Kısa dalga boyunda bir uçtan diğerine ne tek bir kelime duyabiliyordum, ne de tek bir telgraf tıkırtısı. Orada burada hayat hâlâ varsa bile yayında değildi.</p>

  <p class="block14">Hayat bugün hâlâ yayın yapmıyor.</p>

  <p class="block14">Benim tahminim şuydu: Buz-dokuzun zehirli mavi-beyaz donukluğunu dört bir yana taşıyan hortumlar yeryüzündeki herkesi ve her şeyi telef etmişti. Hâlâ hayatta kalan her şey de yakında susuzluktan, açlıktan, öfkeden ya da soğuktan ölecekti.</p>

  <p class="block14">Kendimi Bokonon’un Kitapları’na verdim. Manevi bir rahatlama sağlayacaklarını zannedecek kadar yabancıydım onlara. Birinci Kitap’ın başındaki uyarıyı hızla geçiverdim:</p>

  <p class="block14">‘Aptal olma! Hemen kapat bu kitabı! İçinde <i class="calibre4">foma</i>’dan başka bir şey yok!’</p>

  <p class="block14">Foma dediği, yalanlardı.</p>

  <p class="block14">Ardından şunu okudum:</p>

  <p class="block14">‘Başlangıçta Tanrı dünyayı yarattı ve kozmik yalnızlığı içinde onu seyre koyuldu.</p>

  <p class="block14">Sonra Tanrı dedi: “Şimdi de çamurdan canlılar yaratalım ki yaptığımız işi görsünler.” Ve Tanrı bugün var olan tüm canlıları yarattı. Bunlardan biri de insandı. Sadece insan biçimindeki çamur konuşabiliyordu. İnsan biçimindeki çamur, ayağa kalkıp etrafına bakındı ve konuştu. Tanrı onu duyabilmek için yakınına doğru eğildi. İnsan gözlerini kırptı. “Bütün bunların amacı nedir?” diye kibarca sordu.</p>

  <p class="block14">“Her şeyin bir amacı olmak zorunda mıdır?” diye sordu Tanrı.</p>

  <p class="block14">“Kesinlikle,” dedi insan.</p>

  <p class="block14">“Öyleyse bunların amacını düşünmeyi sana bırakıyorum,” dedi Tanrı.</p>

  <p class="block14">Sonra dönüp gitti.’</p>

  <p class="block14">Bunun zırvalık olduğunu düşündüm.</p>

  <p class="block14">‘Tabii ki zırvalık!’ diye yazmıştı Bokonon.</p>

  <p class="block14">Sonra çok daha derin ve rahatlatıcı olan sırlarla ilgilenmek için cennetten çıkma Mona’ma döndüm.</p>

  <p class="block14">Yatağımda oturmuş onu süzerken, muhteşem gözlerinin ardında Havva anamıza kadar uzanan eski sırların dolandığını hayal edebiliyordum.</p>

  <p class="block14">Bunu izleyen nahoş cinsel münasebet faslına hiç girmeyeceğim. İtici olduğumu, karşılığında da itildiğimi söylemem kâfi.</p>

  <p class="block14">Kız üremeyle hiç ilgilenmiyordu; bu düşünceden nefret ediyordu. Debelenmemiz sona ermeden evvel yeni insanlar üretmek için kullanılan bu tuhaf, hırıltılı, terlemeli eylemi benim icat ettiğime tam anlamıyla kanaat getirmişti; ben bile inanmıştım hatta buna.</p>

  <p class="block14">Dişlerimi gıcırdatarak yatağıma döndüğümde, aşk yapmanın ne olduğu konusunda hiçbir fikri olmadığına inanmıştım. Ama sonra bana yumuşacık bir sesle, “Minik bir bebek sahibi olmak için çok nahoş zamanlar olduğunu düşünmüyor musun sen de?” dedi.</p>

  <p class="block14">“Evet,” diye onayladım kasvetli bir tonla.</p>

  <p class="block14">“Minik bebekler böyle yapılır; hani bilmiyorsan diye söylüyorum.”</p>

  <h2 class="block24"><b class="calibre6" id="id_Toc394268604">Mona bana teşekkür ediyor</b></h2>

  <p class="block14">‘Bugün Bulgaristan Eğitim Bakam olacağım,’ der Bokonon. ‘Yarın Truvalı Helen olacağım.’ Kastettiği şey çok açıktır: Her birimiz neysek o olmalıyız. Aşağıda, yani o zindanda düşündüğüm buydu işte. Tabii ki, Bokonon’un Kitapları sayesinde.</p>

  <p class="block14">Bokonon, beni kendisiyle birlikte şu şarkıyı söylemeye davet ediyordu:</p>

  <p class="block14">Yaparız biz, parız biz, parız biz,</p>

  <p class="block14">Ne yapmaya mecbursak, maya mecbur, maya mecbur;</p>

  <p class="block14">Çamurca yaparız, murca yap, murca yap,</p>

  <p class="block14">Çatlayana dek, laya dek, laya dek.</p>

  <p class="block14">Bu sözlere bir melodi uydurup bize oksijen sağlayan bisikletin pedallarını çevirirken ıslık çalıyordum.</p>

  <p class="block14">“İnsan oksijeni içine çeker ve dışarıya karbondioksit bırakır,” diye seslendim Mona’ya.</p>

  <p class="block14">“Ne?”</p>

  <p class="block14">“Bilim.”</p>

  <p class="block14">“Haa.”</p>

  <p class="block14">“İnsanın uzun zamandır çözemediği hayata dair sırlardan biri budur: Hayvanlar diğer hayvanların verdiği nefesi solur ya da tersi.”</p>

  <p class="block14">“Bunu bilmiyordum.”</p>

  <p class="block14">“Artık biliyorsun.”</p>

  <p class="block14">“Teşekkür ederim.”</p>

  <p class="block14">“Bir şey değil.”</p>

  <p class="block14">Pedal basarak ortamımıza ferahlık ve tazelik sağladıktan sonra bisikletten indim ve havanın yukarıda nasıl olduğunu görmek için demir basamakları tırmandım. Bunu günde birkaç kez yapıyordum. O gün, yani dördüncü gün, zindan kapağını hafifçe kaldırarak dar aralıktan havanın az biraz durulduğunu gördüm.</p>

  <p class="block14">Durulma dediğim, gayet hareketli ve vahşice bir durgunluktu. Bir sürü hortum vardı hâlâ ve bugün de bir sürü hortum var. Ancak ağızları artık dünyayı yalayıp yutmuyordu. Dört bir yana dönük ağızları yerden yaklaşık yedi-sekiz yüz metre yukarı çekilmişti. Yükseklikleri bir andan diğerine pek az farklılık gösteriyordu; öyle ki San Lorenzo hortumlara karşı camdan bir kalkanın koruması altındaydı sanki.</p>

  <p class="block14">Hortumların gerçekten göründükleri kadar suskun olduklarından emin olmak için üç gün daha geçmesini bekledik. Sonra depomuzdan mataralarımızı doldurduk ve yukarıya çıktık.</p>

  <p class="block14">Hava kuru, sıcak, ölümcül durgunluktaydı.</p>

  <p class="block14">Bir defasında ılıman kuşaklarda mevsimlerin sayısının dört yerine altı olması gerektiğinin önerildiğini duymuştum: Yaz, sonbahar, kilitlenme, kış, çözülme, ilkbahar. Zindanımızın kapağının başında dikilerek çevreye baktığımda ve etrafı dinleyip kokladığımda aklıma bu geldi.</p>

  <p class="block14">Hiçbir koku almıyordum. Hiç hareket yoktu. Attığım her adım mavi-beyaz don tabakasında gıcırtılar çıkarıyordu. Ve her bir gıcırtı yüksek perdeden yankılanıyordu. Kilitlenme mevsimi sona ermişti. Dünya sıkıca kilitlenmişti.</p>

  <p class="block14">Artık kış gelmişti, sonsuza dek.</p>

  <p class="block14">Mona’mın delikten çıkmasına yardımcı oldum. Onu ellerini mavi-beyaz dondan ve ağzından uzak tutması konusunda uyardım. “Ölmek hiç bu kadar kolay olmamıştı,” dedim ona. “Elini yere dokundurup dudaklarına değdirdin mi bittin.”</p>

  <p class="block14">Başım iki yana salladı ve iç geçirdi. “Çok kötü bir ana.”</p>

  <p class="block14">“Ne?”</p>

  <p class="block14">“Tabiat Ana. Artık iyi bir ana değil.”</p>

  <p class="block14">“Kimse yok mu, kimse yok mu?” diye seslendim sarayın yıkıntıları arasında. Korkunç rüzgârlar dev taş binanın sağında solunda yarıklar açmıştı. Mona ile hayatta kalan olup olmadığını anlamak için gönülsüz bir araştırmaya koyulduk; gönülsüzdük, zira hiçbir hayat belirtisi sezmiyorduk. Kemirgen, parlak burunlu bir sıçan bile canlı kalmamıştı.</p>

  <p class="block14">Saray kapısının kemeri, insan elinden çıkma tek zarar görmemiş yapıydı. Mona ile oraya doğru ilerledik. Kemerin ayağına beyaz boyayla Bokononcu bir ‘Kalipso’ yazılmıştı. Harfler gayet düzgündü. Yazı yeniydi. Bir kişinin daha rüzgârlardan sağ kurtulduğunun kanıtıydı.</p>

  <p class="block14">‘Kalipso’ şöyleydi:</p>

  <p class="block14">Gün gelecek bu çılgın dünya yok olacak,</p>

  <p class="block14">Ve Tanrımız bize verdiklerini geri alacak.</p>

  <p class="block14">Eğer o hazin günde azarlamak istersen Tanrı’nı,</p>

  <p class="block14">Git azarla. Yalnızca gülümseyecek ve sallayacak başını.</p>

  <h2 class="block24"><b class="calibre6" id="id_Toc394268605">İlgili kişiye</b></h2>

  <p class="block14">Çocuklar için hazırlanmış Bilgiler Kitabı isimli bir kitap setinin reklamı gelmişti aklıma. Reklamda bir kız ve bir oğlan başlarını kaldırıp babalarına güven dolu gözlerle bakıyordu. “Babacığım,” diye soruyordu biri, “gökyüzü neden mavidir?” Sorunun cevabı, tahmin edersiniz ki, Bilgiler Kitabı’nda bulunabilir demek istiyordu reklam.</p>

  <p class="block14">Mona ile birlikte saraydan aşağı doğru yürürken, de babacığım yanımda olsa eline yapışıp soracağım bir sürü sorum vardı. “Babacığım, neden bütün ağaçlar kırılmış? Babacığım, neden bütün kuşlar ölmüş? Babacığım, gökyüzünü bu kadar hastalıklı ve solucanlarla dolu hale getiren nedir? Babacığım, denizi bu kadar katı ve durgun yapan nedir?”</p>

  <p class="block14">O an fark ettim ki, bu soruların cevabını benden daha iyi verecek bir insan yoktu; tabii hayatta kalmış başka herhangi bir insan varsa. Biri çıkıp da ilgilenirse, ben neyin yolunda gitmediğini, bunun nerede ve nasıl başladığını biliyordum.</p>

  <p class="block14">Eee, sonra?</p>

  <p class="block14">Ölülerin nerede olabileceğini merak ediyordum. Mona ile zindandan çıktığımızdan beri neredeyse iki kilometrelik yolu tek bir ölü görmeden yürümüştük.</p>

  <p class="block14">Dirileri o kadar merak etmiyordum, çünkü öncelikle çok sayıda ölü görmek zorunda olacağımı tahmin ediyordum. Haklı olarak. Bir ateşten yükselen duman falan göremiyordum; zaten solucanlarla dolu bir ufukta öyle bir şeyi görmek zor olurdu.</p>

  <p class="block14">Dikkatimi çeken bir şey olmuştu ama. McCabe Dağı’nın kamburunun tepesindeki o garip tıpanın etrafını saran lavanta renkli hale. Beni çağırıyor gibiydi sanki ve benim de içimden saçma sapan bir şekilde Mona ile birlikte o zirveye tırmanma düşüncesi geçmeye başladı. İyi de, bu neye yarayacaktı?</p>

  <p class="block14">McCabe Dağı’nın eteklerindeki engebelerde dolaşıyorduk. Mona düşünmeden hareket eder gibi bir edayla yanımdan ayrıldı, yoldan çıktı ve minik engebelerden birinin tepesine tırmandı. Ben de onu izledim.</p>

  <p class="block14">Engebenin tepesinde yanına vardım. Kendinden geçmiş bir şekilde aşağıdaki geniş ve doğal çanağın içine bakıyordu. Ağlamıyordu.</p>

  <p class="block14">Ağlasa yeriydi aslında.</p>

  <p class="block14">Çanağın içinde binlerce ölü üst üste yığılmıştı. Her bir mevtanın dudaklarında buz-dokuzun mavi-beyaz donu vardı.</p>

  <p class="block14">Ölüler etrafa dağılmamış ya da rastgele yığılmış olmadığından, korkunç rüzgârların dinmesinden sonra toplanıp geldikleri açıkça anlaşılıyordu. Her bir cesedin parmağı ağzının içinde veya yakınında olduğundan ötürü, hepsinin bu hüzün dolu yere kendi ayağıyla geldiğini ve sonra da kendini buz-dokuzla zehirlediğini anlamıştım.</p>

  <p class="block14">Birçoğu boko-maru pozisyonunda duran adamlar, kadınlar, çocuklar vardı. Hepsi çanağın merkezine dönüktü; bir amfitiyatrodaki izleyiciler gibiydiler.</p>

  <p class="block14">Mona ile tüm o donmuş gözlerin odaklandığı yere, çanağın ortasına baktık. Yuvarlak bir boşluk vardı orada; büyük ihtimalle onlara hitap eden bir hatibin dikildiği bir boşluk.</p>

  <p class="block14">Ölümcül heykellere değmemeye özen göstererek bu açıklığa doğru ilerledik. Ortada bir kaya parçası bulduk. Kayanın altındaysa kurşunkalemle yazılmış bir not vardı:</p>

  <p class="block14">İlgili kişiye: Etrafınızdaki bu insanlar, denizin donmasının ardından gelen rüzgârlardan sağ kurtulan San Lorenzoluların hemen hemen tümüdür. Bu insanlar Bokonon adındaki sahte din adamını yakalayıp tutsak etti. Onu buraya getirdiler, ortalarına diktiler ve Yüce Tanrı’nın ne yapmak istediğini, bu durumda kendilerine düşenin ne olduğunu anlatmasını buyurdular. O şarlatan da Tanrı’nın kendilerini öldürmeye çalıştığını, büyük ihtimalle onlarla işinin bittiğini ve efendi gibi ölmeleri gerektiğini söyledi. Gördüğünüz üzere, onlar da bunu yaptı.</p>

  <p class="block14">Notun altında Bokonon’un imzası vardı.</p>

  <h2 class="block24"><b class="calibre6" id="id_Toc394268606">Cevap vermekte ağır kalıyorum</b></h2>

  <p class="block14">“Nasıl bir kibirdir bu!” diyebildim zorlukla yutkunarak. Başımı nottan kaldırdım ve ölülerle dolu çanağın etrafına bakındım. “Buralarda bir yerde mi?”</p>

  <p class="block14">“Etrafta görünmüyor,” dedi Mona usulca. Üzgün ya da öfkeli değildi. Aslına bakılırsa, gülecek gibi bir hali vardı. “Asla kendi öğütlerini dinlemeyeceğini, çünkü hiçbirinin beş para etmediğini bildiğini söylerdi hep.”</p>

  <p class="block14">“Buralarda olsa iyi eder!” dedim kızgınlıkla. “Herifteki yüzsüzlüğe bak! Bütün bu insanlara kendilerini öldürmelerini tavsiye etmiş!”</p>

  <p class="block14">Mona gülüyordu artık. Daha önce güldüğünü hiç duymamıştım. Kahkahası şaşırtıcı şekilde derin ve çiğdi.</p>

  <p class="block14">“Sen bunu komik mi buluyorsun?”</p>

  <p class="block14">Kollarını bezginlikle kaldırdı. “O kadar basit ki aslında. Ne çok insanı meşgul eden ne kadar fazla sorunu nasıl da basitçe çözüyor.”</p>

  <p class="block14">Ve binlerce taş kesilmiş ölünün arasında kahkahalar atarak gezinmeye başladı. Yukarıya çıkarken yolun yarısında durdu ve bana döndü. Seslendi. “Elinden gelse bunlardan herhangi birini yeniden canlı görmek ister miydin? Çabuk cevap ver bana.”</p>

  <p class="block14">Aradan yaklaşık otuz saniye geçtikten sonra “Yeterince çabuk cevap vermedin,” diye bağırdı oyunbaz bir edayla. Hâlâ gülerken parmağını yere değdirdi, doğruldu ve dudaklarına dokunup öldü.</p>

  <p class="block14">Ağladım mı? Ağladığımı söylüyorlar. Ben düşe kalka ilerlerken H. Lowe Crosby ve karısı Hazel ve minik Newton Hoenikker bana rastladı. Fırtınadan her nasılsa kurtulmuş, Bolivar’ın tek taksisine doluşmuşlardı. Ağlamakta olduğumu söylüyorlar. Hazel da ağlıyordu; benim hayatta olmam karşısında mutluluktan ağlıyordu.</p>

  <p class="block14">Dil dökerek beni taksiye binmeye ikna ettiler.</p>

  <p class="block14">Hazel kolunu boynuma doladı. “Annen artık yanında. Hiçbir şey için endişelenme sen.”</p>

  <p class="block14">Zihnimi koyuverdim gitti. Gözlerimi kapadım. Derin, salakça bir rahatlamayla başımı tombul ve terli köylü kadına dayadım.</p>

  <h2 class="block24"><b class="calibre6" id="id_Toc394268607">İsviçreli Robinson ailesi</b></h2>

  <p class="block14">Beni Franklin Hoenikker’in çağlayanın başındaki evinden geri kalan yıkıntıya götürdüler. Yalnızca çağlayanın altındaki mağara kalmış, o da saydam, mavi-beyaz buz-dokuz kubbesinin altında bir nevi Eskimo evine dönmüştü.</p>

  <p class="block14">Ev halkı artık Frank, minik Newt ve Crosbylerden oluşuyordu. Saraydaki bir zindana sığınarak hayatta kalmışlar; bizimkinden çok daha alçak tavanlı ve beter bir zindana. Onlar rüzgârların hafiflemesiyle birlikte kendilerini dışarıya atarken, Mona ve ben üç gün daha yeraltında beklemiştik.</p>

  <p class="block14">Tesadüf eseri, mucizevi taksiyi saray kapısının kemeri altında kendilerini bekler halde bulmuşlar. Bir teneke beyaz boya da bulmuşlar ve Frank, taksinin ön kapılarına beyaz yıldızlar çizip tavanına da bir granfalon’un baş harflerini yazmış: ABD.</p>

  <p class="block14">“Sonra da boyayı kemerin altında bıraktınız,” dedim.</p>

  <p class="block14">“Nereden bildin?” diye sordu Crosby.</p>

  <p class="block14">“Sizden sonra başka biri gelip duvara bir dörtlük yazmış.”</p>

  <p class="block14">Angela Hoenikker Conners ile Philip ve Julian Castle’ın ecelleriyle nasıl buluştuklarını sormadım, zira bu durumda ben de Mona’yı anlatmak zorunda kalacaktım. Buna henüz hazır değildim.</p>

  <p class="block14">Mona’nın ölümü üzerine henüz konuşmak istemememin özel bir nedeni de hep birlikte takside giderken Crosbylerin ve minik Newt’ın yersiz bir neşe içinde olmasıydı.</p>

  <p class="block14">Hazel bu neşenin nereden kaynaklandığına dair bana bir ipucu sundu. “Nasıl yaşadığımızı görene dek bekle. Bir sürü güzel yiyeceğimiz var. Su gerektiğinde bir ateş yakıp ihtiyacımız kadar eritiyoruz. İsviçreli Robinson Ailesi. Kendimize bu adı taktık.”</p>

  <h2 class="block24"><b class="calibre6" id="id_Toc394268608">Fareler ve insanlar</b></h2>

  <p class="block14">Aradan tuhaf bir altı ay geçti, ben de o altı ay zarfında bu kitabı yazdım. Hazel ufak topluluğumuzu İsviçreli Robinson Ailesi olarak adlandırmakla doğru yapmıştı, zira bir fırtınadan sağ çıkıp ıssız bir adada kalmıştık ve sonrasında yaşamak gerçekten çok kolaylaşmıştı. Walt Disney tarzı bir büyüleyicilikten yoksun değildi öykü.</p>

  <p class="block14">Hiçbir bitki ya da hayvan canlı kalmamıştı, doğru. Fakat buz-dokuz inekleri, domuzları, geyikleri, her türlü kuşu ve meyveyi biz onları çözüp pişirene kadar muhafaza ediyordu. Üstelik Bolivar’ın yıkıntıları arasında tonlarca konserve vardı. Ve biz, San Lorenzo’da hayatta kalan yegâne insanlardık görünüşe göre.</p>

  <p class="block14">Yiyecek sorun değildi; giysi ya da barınak da öyle, zira hava sabit şekilde kuru, ölü ve sıcaktı. Sağlığımız bir şekilde her daim iyiydi. Anlaşılan tüm mikroplar ölmüştü; ya da uykudaydılar.</p>

  <p class="block14">Yeni koşullara öylesine memnuniyetle uyum sağlamış, rahata o kadar alışmıştık ki Hazel, “Bunun bir güzel yanı da hiç sivrisinek olmaması,” dediğinde kimse ne şaşırmış, ne de karşı çıkmıştı bu sözlere.</p>

  <p class="block14">Hazel, eskiden Frank’in evinin bulunduğu açıklıktaki üç ayaklı bir taburede oturuyordu. Kırmızı, beyaz ve mavi kumaş parçalarını birbirine dikiyordu. Tıpkı Betsy Ross gibi o da bir Amerikan bayrağı yapıyordu. Kimse bayrağının kırmızısının aslında turuncuya çaldığını, mavinin yeşile döndüğünü ve kestiği elli yıldızın beş köşeli Amerikan yıldızları değil de altı köşeli Musevi yıldızları olduğunu ona söyleme kabalığında bulunmamıştı.</p>

  <p class="block14">Çok iyi bir aşçı olan kocası, odun ateşi üstüne yerleştirdiği demir bir tencerede yahni yapıyordu. Bütün yemeklerimizi o yapıyordu; pişirmeyi seviyordu.</p>

  <p class="block14">“Güzel görünüyor, güzel kokuyor,” diye yorumda bulundum.</p>

  <p class="block14">Bana göz kırptı. “Aman aşçıyı vurmayın. Elinden geleni yapıyor.”</p>

  <p class="block14">Bu sıcak sohbetin gerisinde Frank’in yaptığı bir S.O.S. vericisinin sinir bozucu dıt-dıt, dat-dat sesleri duyuluyordu. Aygıt gece gündüz yardım çağrısı gönderiyordu.</p>

  <p class="block14">Dikiş dikerken, “Canımızı kurtarııııınnn,” diye eşlik ediyordu Hazel vericinin çıkardığı seslere. “Canımızı kurtarııııınnn.”</p>

  <p class="block14">“Kitap nasıl gidiyor?” diye sordu bana.</p>

  <p class="block14">“İyi Anne, gayet iyi.”</p>

  <p class="block14">“Bize ne zaman okutacaksın?”</p>

  <p class="block14">“Hazır olduğunda Anne, hazır olduğunda.”</p>

  <p class="block14">“Hoosierler arasında birçok ünlü yazar vardır.”</p>

  <p class="block14">“Biliyorum.”</p>

  <p class="block14">“Sen de uzun, çok uzun bir geleneğin parçası olacaksın.” Umut dolu bir gülümsemeyle baktı bana. “Komik bir kitap mı?”</p>

  <p class="block14">“Umarım öyle olacak, Anne.”</p>

  <p class="block14">“Severim şöyle adamakıllı gülmeyi.”</p>

  <p class="block14">“Bilirim, seversin.”</p>

  <p class="block14">“Buradaki herkesin bir meziyeti var, diğerlerine sunacak bir şeyi var. Sen bizi güldürecek kitaplar yazıyorsun, Frank bilimsel şeylerle uğraşıyor, minik Newt ise... Hepimiz için resimler yapıyor, ben dikiş dikiyorum ve Lowie de yemek pişiriyor.”</p>

  <p class="block14">“Eski bir Çin atasözü, ‘Bir işe ne kadar çok el atılırsa, iş o kadar azalır,’ der.”</p>

  <p class="block14">“Pek çok konuda akıllı adamlarmış şu Çinliler.”</p>

  <p class="block14">“Evet. Biz de anılarını canlı tutalım.”</p>

  <p class="block14">“Keşke zamanında onları daha fazla incelemiş olsaydım.”</p>

  <p class="block14">“Bunu yapmak kolay değil, hatta ideal koşullar altında bile zor işti.”</p>

  <p class="block14">“Keşke zamanında her şeyi daha fazla incelemiş olsaydım.”</p>

  <p class="block14">“Hepimizin pişmanlıkları var, Anne.”</p>

  <p class="block14">“Kırılan kâsenin arkasından ağlamanın manası yok.”</p>

  <p class="block14">“Şairin de dediği gibi, anacığım, ‘Farelerin ve insanların aksanında, en hüzünlü sözcük şudur: Keşke.’”</p>

  <p class="block14">“Çok güzelmiş, çok da doğru.”</p>

  <h2 class="block24"><b class="calibre6" id="id_Toc394268609">Frank’in karınca çiftliği</b></h2>

  <p class="block14">Hazel’in bayrağını tamamlamaya yaklaştığını görmekten nefret ediyordum, çünkü saçma salak planlarına bir biçimde beni de bulaştırmıştı. Her nasılsa, o aptal şeyi McCabe Dağı’nın zirvesine dikmeye razı olduğum fikrine kapılmıştı.</p>

  <p class="block14">“Lowe ile ben daha genç olsaydık, bunu kendimiz yapardık. Şimdi elimizden gelen yegâne şey, bayrağı sana teslim etmek ve arkandan en iyi dileklerimizi göndermek.”</p>

  <p class="block14">“Bayrak için burasının uygun bir yer olduğundan o kadar da emin değilim, Anne.”</p>

  <p class="block14">“Başka neresi var ki?”</p>

  <p class="block14">“Ben bir düşüneyim.” Müsaade istedim ve mağaraya inip Frank’in ne iş peşinde olduğuna bakmaya gittim.</p>

  <p class="block14">Yeni bir şey peşinde değildi. İnşa ettiği karınca çiftliğini seyre dalmıştı. Bolivar’ın yıkıntılarının üç boyutlu dünyasını, kazıp çıkardığı az sayıdaki canlı karıncayı iki cam plaka arasında toprak ve karıncayla sandviç yaparak oluşturduğu iki boyutlu dünyaya aktarmıştı. Frank kendilerini yakalayıp hayatlarına anlam katmadan önce hiçbir şey yapmıyordu karıncalar.</p>

  <p class="block14">Deney, karıncaların susuz bir dünyada nasıl olup da hayatta kalabildiğinin gizemini çözmüştü. Bildiğim kadarıyla, canlı kalabilen tek böcek türü karıncalardı ve bunu bedenleriyle buz-dokuz zerrelerinin etrafında sıkı toplar oluşturarak başarmışlardı. Topun merkezinde karınca nüfusunun yarısını öldürebilecek yükseklikte ısı oluşturuyor ve tek bir çiy damlası elde ediyorlardı. Bu damla, içilebilir suydu. Cesetlerse yenebiliyordu.</p>

  <p class="block14">“Ye, iç, keyfine bak; yarına kim öle, kim kala,” dedim Frank’e ve minik yamyamlarına.</p>

  <p class="block14">Cevabı hep aynıydı. İnsanların karıncalardan öğrenebilecekleri şeyler hakkında huysuz bir söylev çekerdi Frank her seferinde.</p>

  <p class="block14">Benim cevabım da klasikleşmişti. “Doğa harikadır, Frank. Doğa harikadır.”</p>

  <p class="block14">“Karıncaların neden bu kadar başarılı olduğunu biliyor musun?” diye sordu bana bininci kez. “İş-bir-li-ği yapıyorlar da ondan.”</p>

  <p class="block14">“Sıkı laf şu... İş-bir-liği.”</p>

  <p class="block14">“Onlara nasıl su elde edeceklerini kim öğretti?”</p>

  <p class="block14">“Bana nasıl su elde edeceğimi kim öğrettiyse?”</p>

  <p class="block14">“Saçma bir cevap verdin ve bunu sen de biliyorsun.”</p>

  <p class="block14">“Affedersin.”</p>

  <p class="block14">“Eskiden insanların saçma cevaplarını ciddiye alırdım. Artık bunu aştım.”</p>

  <p class="block14">“Bir dönüm noktası.”</p>

  <p class="block14">“Büyüdüm.”</p>

  <p class="block14">“Dünyaya büyük bir bedel ödeterek.” Bu gibi şeyleri Frank’e hiç tınmayacağından gayet emin olarak gönül rahatlığıyla söyleyebiliyordum.</p>

  <p class="block14">“Eskiden insanlar bana düşünmeksizin blöf yapabilirdi, çünkü kendime güvenim pek yoktu.”</p>

  <p class="block14">“Dünyadaki insan sayısını azaltarak kendi sosyal sorunlarını çözme yolunda epey mesafe kat etmiş olursun,” şeklinde bir öneride bulundum. Yine duvara konuşuyordum.</p>

  <p class="block14">“Söylesene bana, bu karıncalara nasıl su elde edeceklerini kim söylemiş olabilir?” diye iddialaştı yine.</p>

  <p class="block14">Birçok defa bunu onlara Tanrı’nın öğrettiği yolundaki bariz görüşü ortaya sürmüştüm. Bu teoriyi ne reddettiğini, ne de kabul ettiğini ise acı bir şekilde öğrenmiştim. Yalnızca daha da deliriyor ve soruyu tekrar tekrar yöneltiyordu.</p>

  <p class="block14">Bokonon’un Kitapları’nda öğütlendiği üzere Frank’in yanından uzaklaştım. ‘Bir şey öğrenmek için çok çalışan, öğrendikten sonraysa eskisinden daha bilge olmadığını gören adamdan uzak durun,’ der Bokonon. ‘O adam, cahillikleriyle zorlu yoldan yüzleşmemiş cahil insanlara karşı canice bir öfke duyar.’</p>

  <p class="block14">Ressamımız minik Newt’ı aramaya gittim.</p>

  <h2 class="block24"><b class="calibre6" id="id_Toc394268610">Tazmanyalılar</b></h2>

  <p class="block14">Minik Newt’ı mağaranın üç-dört yüz metre uzağında bir felaket manzarası resmederken bulduğumda, boya aramak için kendisini otomobille Bolivar’a götürüp götüremeyeceğimi sordu. Ayakları pedallara yetişmediğinden otomobil kullanamıyordu.</p>

  <p class="block14">Böylece yola düştük ve giderken ona içinde cinsel bir güdü kalıp kalmadığını sordum. Bende her şeyin bittiğinden yakındım; hayalini bile kurmaz olmuştum artık öyle şeylerin.</p>

  <p class="block14">“Eskiden beş, on, on beş metre boyunda kadınlar düşlerdim,” dedi. “Peki ya şimdi? Tanrım! Ukraynalı cücemin neye benzediğini bile hatırlayamıyorum.”</p>

  <p class="block14">Tazmanya’da yaşayan ilkel yerliler hakkında okuduğum bir şeyi hatırladım. Bu insanlar kıyafet kullanmazmış ve on yedinci yüzyılda beyaz adamla karşılaşana dek tarım, hayvancılık, mimarinin herhangi bir türü ve büyük ihtimal ateş onlara yabancıymış. Bütün bu cehaletleri nedeniyle beyaz adamların gözünde o kadar aşağılık varlıklarmış ki İngiltere’den gelen mahkûmlardan oluşan beyaz adamlar onları spor niyetine avlamış. Yerliler de yaşamanın çekicilikten öylesine yoksun olduğunu düşünmeye başlamış ki, üreme istekleri kalmamış.</p>

  <p class="block14">Newt’a bizi erkeklikten çıkaranın buna benzer bir ümitsizlik olduğunu söyledim.</p>

  <p class="block14">Newt zekice bir gözlemde bulundu. “Sanırım yataktaki tüm o heyecan, herkesin zannettiğinin aksine, aslında insan ırkının devamını sağlama heyecanıymış.”</p>

  <p class="block14">“Elbette. Aramızda çocuk doğurabilecek yaşta bir kadın olsa, durumu kökten değiştirirdi. Zavallı yaşlı Hazel’dan bu işler geçeli o kadar çok olmuş ki mongol bir bebek bile doğuramaz artık.”</p>

  <p class="block14">Newt mongollar hakkında epey şey biliyormuş meğer. Zamanında özürlü çocuk için açılmış özel bir okula gitmiş ve sınıf arkadaşlarından bazısı mongolmuş. “Aramızdaki en iyi yazar Myrna ismindeki bir mongoldu; yazar derken içerikten bahsetmiyorum, yazı yazma becerisini kast ediyorum. Tanrım! Yıllardır aklımdan geçmemişti o kız.”</p>

  <p class="block14">“İyi bir okul muydu?”</p>

  <p class="block14">“Tek hatırladığım, müdürün sürekli söylediği bir laf. Yaptığımız bir yaramazlık nedeniyle bize hoparlörden saydırır ve sözlerine hep aynı şekilde başlardı. ‘Bıktım artık, usandım...’ ”</p>

  <p class="block14">“Çoğu zaman ben de kendimi tamı tamına öyle hissediyorum.”</p>

  <p class="block14">“Belki de öyle hissetmen gerekiyor.”</p>

  <p class="block14">“Tam bir Bokononcu gibi konuşuyorsun Newt.”</p>

  <p class="block14">“Neden konuşmayayım ki? Bildiğim kadarıyla, Bokononculuk cüceler hakkında bir laf eden tek din.”</p>

  <p class="block14">Yazmadığım zamanlarda Bokonon’un Kitapları’nı okuyordum ama cücelerden bahsedilen kısmı gözden kaçırmıştım. Dikkatimi bu hususa çektiği için Newt’a minnettardım, çünkü sözünü ettiği beyit Bokononcu düşüncenin zalim paradoksunu, gerçeklik hakkında yalan söylemenin yürek paralayıcı zorunluluğunu ve bu konuda yalan söylemenin yürek paralayıcı imkânsızlığını gözler önüne seriyordu.</p>

  <p class="block14">Cüce, cüce, cücecik, nasıl da salınıp göz kırpar,</p>

  <p class="block14">Bilir çünkü insanın boyu, düşünüp umut edebildiği kadar!</p>

  <h2 class="block24"><b class="calibre6" id="id_Toc394268611">Çalsın borular</b></h2>

  <p class="block14">“Ne ruh bunaltıcı bir din!” diye bağırdım. Sohbetimizin konusunu ütopyalara çevirdim. Lafı dünya nasıl olabilirdiye, nasıl olmalıydıya, hatta bir gün buzlar çözülecek olursa nasıl olabilecektiye getirdim.</p>

  <p class="block14">Ne var ki Bokonon bu konuya da el atmıştı. Ütopyalar hakkında koca bir kitap yazmıştı Yedinci Kitap’ın başlığı ‘Bokonon’un Cumhuriyeti’ idi. Bu kitapta dehşet verici aforizmalar vardı:</p>

  <p class="block14">Bakkalları dolduran el, dünyayı yönetir.</p>

  <p class="block14">Cumhuriyetimizi bakkallar zinciriyle, marketler zinciriyle, gaz odaları zinciriyle ve ulusal bir oyunla başlatalım. Sonra Anayasamız’ı yazabiliriz.</p>

  <p class="block14">Bokonon’u zenci pislik olarak anan bir küfür savurup konuyu yeniden değiştirdim. Anlamlı, bireysel kahramanlık eylemlerinden söz açtım. Özellikle Julian Castle ile oğlunun seçtiği ölüm biçimini övdüm. Hortumlar şiddetle ortalığı kasıp kavururken, verebilecekleri tüm umut ve merhameti dağıtmak üzere Ormandaki Umut ve Merhamet Yuvası’na doğru yola düşmüşlerdi. Zavallı Angela’nın ölüm biçiminde de bir muhteşemlik görüyordum. Bolivar’ın kalıntıları arasında bulduğu bir klarneti eline almış ve ağızlığına buz-dokuz bulaşıp bulaşmadığını bir an bile düşünmeksizin çalmaya davranmış.</p>

  <p class="block14">“Çalsın borular,” diye mırıldandım boğuk bir tonla.</p>

  <p class="block14">“Belki sen de kendine güzel bir ölüm şekli bulabilirsin,” dedi Newt.</p>

  <p class="block14">Bu da gayet Bokononcu bir sözdü.</p>

  <p class="block14">McCabe Dağı’na muhteşem bir sembolle tırmanma ve onu oraya dikme hayalimi dile getirdim. Bir an için ellerimi direksiyondan çekip, semboller bakımından ne kadar fakir olduklarını gösterdim ona. “Peki ama doğru sembol ne olabilir Newt? Ne olabilir, ne?” Direksiyonu yeniden kavradım. “İşte şu an, dünyanın sonu ve işte ben, neredeyse yaşayan son insanım ve işte orası, görünürlerdeki en yüksek dağ. Karass’ımın neyin peşinde olduğunu biliyorum, Newt. Belki de yarım milyon yıldır beni o dağın tepesine çıkarabilmek için gece gündüz çalışıyor.” Başımı salladım, neredeyse ağlayacaktım. “İyi de, ne götürmem gerek oraya, Tanrı aşkına söyle?”</p>

  <p class="block14">Bunu sorarken görmeyen gözlerle bakıyordum otomobilin camından. Gözlerim algıdan o kadar uzaklaşmıştı ki, yaşlı bir zencinin, yol kenarında oturan, canlı bir siyah adamın gözlerinin içine baktığımı fark ettiğimde bir kilometreden fazla yol gitmiştim.</p>

  <p class="block14">Sonra yavaşladım. Sonra durdum. Sonra ellerimle gözlerimi kapadım.</p>

  <p class="block14">“Ne oldu?” diye sordu Newt.</p>

  <p class="block14">“Bokonon’u gördüm geride bir yerde.”</p>

  <h2 class="block24"><b class="calibre6" id="id_Toc394268612">Son</b></h2>

  <p class="block14">Bir kayanın üstünde oturuyordu. Yalınayaktı. Ayaklarını buz-dokuz tabakası kaplamıştı. Üstündeki tek şey mavi işlemeli, beyaz bir yatak örtüsüydü. Casa Mona yazıyordu işlemede. Gelişimizle hiç ilgilenmedi. Bir elinde kurşunkalem tutuyordu. Diğerinde kâğıt vardı.</p>

  <p class="block14">“Bokonon?”</p>

  <p class="block14">“Evet?”</p>

  <p class="block14">“Ne düşündüğünü sorabilir miyim?”</p>

  <p class="block14">“Bokonon’un Kitapları’nın son cümlesini düşünüyorum genç adam. Son cümleyi yazmanın vakti geldi.”</p>

  <p class="block14">“Bir şey bulabildin mi bari?”</p>

  <p class="block14">Omuz silkti ve elindeki kâğıdı bana uzattı.</p>

  <p class="block14">Kâğıtta şöyle yazıyordu:</p>

  <p class="block14">‘Daha genç bir adam olsaydım, insanın aptallığının tarihini yazardım; McCabe Dağı’nın zirvesine tırmanır, tarihçemi yastık yapıp sırtüstü uzanırdım; sonra da insanları heykele çeviren mavi-beyaz zehirden bir parça alırdım yerden; yüzünde korkunç bir sırıtmayla sırtüstü uzanmış bir heykele çevirirdim kendimi, yukarıya doğru nanik yaparken, İsmi Lazım Değil’e.’</p>
</body>
</html>
