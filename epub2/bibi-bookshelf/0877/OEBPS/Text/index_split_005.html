<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Kedi Beşiği</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block24" id="id_Toc394268487">Dünyanın sona erdiği gün</h2>

  <p class="block14">Bana Jonah deyin. Annemle babam öyle yaptı, ya da ona yakın bir şey. John adını vermişler bana.</p>

  <p class="block14">Jonah, John değil de eğer bir Sam olsaydım bile yine de Jonah olurdum ki, bunun sebebi herkesin tanıdığı o en meşhur Jonah gibi başkalarına uğursuzluk getirmem değil, birinin ya da bir şeyin beni belirli zamanlarda belirli yerlerde olmaya zorlamış olmasıdır. Hem tuhaf hem de alışageldik tüm araçlar ve sebepler tedarik edilmiştir. Ve bu plana göre, tayin edilmiş tüm zamanlarda ve tüm yerlerde bu Jonah hazır bulunmuştur.</p>

  <p class="block14">Dinleyin:</p>

  <p class="block14">Ben daha genç bir adamken; iki karı önce, 250.000 sigara önce, 3000 litre içki önce...</p>

  <p class="block14">Çok daha genç bir adamken, adına Dünyanın Sona Erdiği Gün denecek bir kitap için malzeme toplamaya başlamıştım.</p>

  <p class="block14">Kitap, gerçeklere dayalı olacaktı.</p>

  <p class="block14">Kitap, ilk atom bombasının Japonya’daki Hiroşima’ya atıldığı gün, önde gelen Amerikalı şahsiyetlerin neler yaptığının bir anlatımı olacaktı.</p>

  <p class="block14">Bir Hıristiyan kitabı olacaktı. O zamanlar Hıristiyan’dım.</p>

  <p class="block14">Şimdiyse Bokononcu’yum.</p>

  <p class="block14">Bokonon’un buruk tatlılıktaki yalanlarını bana öğretecek biri olsaydı, daha o zamandan Bokononcu olurdum. Fakat Bokononculuk, Karayip Denizi’ndeki San Lorenzo Cumhuriyeti isimli küçük adayı çevreleyen çakıl taşlı plajların ve keskin mercan kayalıklarının ötesinde henüz bilinmiyordu.</p>

  <p class="block14">Biz Bokononcular, insanlığın takımlardan oluştuğuna inanırız; ne yaptıklarının farkına varmadan Tanrı’nın İradesi’ni yerine getiren takımlardan. Bokonon, bu takımlara <i class="calibre4">karass</i> adını verir ve beni kendi karass’ıma getiren araç, yani <i class="calibre4">kan-kan</i>, adına Dünyanın Sona Erdiği Gün denecek olan hiçbir zaman bitirmediğim kitap olmuştu.</p>

  <h2 class="block24"><b class="calibre6" id="id_Toc394268488">Güzel, güzel, çok güzel</b></h2>

  <p class="block14">‘Hiçbir mantıklı sebep olmaksızın hayatınızın başka birinin hayatıyla karıştığını görecek olursanız,’ diye yazar Bokonon, ‘o kişi sizin karass’ınızın bir mensubu olabilir.’</p>

  <p class="block14">Bokonon’un Kitapları’nın başka bir bölümünde Bokonon bize şöyle der: ‘İnsanoğlu dama tahtasını yarattı; Tanrı karass’ı yarattı.’ Bununla kastettiği, bir karass’da milli, kurumsal, mesleki, ailevi ve sınıfsal sınırları tanımadığıdır.</p>

  <p class="block14">Bir amip gibi biçimsizdir karass.</p>

  <p class="block14">‘Elli Üçüncü Kalipso’sunda Bokonon bizi kendisiyle beraber şu şarkıyı söylemeye davet eder:</p>

  <p class="block14">İşte size bir ayyaş</p>

  <p class="block14">Sızmış kalmış Central Park’ta,</p>

  <p class="block14">Ve bir aslan avcısı</p>

  <p class="block14">Karanlık ormanda,</p>

  <p class="block14">Ve bir Çinli dişçi,</p>

  <p class="block14">Ve bir İngiliz kraliçe...</p>

  <p class="block14">Hepsi ne de yaraşmış</p>

  <p class="block14">Doluşmuş aynı makineye.</p>

  <p class="block14">Güzel, güzel, çok güzel; Güzel, güzel, çok güzel;</p>

  <p class="block14">Güzel, güzel, çok güzel...</p>

  <p class="block14">Bir sürü değişik insan</p>

  <p class="block14">Doluşmuş aynı düzeneğe.</p>

  <h2 class="block24"><b class="calibre6" id="id_Toc394268489">Ahmaklık</b></h2>

  <p class="block25">Bokonon kişinin karass’ının sınırlarını keşfetmesine ve Yüce Tanrı’nın ona yaptırdıklarının özünün ne olduğunu araştırmasına dair hiçbir yerde herhangi bir uyarıda bulunmaz. Bokonon sadece bu tür arayışların eksik kalmaya mahkûm olduğu yönünde bir gözlemde bulunur.</p>

  <p class="block14">Bokonon’un Kitapları’nın kendi yaşam öyküsünü anlattığı bölümde Bokonon, keşfetmiş gibi, anlamış gibi yapmanın nasıl bir ahmaklık olduğu hakkında ufak bir hikâyeye yer verir:</p>

  <p class="block14">Bir zamanlar Newport, Rhode Island’daki Episkopal cemaatine mensup bir hanım tanımıştım. Kendisi benden Danua cinsi köpeği için bir kulübe tasarlamamı ve yapmamı istemişti. Hanımefendi, Tanrı’yı ve onun İşlerini Yapış Şeklini kusursuz anladığını iddia ediyordu. Bir insanın bugüne dek olanlar ya da bundan sonra olacaklar karşısında şaşkınlığa düşmesine anlam veremiyordu.</p>

  <p class="block14">Buna karşın, kendisine yapmayı önerdiğim kulübenin detaylı bir planını gösterdiğimde, “Kusuruma bakmayın ama ben bunları hiç okuyamam,” dedi.</p>

  <p class="block14">“Siz en iyisi bunu Tanrı’ya iletmeleri için kocanıza ya da rahibinize verin,” dedim “Tanrı, boş bir ân bulduğunda eminim ki size bu köpek kulübesi çizimini sizin bile anlayabileceğiniz şekilde açıklayacaktır.”</p>

  <p class="block14">Kadın işi vermedi bana. Onu hiç unutmayacağım. Tanrı’nın yelkenli teknelere binen insanları motorlu teknelere binenlerden daha fazla sevdiğine inanıyordu. Bir solucana bakmaya tahammül edemezdi. Solucan gördüğü anda çığlığı basardı.</p>

  <p class="block14">Ahmağın tekiydi ve ben de öyleydim ve Tanrı’nın İşleri’ni anladığını düşünen herkes de ahmaktır [diye yazar Bokonon].</p>

  <h2 class="block24"><b class="calibre6" id="id_Toc394268490">Uzantıların ufak ufak birbirine dolanması</b></h2>

  <p class="block14">Her şeye rağmen, bu kitapta karasss’ıma mensup mümkün olduğunca fazla sayıda insana yer vermeyi amaçlıyorum ve bu dünyada topluca neler yaptığımıza yönelik tüm sağlam ipuçlarını incelemek niyetindeyim.</p>

  <p class="block14">Bu kitabı Bokononculuk risalesine dönüştürmek gibi bir gayem yok. Yine de kitapla ilgili olarak Bokononcu bir uyarıda bulunmak isterim. Bokonon’un Kitapları’nın ilk cümlesi şöyledir:</p>

  <p class="block14">‘Birazdan size anlatacağım gerçeklerin hepsi utanmadan söylenmiş yalanlardır.’</p>

  <p class="block14">Benim Bokononcu uyarımsa şu şekilde:</p>

  <p class="block14">Faydalı bir dinin yalanlar üzerine inşa edilebileceğini idrak edemeyen bir kimse, bu kitabı da anlayamaz.</p>

  <p class="block14">Hadi bakalım.</p>

  <p class="block14">Şimdi gelelim karass’ıma.</p>

  <p class="block14">İlk atom bombasının sözüm ona ‘Babalarından’ biri olarak anılan Dr. Felix Hoenikker’in üç çocuğunun karass’ıma mensup olduğu kesindir. Dr. Hoenikker’in kendisi de şüphesiz benim karass’ımın üyelerinden biriydi, ancak benim <i class="calibre4">sinook</i>’larım, yani hayatımın uzantıları onun çocuklarınınkilerle karışmaya başlamadan önce ölmüştü.</p>

  <p class="block14">Doktorun sinook’larının dokunduğu varislerinden ilki, üç çocuğunun ve iki oğlanın en küçüğü olan Newton Hoenikker idi. Üniversitede üyesi olduğum kardeşlik cemiyetinin süreli yayını The Delta Upsilon Quarterly’den Nobel ödüllü fizikçi Felix Hoenikker’in oğlu olan Newton Hoenikker’in de tıpkı benim gibi cemiyetin Cornell Üniversitesi şubesinden olduğunu öğrendim.</p>

  <p class="block14">Böylece oturup Newt’a şu mektubu yazdım:</p>

  <p class="block14">Aziz Bay Hoenikker:</p>

  <p class="block14">Yoksa Sevgili Hoenikker Birader mi demeliyim?</p>

  <p class="block14">Ben, hayatım serbest yazar olarak kazanan eski bir Cornell Delta Upsilon mensubuyum. İlk atom bombasıyla ilgili bir kitap için malzeme topluyorum. Kitabın içeriği, 6 Ağustos 1945’te, yani bombanın Hiroşima’ya atıldığı gün yaşanan olaylarla sınırlı tutulacak.</p>

  <p class="block14">Rahmetli babanız genel olarak bombanın yaratıcı amirlerinden biri kabul edildiğinden, bombanın atıldığı gün babanızın evinde yaşantının nasıl olduğuna dair anlatabileceğiniz her ayrıntı için size minnet duyacağım.</p>

  <p class="block14">Saygıdeğer aileniz hakkında gereken ölçüde bilgiye sahip olmadığımı üzüntüyle bildiriyorum ve bu nedenle kardeşleriniz olup olmadığını da bilemiyorum. Eğer kardeşleriniz varsa, benzer isteklerde bulunabilmem için adreslerini almak isterim.</p>

  <p class="block14">Bomba atıldığında çok küçük yaşta olduğunuzu biliyorum ki, bana sorarsanız, bu yararınıza olmuş. Kitabım bombanın teknik yanından ziyade insani yanını vurgulayan bir çalışma olacağından, o güne dair hatıraların, ifademi bağışlarsanız, bir ‘bebeğin’ gözünden anlatılması konuya gerçekten son derece uygun düşecektir.</p>

  <p class="block14">Yazım tarzı ve biçim konusunu dert edinmeniz gerekmez. Hepsini bana bırakın. Yalnızca hikâyenizin ana hatlarını aktarın, yeter.</p>

  <p class="block14">Elbette ki yayınlanmadan önce yazdıklarımın son halini onayınıza sunacağım.</p>

  <p class="block14">Biraderce muhabbetle...</p>

  <h2 class="block24"><b class="calibre6" id="id_Toc394268491">Bir hazırlık öğrencisinden mektup</b></h2>

  <p class="block14">Buna Newt’ın cevabı:</p>

  <p class="block14">Mektubunuza cevap vermekte bu kadar geciktiğim için özür dilerim. Üzerinde çalıştığınız kitap kulağa çok ilginç geliyor. Fakat bomba atıldığında ben o kadar küçüktüm ki, size pek faydam olacağını sanmıyorum. İkisi de yaşça büyüğüm olan erkek ve kız kardeşime sorsanız daha iyi edersiniz. Ablamın ismi Bayan Harrison C. Conners ve adresi North Meridian Caddesi, 4918 numara, Indianapolis, Indiana. Burası artık benim de ev adresim. Tahminimce kendisi size yardımcı olmaktan memnuniyet duyacaktır. Ağabeyim Frank’in nerede olduğundansa kimsenin haberi yok. İki yıl önce babamın cenazesinden hemen sonra ortadan kayboldu ve o günden beri kimse ondan haber alamadı. Bir ihtimal ölmüş dahi olabilir.</p>

  <p class="block14">Hiroşima’ya atom bombasını attıklarında ben daha altı yaşındaydım; bu nedenle o güne dair hatırladıklarım başka insanların hatırlamama yardımcı olduğu şeylerdir.</p>

  <p class="block14">New York’un Ilium kentinde bulunan evimizde, babamın ofisinin oturma odasına açılan kapısının önündeki halının üstünde oynadığımı hatırlıyorum. Kapı aralıktı ve babamı görebiliyordum. Üstünde pijamaları ve bornozu vardı. Puro içiyordu. İki ucu birbirine bağlı bir iple oynuyordu. Babam o gün laboratuvara gitmemiş, tüm günü pijamalarıyla evde geçirmişti. Ne zaman istese evde kalabilirdi.</p>

  <p class="block14">Babam, muhtemelen malumunuz olduğu üzere, neredeyse tüm mesleki kariyerini Ilium’daki Umum Dövme Demir ve Döküm Şirketi’nin araştırma laboratuvarında geçirmişti. Manhattan Projesi, yani bomba konusu ortaya atıldığında, bu çalışmada yer almak için Ilium’dan ayrılmayı reddetti. Nerede isterse orada çalışmasına izin vermedikleri müddetçe projede kesinlikle yer almayacağım söyledi. Bu da çoğunlukla evde çalışacağı anlamına geliyordu. Ilium dışında gitmeyi sevdiği tek yer Cape Cod’daki evimizdi. Orada öldü zaten. Bir Noel gecesi. Bunu muhtemelen siz de biliyorsunuzdur.</p>

  <p class="block14">Her neyse, bombanın atıldığı gün Baba’nın çalışma odasının önündeki halının üstünde oynuyordum. Ablam Angela, saatler boyunca ‘burton, burton, burton’ diye motor sesleri çıkararak oyuncak kamyonlarla oynadığımı anlatır. Sanırım bombanın atıldığı gün de ‘burton, burton, burton’ halindeydim ve Baba da çalışma odasında elindeki iple oynuyordu.</p>

  <p class="block14">İlginçtir, oynadığı ipin nereden geldiğini biliyorum. Belki bunu kitabınızın bir yerinde kullanabilirsiniz. Babam ipi, bir mahkûmun kendisine gönderdiği roman müsveddesinden sökmüştü. Romanın konusu 2000 yılında dünyanın sonunun gelmesiydi ve adı da M.S. 2000 idi. Çılgın bilim adamlarının tüm dünyayı yok eden korkunç bir bomba yapışını anlatıyordu. Dünyanın sonunun geleceği herkes tarafından öğrenildiğinde dev bir grup seks partisi düzenleniyor ve bomba patlamadan on saniye önce de İsa Mesih zat-ı muhterem ortaya çıkıyordu. Yazarın ismi Marvin Sharpe Holderness’tı ve babama yazdığı mektupta kardeşini öldürmek suçundan hapis yattığını belirtmişti. Müsveddeleri babama göndermesinin sebebi, bombanın içine ne tür patlayıcılar konulabileceği hakkında bir fikrinin olmamasıymış. Baba’nın kendisine önerilerde bulunabileceğini düşünmüş.</p>

  <p class="block14">Altı yaşımdayken oturup kitabı okuduğumu söyleyecek değilim elbette. Yıllarca evde durdu o kitap. Ağabeyim Frank, müstehcen kısımları nedeniyle onu özel eşyası ilan etmişti. Odasında, ‘duvar kasası’ dediği bir yerde saklıyordu. Aslında bu kasa filan değil, teneke kapaklı eski bir fırındı. Frank ve ben çocukken kitaptaki grup seks kısmını bin kere okumuşuzdur herhalde. Yıllarca sakladık onu ama sonra ablam Angela buldu. Okudu ve pislikle dolu bir rezillikten başka bir şey olmadığını söyledi. Kitabı ve sayfaları bir arada tutan ipi yaktı. Ablamız, Frank ve bana annelik yapardı, çünkü annemiz beni doğururken ölmüştü.</p>

  <p class="block14">Babamın kitabı okumadığından eminim. Ömrü boyunca, en azından çocukluktan sonra bir roman, hatta kısa öykü bile okuduğunu sanmam. Ne gelen mektupları okurdu, ne gazeteleri, ne de dergileri. Sanırım bir sürü teknik dergi, yayın okumuştu ama gerçeği söylemek gerekirse, onun bir şey okuduğunu ben hatırlamıyorum.</p>

  <p class="block14">Dediğim gibi, müsveddeden almak istediği tek şey ipti. Böyle bir adamdı. İlgisini az sonra neyin çekeceğini kimse tahmin edemezdi. Bombanın atıldığı gün o şey ipti.</p>

  <p class="block14">Nobel Ödülü’nü aldığı gün yaptığı konuşmayı okudunuz mu? Tüm konuşma şu kadardı: ‘Hanımlar ve Beyler. Şu an karşınızda olmamın sebebi, bahar sabahı okula giden sekiz yaşındaki çocuk gibi aylaklık etmekten hiçbir zaman vazgeçmemiş olmamdır. Herhangi bir şey benim durmamı ve bakmamı ve meraklanmamı ve bazen de öğrenmemi sağlayabilir. Ben çok mutlu bir adamım. Teşekkür ederim.’</p>

  <p class="block14">Her neyse, babam bir süre ipe baktı ve sonra parmakları onunla oynamaya başladı. Ellerinde bir anda ‘kedi beşiği’ denen figür belirdi. Baba’nın bunu yapmayı nereden öğrendiğini bilmiyorum. Kendi babasından belki. Babası terziydi malumunuz; o yüzden çocukluğunda Baba’nın etrafında bir sürü ip ve makara olmuştur herhalde.</p>

  <p class="block14">O kedi beşiğini yaptığı an, babamın insanların oyun dediği şeye yakın bir işle meşgul olduğunu gördüğüm en yakın ândı. Başkalarının bulduğu numaralara, oyunlara ve kurallara hiç meyli yoktu. Eskiden ablam Angela’nın bir albümü vardı ve içinde Time dergisinden kesilmiş, kafasını dağıtmak için hangi oyunları oynadığı sorulduğunda babamın, ‘Etrafta gerçek oyunlar sürüyle devam edip giderken, uydurulmuş olanlara neden tenezzül edeyim ki?’ dediğini anlatan bir kupür vardı.</p>

  <p class="block14">Elindeki iple kedi beşiği yapınca kendini de şaşırtmıştı ve belki bu ona çocukluğunu hatırlatmıştı. Sonra ansızın çalışma odasından çıktı ve daha önce hiç yapmadığı bir şey yaptı. Benimle oynamaya çalıştı. Daha önce oynamak bir yana, benimle neredeyse hiç konuşmamıştı bile.</p>

  <p class="block14">Yanıma diz çöktü ve dişlerini boydan boya göstererek elindeki ipi gözümün önünde salladı. ‘Gördün mü? Gördün mü? Gördün mü?’ diyordu. ‘Kedi beşiği. Kedi beşiğini gördün mü? Minik kedicik nerede uyuyormuş, gördün mü? Miyav. Miyav.’</p>

  <p class="block14">Cildindeki gözenekler Ay yüzeyindeki kraterler kadar kocaman görünüyordu. Kulakları ve burun delikleri kıl doluydu. Puro dumanı cehennemin ağzı gibi kokmasına neden olmuştu. O mesafeden babam, hayatımda gördüğüm en çirkin şeydi. Hâlâ rüyalarıma girer.</p>

  <p class="block14">Sonra şarkı söylemeye başladı. ‘Sallan bakalım kedicik, ağacın tepesinde. Rüzgâr eser, beşik sallanır. Dal kırılır, beşik düşer. Düşer beşik ve kedicik ve her şey.’</p>

  <p class="block14">Gözyaşlarına boğuldum. Fırladım ve olabildiğince hızla koşarak evden kaçtan.</p>

  <p class="block14">Burada mektubuma ara vermem gerekiyor. Saat sabahın ikisi oldu. Oda arkadaşım az önce uyanıp daktilomun sesinden şikâyet etti.</p>

  <h2 class="block24"><b class="calibre6" id="id_Toc394268492">Böcek dövüşleri</b></h2>

  <p class="block14">Newt, ertesi sabah kaldığı yerden devam etmiş. Şöyle yazıyor:</p>

  <p class="block14">Ertesi sabah. Sekiz saatlik uykunun ardından bir papatya kadar taze ve canlı halde devam ediyorum. Biraderlik yurdu şimdi gayet ıssız. Benden başka herkes derse gitti. Çok imtiyazlı biriyim. Artık derslere girmek zorunda değilim. Geçen hafta okuldan atıldım. Tıp fakültesi hazırlık okuluna gidiyordum. Beni atmakta haklılar. Berbat bir doktor olurdum.</p>

  <p class="block14">Bu mektubu tamamladıktan sonra herhalde sinemaya giderim. Ya da güneş çıkarsa belki dağ koyaklarında yürüyüşe giderim. Dağ koyakları güzeldir, değil mi? Bu sene iki kız el ele tutuşup birinden atladı. İstedikleri öğrenci birliğine girememişler. Tri-Delt’i istiyorlarmış.</p>

  <p class="block14">Ama artık 6 Ağustos 1945’e dönelim. Ablam Angela, o gün kedi beşiğini beğenmeyerek ve yanında kalıp halının üstünde şarkı söylemesini dinlemeyerek babamı çok kırdığımı kim bilir kaç defa söylemiştir. Belki onu gerçekten kırmışımdır ama pek de fazla kırmış olabileceğimi sanmıyorum. Gelmiş geçmiş en iyi korunan insanlardan biriydi o. insanlar ona etki edemezdi, çünkü insanlarla ilgilenmezdi. Bir defasında, ölümünden bir yıl kadar önce, annemi anlatmasını sağlamaya çalışmıştım. Hakkında hiçbir şey anımsamıyordu.</p>

  <p class="block14">Annemle babamın Nobel Ödülü’nü almak üzere İsveç’e yola çıkacakları günün sabahındaki kahvaltıyla ilgili meşhur hikâyeyi duydunuz mu hiç? The Saturday Evening Post gazetesinde bile yayınlanmıştı. Annem o sabah mükellef bir kahvaltı hazırlamış. Sonra masayı toplarken Baba’nın kahve fincanın yanında bir çeyreklik, bir on sent ve üç peni bulmuş. Bahşiş bırakmış.</p>

  <p class="block14">Babamı öylesine korkunç şekilde yaralamamın ardından, yani yaptıysam öyle bir şey, koşarak bahçeye çıktım. Ağabeyim Frank’ı koca bir keçisakalı çalısının altında bulana dek nereye gittiğimi bilmiyordum. Frank o zamanlar on iki yaşındaydı ve onu orada bulmama şaşırmamıştım. Sıcak günlerde o çalının altında bolca vakit geçirirdi. Kökleri saran serin toprakta kendine tıpkı bir köpek gibi çukur açardı. O çalının altındayken Frank’in yanında neler olabileceğiniyse asla tahmin edemezdiniz. Bir seferinde müstehcen bir kitap vardı. Başka zaman bir şişe ucuz şarap. Bombanın atıldığı günse Frank’in elinde bir yemek kaşığıyla bir kavanoz vardı. Farklı türlerde böcekleri kaşıkla alıp kavanoza koyuyor ve dövüştürüyordu.</p>

  <p class="block14">Böcek dövüşü o kadar ilgi çekiciydi ki, ağlamayı hemen kestim, ihtiyarı tamamen unuttum. O gün Frank’in kavanozda hangi türleri dövüştürdüğünü hatırlayamıyorum ama daha sonraki böcek dövüşlerimiz aklımda: Yüz kızıl karıncaya karşı bir makaslıböcek, üç örümceğe karşı bir kırkayak, kızıl karıncalara karşı siyah karıncalar. Kavanozu sallamazsanız dövüşmüyorlardı. Frank da bunu yapıyordu zaten; kavanozu sallıyor, sallıyor, sallıyordu.</p>

  <p class="block14">Bir süre sonra Angela beni buldu. Çalının bir tarafını kaldırdı ve ‘Demek buradasın!’ dedi. Frank’a ne yaptığını zannettiğini sordu ve o da, ‘Deney yapıyorum,’ diye cevap verdi, insanlar ne yaptığını zannettiğini sorduklarında Frank hep öyle derdi. Her zaman, ‘Deney yapıyorum,’ diye cevap verirdi.</p>

  <p class="block14">Angela o sıralarda yirmi iki yaşındaydı. On altı yaşından beri, annem öldüğünden beri, ben doğduğumdan beri evin asıl reisi o olmuştu. Hep üç çocuğu olduğundan bahsederdi: ben, Frank ve Baba. Abartmıyordu da. Soğuk kış sabahlarında Frank’in, Baba’nın ve benim girişteki koridorda tek sıra olduğumuzu, Angela’nın hepimize aynı şekilde muamele ederek bizi giydirdiğini, sarıp sarmaladığını hatırlıyorum. Tek farkımız benim anaokuluna, Frank’in ortaokula, Baba’nın ise atom bombası yapmaya gitmesiydi. Yine öyle bir sabah kaloriferin bozulduğunu, boruların donduğunu ve arabanın çalışmadığım hatırlıyorum. Hepimiz arabaya doluşmuştuk ve Angela akü tamamen boşalana kadar marşa basıp durdu. Sonra babam konuştu. Ne dedi biliyor musunuz? ‘Kaplumbağaları merak ediyorum.’ Angela dönüp, ‘Kaplumbağalarla ilgili neyi merak ediyorsun?’ diye sordu. ‘Kafalarını içeri çektiklerinde,’ dedi babam, ‘omurilikleri bükülüyor mu yoksa büzülüyor mu?’</p>

  <p class="block14">Angela, atom bombasının adı anılmayan tesadüfi kahramanlarından biriydi ve bu hikâyeyi kimsenin bildiğini sanmıyorum. Belki siz kitabınızda kullanabilirsiniz. O sabahtan sonra Baba kaplumbağalara öylesine merak sardı ki, atom bombası üzerinde çalışmayı bıraktı. Sonunda Manhattan Projesi’nin yetkilileri eve gelip Angela’ya ne yapmaları gerektiğini sordu. Angela onlara kaplumbağalarını Baba’dan almalarını söyledi. Bunun üzerine bir gece laboratuvarına girdiler ve kaplumbağalarla akvaryumu çaldılar. Baba, kaplumbağaların yok olmasıyla ilgili tek kelime etmedi. Ertesi gün gayet normal şekilde işe gitti ve oynayacağı, üzerinde düşüneceği bir şeyler aramaya başladı ki, orada oynayacağı ve üzerinde düşüneceği her şey atom bombasıyla ilgiliydi.</p>

  <p class="block14">Beni çalının altından çekip çıkardığında Angela, Baba ile aramızda ne yaşandığını sordu. Onun ne kadar çirkin olduğunu ve ondan ne kadar nefret ettiğimi söyleyip duruyordum. Böylece Angela bana bir tokat patlattı. ‘Ne cüretle baban hakkında böyle şeyler söylersin?’ dedi. ‘O gelmiş geçmiş en yüce insanlardan biridir! Bugün savaşı kazandı o! Bunu anlıyor musun? Savaşı kazandı!’ Bir tokat daha attı.</p>

  <p class="block14">Beni tokatladığı için Angela’yı suçlamıyorum. Babam onun her şeyiydi. Erkek arkadaşı filan yoktu. Hatta hiç arkadaşı yoktu. Tek bir uğraşısı vardı. Klarnet çalardı.</p>

  <p class="block14">Ona babamdan ne kadar nefret ettiğimi bir kez daha söyledim; yine tokatladı ve bunun üzerine Frank çalının altından çıktı ve Angela’nın karnına bir yumruk indirdi. Ablamın cam çok yandı. Yere düştü ve yuvarlandı. Soluğunu toparlayınca ağlamaya başladı ve sesinin çıktığınca Baba’ya seslendi.</p>

  <p class="block14">‘Gelmez ki,’ dedi Frank ve ona bakıp kahkahayla güldü. Haklıydı. Baba başını pencereden çıkardı, bağıra çağıra yerde yuvarlanan Angela ile bana ve başımızda dikilerek kahkahalarla gülen Frank’e baktı. Bizim ihtiyar başını içeri soktu ve sonrasında o tantananın sebebini sormadı bile. İnsanlar onun uzmanlık alanı değildi.</p>

  <p class="block14">Bu kadarı işinizi görür mü? Kitabınıza bir faydası olur mu? Aslında sadece bombanın atıldığı günü sorarak elimi kolumu bağladınız. Diğer zamanlarda bomba ve Baba ile ilgili bir sürü güzel hikâyecik var. Mesela babamın Alamogordo’da ilk kez bombayı test ettikleri günkü hikâyesini bilir misiniz? Bomba patladıktan sonra, yani Amerika’nın tek bir bombayla koca bir şehri haritadan silebileceği kesinleşince, bir bilim adamı Baba’ya dönmüş ve ‘İşte şimdi bilim günahla tanıştı,’ demiş. Ve Baba’nın ne cevap verdiğini bilir misiniz? ‘Günah ne demek?’ demiş.</p>

  <p class="block14">“En iyi dileklerimle,</p>

  <p class="block14">“Newton Hoenikker”</p>

  <h2 class="block24"><b class="calibre6" id="id_Toc394268493">Saygıdeğer Hoenikkerler</b></h2>

  <p class="block14">Newt, mektubuna şu üç hamişi eklemiş:</p>

  <p class="block14">Hamiş: Ben mektubu ‘biraderiniz’ diye imzalayarak bitiremiyorum, çünkü notlarım yüzünden biraderiniz olmama izin vermiyorlar. Sadece bir çömezdim ve şimdi bu payeyi bile alacaklar.</p>

  <p class="block14">Hamişe hamiş: Ailemizi ‘saygıdeğer’ olarak nitelendirmişsiniz ve kitabınızda da bu nitelemeyi kullanırsanız hata yapacağınızı düşünüyorum. Örneğin ben bir cüceyim; boyum bir metre yirmi santim. Ağabeyim Frank ise, kendisinden son haber aldığımızda, savaş artığı çıkartma gemileriyle Küba’ya çalıntı otomobil kaçırma suçuyla Florida Polisi, F.B.I. ve Hazine Bakanlığı tarafından aranıyordu. Anlayacağınız, seçmeniz gereken sözcüğün ‘saygıdeğer’ olmadığından ziyadesiyle eminim. ‘Şaşaalı’ muhtemelen gerçeğe daha yalan olacaktır.</p>

  <p class="block14">Hamişin hamişine hamiş: Yirmi dört saat sonra. Mektubu tekrar okudum ve insanların benim hiçbir şey yapmadan öylece oturduğum, hüzünlü şeyler hatırlayıp kendime acıdığım izlenimine kapılabileceğini gördüm. Aslında çok şanslı bir insanım ve bunun bilincindeyim. Muhteşem bir minik kızla evlenmek üzereyim. Bu dünyada herkese yetecek kadar sevgi var; yeter ki insanlar aramayı bilsin. Ben bunun kanıtıyım.”</p>

  <h2 class="block24"><b class="calibre6" id="id_Toc394268494">Newt</b><sup class="text5">’</sup><b class="calibre6">ın Zinka olayı</b></h2>

  <p class="block14">Newt bana kız arkadaşının kim olduğunu söylememişti. Ama mektubunu alışımdan iki hafta kadar sonra ülkedeki herkes kızın adının Zinka olduğunu öğrendi. Sadece Zinka. Anlaşılan soyadı yoktu.</p>

  <p class="block14">Zinka, Ukraynalı bir cüce, Borzoi Dans Kumpanyası’nın bir dansçısıydı. Newt her nasılsa, Cornell’e gitmeden önce Indianapolis’te kumpanyanın bir gösterisini izlemiş. Sonra kumpanya Cornell’de sahne almış. Oradaki gösterinin bitiminde minik Newt, elinde bir düzine uzun saplı kırmızı gülle kulis çıkışında bekliyormuş.</p>

  <p class="block14">Minik Zinka Amerika Birleşik Devletleri’nden siyasi sığınma talebinde bulununca gazeteler hikâyeyi konu etti ve o da minik Newt ile birlikte ortadan kayboldu.</p>

  <p class="block14">Minik Zinka bir hafta sonra Rus Büyükelçili’ğinde ortaya çıktı. Amerikalıların çok maddiyatçı olduğunu söyledi. Eve dönmek istediğini ifade etti.</p>

  <p class="block14">Newt de ablasının Indianapolis’teki evine sığındı. Basına kısa bir açıklamada bulundu: “Özel bir meseleydi. Bir gönül meselesi. Pişman değilim. Yaşananlar Zinka ve benim dışımda kimseyi ilgilendirmez.”</p>

  <p class="block14">Moskova’daki acar bir Amerikalı muhabir, Zinka hakkında oradaki dansçılar arasında yaptığı araştırma sonucunda Zinka’nın iddia ettiği gibi yirmi üç yaşında olmadığı yönündeki nahoş gerçeği bulup çıkardı.</p>

  <p class="block14">Aslında kırk iki yaşındaydı; neredeyse Newt’ın annesi yaşında yani.</p>

  <h2 class="block24"><b class="calibre6" id="id_Toc394268495">Volkanlardan Sorumlu Başkan Yardımcısı</b></h2>

  <p class="block14">Bombanın atıldığı günle ilgili kitabı bir süre boşladım.</p>

  <p class="block14">Yaklaşık bir sene sonra, Noel’den iki gün önce başka bir hikâye beni Ilium, New York’a, Dr. Felix Hoenikker’in çalışmalarının büyük bölümünü yürüttüğü, minik Newt, Frank ve Angela’nın büyüme çağını geçirdiği yere götürdü.</p>

  <p class="block14">Ne göreceğimi merak ederek Ilium’da mola verdim.</p>

  <p class="block14">Ilium’da yaşayan Hoenikker kalmamıştı ama yaşlı adamla üç garip çocuğunu iyi tanıdığını iddia eden bir sürü insan vardı.</p>

  <p class="block14">Umum Dövme Demir ve Döküm Şirketi’nin araştırma laboratuvarından sorumlu Başkan Yardımcısı Dr. Asa Breed’den randevu aldım. Neredeyse görür görmez benden hoşlanmamasına rağmen sanırım Dr. Breed de karass’ımın üyelerinden biriydi.</p>

  <p class="block14">‘Hoşlanma ve hoşlanmamanın meseleyle ilgisi yoktur,’ der Bokonon ki bu da unutması kolay bir uyandır.</p>

  <p class="block14">“Anladığım kadarıyla, meslek hayatının büyük bölümünde Dr. Hoenikker’in amiriymişsiniz,’’ dedim telefonda Dr. Breed’e.</p>

  <p class="block14">“Kâğıt üstünde,” dedi.</p>

  <p class="block14">“Anlayamadım,” dedim.</p>

  <p class="block14">“Felix’e gerçekten amirlik yapmış olsaydım,” dedi, “bugün volkanların, gel-gitlerin ve kuşlarla kemirgenlerin göçlerine hâkim olmaya hazır haldeydim. Adam hiçbir faninin kontrol edemeyeceği bir doğa olayıydı.”</p>

  <h2 class="block24"><b class="calibre6" id="id_Toc394268496">Gizli ajan X-9</b></h2>

  <p class="block14">Dr. Breed, bana ertesi sabahın erken saati için randevu verdi. İşe giderken beni otelimden alacağını söyledi; böylece sıkı korunan araştırma laboratuvarına girişimi kolaylaştırmış olacaktı.</p>

  <p class="block14">Yani Ilium’da geçirecek bir gecem vardı. Del Prado Otel’de olduğuma göre, zaten Ilium’un gece hayatının başlangıcı ve sonundaydım. Cape Cod Bar, orospuların uğrak mekânıydı.</p>

  <p class="block14">Nasıl olduysa Bokonon’a göre ‘tesadüf değil, yazgı öyle belirlendiği için’ barda yanıma oturan orospu ile servis yapan barmen, liseyi böcek işkencecisi ortanca çocuk, kayıp oğul Franklin Hoenikker ile birlikte okumuştu.</p>

  <p class="block14">İsminin Sandra olduğunu söyleyen orospu, bana Pigalle ve Port Said dışında hiçbir yerde bulunamayacak keyifler yaşatmayı teklif etti. İlgilenmediğimi söyledim ve kadın kendisinin de pek ilgilenmediğini söyleyecek kadar zeki çıktı. Sonradan anlaşıldı ki ikimiz de ilgisizliğimizi makul ölçüde abartmışız.</p>

  <p class="block14">Ancak tutkularımızın boyutlarını karşılıklı ölçmeden evvel Frank Hoenikker hakkında konuştuk, ihtiyar hakkında konuştuk ve biraz Asa Breed hakkında konuştuk ve Umum Dövme Demir ve Döküm Şirketi hakkında konuştuk ve Papa ile doğum kontrolü hakkında konuştuk, Hitler ile Yahudiler hakkında konuştuk. Sahtelikler hakkında konuştuk. Gerçek hakkında konuştuk. Gangsterler hakkında konuştuk; iş hakkında konuştuk. Elektrikli sandalyeye giden iyi ve fakir insanlar hakkında konuştuk ve gitmeyen zengin piçler hakkında konuştuk. Sapkınlıkları olan dindarlar hakkında konuştuk. Bir sürü şey hakkında konuştuk.</p>

  <p class="block14">Sarhoş olduk.</p>

  <p class="block14">Barmen Sandra’ya karşı çok nazikti. Ondan hoşlanıyordu. Ona saygı duyuyordu. Bana Sandra’nın Ilium Lisesi’nde Sınıf Renkleri Komitesi’nin başkanı olduğunu anlattı. Dediğine göre her sınıf liseye başlarken kendi özel renklerini seçmek ve sonra onları gururla üstünde taşımak zorundaymış. Renkleri.</p>

  <p class="block14">“Hangi renkleri seçmiştin?” diye sordum.</p>

  <p class="block14">“Turuncu ve siyah.”</p>

  <p class="block14">“Güzel renkler.”</p>

  <p class="block14">“Ben de öyle düşünmüştüm.”</p>

  <p class="block14">“Franklin Hoenikker de Sınıf Renkleri Komitesi’nde miydi?”</p>

  <p class="block14">“O hiçbir şeye katılmazdı,” dedi Sandra küçümseyerek. “Ne bir komiteye girerdi, ne oyun oynardı, ne de kızlarla çıkardı. Bir kızla konuştuğunu bile sanmıyorum. Biz ona Gizli Ajan X-9 derdik.”</p>

  <p class="block14">“X-9 mu?”</p>

  <p class="block14">“Anla işte... Sürekli bir gizli yerden diğerine yere gider gibi davranırdı; kimseyle konuşamazdı.”</p>

  <p class="block14">“Belki gerçekten çok hareketli bir gizli hayatı vardı’’ diye görüş belirttim.</p>

  <p class="block14">“I-ıh.”</p>

  <p class="block14">“I-ıh.” diye dudak büktü barmen. “Tüm vaktini model uçak yaparak ve otuz bir çekerek geçiren çocuklardan biriydi sadece.”</p>

  <h2 class="block24"><b class="calibre6" id="id_Toc394268497">Protein</b></h2>

  <p class="block14">“Güya mezuniyet konuşmamızı o yapacaktı,” dedi Sandra.</p>

  <p class="block14">“Kim?” diye sordum.</p>

  <p class="block14">“Dr. Hoenikker. İhtiyar.”</p>

  <p class="block14">“Ne söyledi?”</p>

  <p class="block14">“Gelmedi ki.”</p>

  <p class="block14">“Mezuniyet konuşmanız yapılamadı mı yani?”</p>

  <p class="block14">“Yok, yapıldı. Dr. Breed, yani yarın görüşeceğin şu adam nefes nefese çıkageldi ve bir şeyler söyledi.”</p>

  <p class="block14">“Ne dedi?”</p>

  <p class="block14">“Dedi ki, birçoğumuzun bilim alanında kariyer sahibi olmasını umuyormuş.” Sandra bunda komik bir yan görmüyordu. Etkilendiği bir dersi anımsamaya çalışır gibiydi. Bir görevi yerine getirir gibi körü körüne tekrarlıyordu lafları. “Dedi ki, dünyanın sorunu şeymiş...”</p>

  <p class="block14">Durup biraz düşünmek zorunda kaldı.</p>

  <p class="block14">“Dünyanın sorunu,” diye lafına devam etti yine duraksayarak, “insanların bilime inanmak yerine hâlâ batıl inanışlara sahip olmasıymış. Daha fazla sayıda insan bilim alanında çalışacak olursa, şu ân yaşanan bütün sorunların hiçbiri olmazmış.”</p>

  <p class="block14">“Bilimin bir gün hayatın temel sırrını keşfedeceğini söyledi,” diye ekledi barmen. Kafasını kaşıdı ve kaşlarını çattı. “Hatta geçen gün bunun ne olduğunu nihayet bulduklarını okumamış mıydım gazetede?”</p>

  <p class="block14">“Ben atlamışım,” diye mırıldandım.</p>

  <p class="block14">“Ben de gördüm,” dedi Sandra. “İki gün önceydi galiba.”</p>

  <p class="block14">“Doğru,” dedi barmen.</p>

  <p class="block14">“Neymiş hayatın sırrı?” diye sordum.</p>

  <p class="block14">“Unuttum,” dedi Sandra.</p>

  <p class="block14">“Protein,” diye açıkladı barmen. “Proteinle ilgili bir şey bulmuşlar.”</p>

  <p class="block14">“Tamam,” dedi Sandra, “öyleydi.”</p>

  <h2 class="block24"><b class="calibre6" id="id_Toc394268498">Dünyanın sonu kokteyli</b></h2>

  <p class="block14">Del Prado Oteli’ndeki Cape Cod Bar’da sürdürdüğümüz sohbete daha yaşlı bir barmen de katıldı. Bombanın atıldığı günle ilgili bir kitap yazdığımı öğrenince o günü nasıl geçirdiğini, oturmakta olduğumuz barda günün nasıl olduğunu anlatmaya başladı bana. W.C. Fields gibi konuşuyordu ve burnu koca bir çileğe benziyordu.</p>

  <p class="block14">“O zamanlar buranın adı Cape Cod Bar değildi,” dedi. “Her tarafta şu zigtimin ağları ve deniz kabukları yoktu. O günlerde buraya Navajo Çadırı deniyordu. Duvarlarda Kızılderili battaniyeleri ve sığır kafatasları asılıydı. Masalarda ufak tamtamlar vardı. İnsanlar garsonu çağırmak için o tamtamlara vuracaktı hesapta. Bana tüylü bir savaş başlığı taktırmaya kalktılar ama reddettim. Günün birinde gerçek bir Navajo Kızılderilisi geldi ve bana Navajoların çadırda yaşamadığını söyledi. ‘Ha’zigtir, yazık be,’ dedim. Ondan önce de adı Pompei Bar’dı buranın; her tarafta kırılmış, çatlamış alçı heykeller vardı. Barın ismi ne olursa olsun bi’tek şu zigtimin lambalarını değiştirmiyorlar. Buraya gelen zigtimin insanlarını ya da dışarıdaki zigtimin şehrini hayatta değiştirmiyorlar. Japonların üstüne Hoenikker’in zigtimin bombasını attıkları gün serserinin teki geldi ve beleş içki istedi. Dünyanın sonu gelmesi hasebiyle kendisine bir içki vermemi istedi. Ben de ona bir ‘Dünyanın Sonu Kokteyli’ hazırladım. İçi boşaltılmış bir ananas kabuğuna çeyrek litre nane likörü koyup üstüne kremşanti ekledim ve tepesine de bir kiraz kondurdum. ‘Al bakalım, seni sefil piç,’ dedim, ‘hiç iyiliğimin dokunmadığını söylemezsin artık.’ Sonra başka bir adam daha gelip araştırma laboratuvarındaki işini bırakacağını söyledi; bir bilim adamının üzerinde çalıştığı şey ne olursa olsun, şu ya da bu biçimde silaha dönüşmesi kaçınılmaz oluyormuş dediğine göre. Politikacılara artık zigtirici savaşlarında yardım etmek istemediğini söyledi. Adamın ismi Breed’di. Zigtimin araştırma laboratuvarının patronuyla bir alakası olup olmadığını sordum. Varmış. Araştırma laboratuvarının zigtimin patronunun oğluymuş meğer.”</p>

  <h2 class="block24"><b class="calibre6" id="id_Toc394268499">Başlangıç noktası</b></h2>

  <p class="block14">Ah Tanrım, ne çirkin şehir şu Ilium!</p>

  <p class="block14">Ah Tanrım,’ der Bokonon, ‘ne çirkin şehirdir tüm şehirler!’</p>

  <p class="block14">Kıpırtısız bir sisle karışık duman battaniyesinin içinden sulusepken iniyordu. Sabahın erken saatleriydi. Dr. Asa Breed’in Lincoln’ünde gidiyorduk. Hasta gibiydim, dün geceki sarhoşluğu tam atamamıştım. Otomobili Dr. Breed kullanıyordu. Tekerlekler, uzun zamandır kullanılmayan tramvay raylarının üstünden geçip duruyordu.</p>

  <p class="block14">Breed pembe tenli bir ihtiyardı; gayet zengin ve iyi giyimliydi. Hali tavrı medeni, iyimser, becerikli ve sakindi. Bense tam tersine huysuz, hastalıklı, kinik bir ruh halindeydim. Geceyi Sandra ile geçirmiştim.</p>

  <p class="block14">Ruhum, bir kedinin yanmış kürkünden yükselen dumanlar kadar pis geliyordu bana.</p>

  <p class="block14">Herkes hakkında olabilecek en kötü şeyleri düşünüyordum ve Sandra’nın anlattıkları sayesinde Dr. Asa Breed hakkında da rezil şeyler biliyordum.</p>

  <p class="block14">Sandra’nın dediğine göre, Ilium’daki herkes Dr. Breed’in, Felix Hoenikker’ın karısına âşık olduğunu biliyordu. Hatta çoğu insanın Breed’in, Hoenikker’in üç çocuğunun da babası olduğunu düşündüğünü söyledi.</p>

  <p class="block14">“Ilium’u bilir misiniz?” diye sordu birden Dr. Breed.</p>

  <p class="block14">“Bu ilk gelişim.”</p>

  <p class="block14">“Burası bir aile şehridir.”</p>

  <p class="block14">“Nasıl yani?”</p>

  <p class="block14">“Gece hayatı pek yoktur. Herkesin hayatı ailesiyle evi etrafında geçer.”</p>

  <p class="block14">“Doğrusu pek erdemli bir anlayış.”</p>

  <p class="block14">“Öyle. Gençlerimiz arasında suç oranı çok düşüktür.” “Ne güzel.”</p>

  <p class="block14">“Ilium’un çok ilginç bir tarihi vardır, bilir misiniz?”</p>

  <p class="block14">“Çok ilginçmiş.”</p>

  <p class="block14">“Eskiden burası sıçrama noktasıymış.”</p>

  <p class="block14">“Efendim?”</p>

  <p class="block14">“Batı’ya göç zamanlarında.”</p>

  <p class="block14">“Haaa.”</p>

  <p class="block14">“İnsanlar donanımı buradan temin edermiş.”</p>

  <p class="block14">“Gerçekten çok ilginç.”</p>

  <p class="block14">“Bugün araştırma laboratuvarının olduğu yerde eskiden cezaevi vardı. Tüm bölgenin idamları orada halka açık şekilde infaz edilirmiş.”</p>

  <p class="block14">“O zamanlar da tıpkı bugünkü gibi işlenen suç kimsenin yanına kâr kalmıyormuş demek.”</p>

  <p class="block14">“1782’de yirmi altı kişinin katili olan bir adamı asmışlar burada. Birilerinin onun hakkında bir kitap yazması gerektiğini düşünmüşümdür hep. George Minör Moakely. Darağacında bir şarkı söylemiş. İdamı vesilesiyle bestelediği şarkıyı.”</p>

  <p class="block14">“Ne hakkındaymış şarkı?”</p>

  <p class="block14">“Gerçekten ilgileniyorsanız sözlerini Tarih Derneği’nde bulabilirsiniz.”</p>

  <p class="block14">“Genel temayı merak etmiştim sadece.”</p>

  <p class="block14">“Hiçbir şeyden pişman değilmiş.”</p>

  <p class="block14">“Bazı insanlar öyledir.”</p>

  <p class="block14">“Düşünsenize!” dedi Dr. Breed, “yirmi altı kişinin yükünü taşıyordu vicdanında!”</p>

  <p class="block14">“İnsanın aklı almıyor,” dedim.</p>

  <h2 class="block24"><b class="calibre6" id="id_Toc394268500">Otomobillerde kristal vazoların olduğu günlerde</b></h2>

  <p class="block14">Tutulmuş boynum zonklayan başımı taşıyamıyordu. Dr. Breed’in gıcır gıcır Lincoln’ü bir kez daha tramvay raylarına yakalandı.</p>

  <p class="block14">Dr. Breed’e Umum Dövme Demir ve Döküm Şirketi’ne saat sekizden önce kaç kişinin ulaşmaya çalıştığını sordum ve otuz bin olduğunu söyledi.</p>

  <p class="block14">Her kavşakta beyaz eldivenli elleriyle trafik ışıklarına muhalefet eden sarı yağmurluklu trafik polisleri vardı.</p>

  <p class="block14">Sulusepken altında cafcaflı hayaletleri andıran trafik ışıkları, mevzunun tamamen dışında kalan saçma sapan yanıp sönüşlerini tekrarlayarak otomobillerden oluşan bir buzula ne yapmaları gerektiğini işaret ediyordu. Yeşil, geç demekti. Kırmızı, dur demekti. Turuncu, hazırlan ve dikkatli ol demekti.</p>

  <p class="block14">Dr. Breed, bana Dr. Hoenikker’in gençliğinde bir sabah otomobilini Ilium trafiğinin ortasında öylece terk edip gittiğini anlattı.</p>

  <p class="block14">“Trafik tıkanıklığının sebebini araştıran polisler, Felix’in otomobilini motoru çalışır, kül tablasında bir puro yanar halde bulmuş ve vazolarda da taze çiçekler varmış...”</p>

  <p class="block14">“Vazolar mı?”</p>

  <p class="block14">“Otomobil neredeyse manevra lokomotifi boyutunda bir Marmon’du. Kapı direklerinde minik kristal vazolar vardı ve Felix’in karısı her sabah vazolara taze çiçekler koyardı. Trafiğin ortasındaki işte o otomobildi.”</p>

  <p class="block14">“Tıpkı hayalet gemi Marie Celeste gibi,” dedim.</p>

  <p class="block14">“Polis arabayı çekmiş. Kime ait olduğunu biliyorlarmış ve Felix’i arayıp otomobilini nereden alabileceğini kibarca bildirmişler. Felix otomobilin kendilerinde kalabileceğini, artık onu istemediğini söylemiş.”</p>

  <p class="block14">“Öyle mi oldu?”</p>

  <p class="block14">“Hayır. Karısını aradılar ve o da gelip Marmon’u aldı.”</p>

  <p class="block14">“Karısının ismi neydi bu arada?”</p>

  <p class="block14">“Emily.” Dr. Breed dudaklarını yaladı ve bakışları uzaklara daldı gitti. Sonra yıllar önce ölmüş kadının adım tekrarladı. “Emily.”</p>

  <p class="block14">“Şu Marmon hikâyesini kitabımda kullanmama karşı çıkan olur mu, ne dersiniz?” diye sordum.</p>

  <p class="block14">“Sonunu anlatmazsanız olmaz.”</p>

  <p class="block14">“Ne oldu ki sonunda?”</p>

  <p class="block14">“Emily, Marmon’u sürmeye alışık değildi. Eve dönüş yolunda çok kötü bir kaza yaptı. Kazada kalça kemiğine bir şey oldu...” O arada trafik durmuştu. Dr. Breed gözlerini kapadı ve elleri direksiyonu daha sıkı kavradı.</p>

  <p class="block14">“Minik Newt’ın doğumunda ölmesinin nedeni buydu.”</p>

  <h2 class="block24"><b class="calibre6" id="id_Toc394268501">Mutlu Noeller</b></h2>

  <p class="block14">Umum Dövme Demir ve Döküm Şirketi’nin araştırma laboratuvarı şirketin Ilium tesislerinin ana kapısının yakınında, Dr. Breed’in otomobilini çektiği yönetici otoparkından bir kent adası kadar ötedeydi.</p>

  <p class="block14">Dr. Breed’e araştırma laboratuvarı için kaç kişinin çalıştığını sordum. ‘‘Yedi yüz,” dedi, “ama bilfiil araştırma yapanlar yüz kişiden az. Diğer altı yüz kişi öyle ya da böyle bir nevi hizmetçilik yapıyor ve ben de baş hizmetçiyim.”</p>

  <p class="block14">Şirket binasına doğru akan insan seline katıldığımızda, arkamızdan gelen bir kadın Dr. Breed’e mutlu Noeller diledi. Dr. Breed müşfik bir edayla dönüp soluk yüzler deryasına baktı ve kendisine selam verenin Bayan Francine Pefko diye biri olduğunu gördü. Bayan Pefko yirmi yaşında, bön bakışlı, güzel ve sağlıklı bir kadındı; normal sıradanlıkta bir tip.</p>

  <p class="block14">Dr. Breed, Noel’e özgü sevgi ve birlik havasının hatırına Bayan Pefko’yu bize katılmaya davet etti. Kadın kendisini bana Dr. Nilsak Horvath’ın sekreteri olarak tanıştırdı. Sonra da Horvath’ın kim olduğunu anlattı. “Ünlü yüzey kimyacımız,” dedi, “hani şu ince katmanlar konusundaki muhteşem çalışmalara imza atan kişi.”</p>

  <p class="block14">“Yüzey kimyasında yeni ne var ne yok?” diye sordum Bayan Pefko’ya.</p>

  <p class="block14">“Tanrım,” dedi, “bana hiç sormayın. Sadece söylediklerini daktilo ediyorum.” Sonra ‘Tanrım’ diye tepki verdiği için özür diledi.</p>

  <p class="block14">“Bence siz dışarıya belli ettiğinizden fazlasını anlıyorsunuzdur,” dedi Dr. Breed.</p>

  <p class="block14">“Yok canım.” Bayan Pefko, Dr. Breed kadar önemli biriyle sohbet etmeye alışık değildi ve utanmıştı. Yürüyüşü değişmiş, tavuklarınki gibi sert ve âni adımlar atmaya başlamıştı. Gülümsemesi donuktu ve söyleyecek bir şeyler bulmak için kafasının içini köşe bucak araştırıyor ama kullanılmış kâğıt mendil ve taklit mücevherler dışında bir şey aklına gelmiyordu.</p>

  <p class="block14">“Eee?” diye sordu Dr. Breed dostane bir tavırla, “bizi nasıl değerlendiriyorsun burada olduğun süre... Ne kadar o süre? Bir yıl falan mı oldu?”</p>

  <p class="block14">“Siz bilim adamları çok düşünüyorsunuz deyiverdi Bayan Pefko. Sonra aptal aptal güldü. Dr. Breed’in dostane yaklaşımı sinir sistemindeki her sigortanın atmasına neden olmuştu. “Hepiniz çok düşünüyorsunuz.”</p>

  <p class="block14">Soluk soluğa kalmış, bezgin görünüşlü, şişman bir kadın pis tulumu içinde yanımız sıra ölgün adımlarla yürürken Bayan Pefko’nun söylediklerini dinliyordu. Dönüp Dr. Breed’i çaresiz bir sitem yansıtan gözlerle inceledi. Çok düşünen insanlardan nefret ettiği belliydi. Kadın o ânda gözüme neredeyse tüm insanoğlunun ideal bir temsilcisi gibi göründü.</p>

  <p class="block14">Şişman kadının yüzündeki ifade, birileri azıcık daha düşünecek olursa oracıkta delireceği izlenimi uyandırıyordu.</p>

  <p class="block14">“Bence,” dedi Dr. Breed, “herkesin aşağı yukarı aynı oranda düşündüğünü fark edebilirsiniz. Tek fark, bilim adamları bir konuyu belirli bir açıdan düşünürken, diğer insanlar aynı konuyu farklı açılardan düşünür.”</p>

  <p class="block14">“Iyy,” diye guruldadı Bayan Pefko anlamsız bir tavırla. “Dr. Horvath dikte ederken sanki yabancı bir dilde konuşuyormuş gibi geliyor. Üniversiteye gitmiş olsam da anlayacağımı sanmıyorum. Kim bilir, belki tüm dünyayı alt üst edecek, içini dışına çevirecek türden, atom bombası falan gibi şeylere dairdir söyledikleri.”</p>

  <p class="block14">“Eskiden okuldan eve döndüğümde, Anne bana o gün neler olduğunu sorardı ve ben de anlatırdım,” dedi Bayan Pefko. “Ama şimdi işten eve döndüğümde aynı soruyu soruyor ve tek söyleyebildiğim...” Bayan Pefko başını iki yana salladı ve kırmızı dudaklarını büktü. “Ne biliim, ne biliim, ne biliim.”</p>

  <p class="block14">“Anlamadığınız bir şey olduğunda,” diye diretti Dr. Breed, “Dr. Horvath’dan açıklamasını isteyin. Kendisi açıklama yapma konusunda çok iyidir.” Sonra bana döndü. “Dr. Hoenikker derdi ki, yaptığı işi sekiz yaşındaki bir çocuğun anlayabileceği şekilde açıklayamayan bilim adamı, şarlatanın tekidir.”</p>

  <p class="block14">“Öyleyse ben sekiz yaşındaki bir çocuktan bile daha aptalım,” diye mırıldandı Bayan Pefko. “Şarlatanın ne demek olduğunu bile bilmiyorum.”</p>

  <h2 class="block24"><b class="calibre6" id="id_Toc394268502">Anaokuluna dönüş</b></h2>

  <p class="block14">Araştırma laboratuvarının girişindeki dört granit basamağı tırmandık. Bina altı katlı, tuğla bir yapıydı. Girişteki tam teçhizatlı iki güvenlik görevlisinin yanından geçtik.</p>

  <p class="block14">Bayan Pefko soldaki görevliye sol göğsüne takılı pembe ‘GÇ’li rozetini gösterdi.</p>

  <p class="block14">Dr. Breed de sağ yanımızdaki görevliye Ceketinin yumuşak yakasına takılı siyah, ‘Çok GÇ’li rozetini gösterdi.</p>

  <p class="block14">Kolunu törensel bir edayla ve fakat bana temas etmeksizin etrafıma dolayarak görevlilere kendisinin yüce koruması ve denetimi altında olduğumu ifade etti.</p>

  <p class="block14">Adamlardan birine gülümsedim. Karşılık alamadım. Ulusal güvenliğin gülünecek bir yanı yoktu; hem de hiç.</p>

  <p class="block14">Dr. Breed, Bayan Pefko ve ben, laboratuvarın girişinden asansörlere doğru düşünceli adımlarla yürüdük.</p>

  <p class="block14">“Bir ara Dr. Horvath’tan size bir şeyi açıklamasını isteyin,” dedi Dr. Breed, Bayan Pefko’ya. “Ne kadar basit, ne kadar anlaşılır bir karşılık alacağınızı göreceksiniz.”</p>

  <p class="block14">“Birinci sınıf düzeyinden başlaması gerekecek; hatta belki anaokulundan,” dedi Bayan Pefko. “Arada çok şey kaçırdım.”</p>

  <p class="block14">“Hepimiz çok şey kaçırdık,” diye ona hak verdi Dr. Breed. “En baştan, tercihen anaokulundan başlasak hepimizin yararına olurdu aslında.”</p>

  <p class="block14">Laboratuvarın kabul görevlilerinden birinin lobinin duvarlarını süsleyen çok sayıda eğitsel panoyu sergilemeye açışını izledik. Uzun boylu, sıska bir kızdı; buz gibi ve solgun yüzlüydü. Onun alışkın dokunuşlarıyla ışıklar parıldamaya, çarklar dönmeye, tüpler fokurdamaya, ziller çalmaya başladı.</p>

  <p class="block14">“Büyü bu,” deyiverdi Bayan Pefko.</p>

  <p class="block14">“Laboratuvarımız ailesinin bir ferdinden bu sevimsiz, ortaçağdan kalma kelimeyi duymak üzücü,” dedi Dr. Breed. “Bu gösterimlerin her biri kendi kendini gayet iyi açıklıyor. Gizemli görünmeyecek şekilde tasarlanmışlardır. Büyünün tam anlamıyla antitezidir bunlar.”</p>

  <p class="block14">“Büyünün nesi?”</p>

  <p class="block14">“Tersi.”</p>

  <p class="block14">“Hayatta inanmam.”</p>

  <p class="block14">Dr. Breed biraz sinirlenmiş gibiydi. “En azından gizemli hale sokmak istemiyorum” dedi. “Hiç değilse bu yönden hakkımızı teslim edin.”</p>

  <h2 class="block24"><b class="calibre6" id="id_Toc394268503">Kızlar Bölümü</b></h2>

  <p class="block14">Dr. Breed’in sekreteri, ofisin girişindeki masasının üstüne çıkmış, akordeon gibi yaylanan bir Noel çanını tavandaki kancaya bağlamaya çalışıyordu.</p>

  <p class="block14">“Aman Naomi,” diye bağırdı Dr. Breed, “altı aydır burada ölümlü kaza olmadı! Masadan düşüp gidişatı bozma!”</p>

  <p class="block14">Bayan Naomi Faust neşeli, kurumuş hissi veren yaşlı bir hanımdı. Sanırım ikisinin hayatı boyunca da Dr. Breed’in yanında çalışmıştı. Güldü. “Sağlamımdır ben. Düşsem bile Noel melekleri beni havada yakalar.”</p>

  <p class="block14">“Kimi zaman ıskaladıkları biliniyor.”</p>

  <p class="block14">Çanın tokmağından aşağı yine akordeon gibi yaylanan iki şerit sarkıyordu. Bayan Faust bir tanesini çekti. Şerit uzayıp üstünde mesaj yazılı bir flamaya dönüştü. “Şunu tutun,” dedi Bayan Faust, flamanın ucunu Dr. Breed’e uzatarak. “Sonuna kadar çekin ve ucunu duyuru panosuna raptiyeleyin.”</p>

  <p class="block14">Dr. Breed denileni yaptı ve mesajı okumak için bir adım geriledi. “Dünyada Banş!” diye yüksek sesle ve hevesle okudu.</p>

  <p class="block14">Bayan Faust elinde tuttuğu diğer şeride masadan aşağı inip onu da çekti. “Tüm İnsanlara İyi Niyet!” yazıyordu üstünde.</p>

  <p class="block14">“Vallahi öyle,” diyerek kıkırdadı Dr. Breed, “Noel’i kurutup gereğinde suda eritilir hale koymuşlar! Burası bayram yerine dönmüş, tam bir festival mekânı.”</p>

  <p class="block14">“Kızlar Bölümü’nün çikolatalarını da unutmadım,” dedi Bayan Faust. “Gurur duyuyorsunuz benimle, değil mi?”</p>

  <p class="block14">Dr. Breed unutkanlığına inanamayarak alnına vurdu. “Tanrı’ya şükür ki hatırlamışsınız! Aklımdan çıkıp gitmiş.”</p>

  <p class="block14">“Bunu kesinlikle unutmamalıyız,” dedi Bayan Faust. “Artık bir gelenek haline geldi. Dr. Breed’in Kızlar Bölümü’ne Noel hediyesi olan çikolatalar.” Bana Kızlar Bölümü’nün laboratuvarın bodrum katındaki daktilo bürosu olduğunu açıkladı. “Kızlar diktafonu olan herkesin işini görür.”</p>

  <p class="block14">Bayan Faust’un anlattığına göre, kızlar yıl boyunca yüzlerini görmedikleri bilim adamlarının diktafon plaklarındaki seslerini dinleyip söylediklerini yazarmış, plakları da teslimatçı kızlar getirirmiş. Yılda bir gün bu kızlar beton manastırlarından çıkıp Noel şarkısı söyleyerek Dr. Asa Breed’in hediye çikolatalarını almaya gidermiş.</p>

  <p class="block14">“Bilime de hizmet ediyorlar,” diye doğruladı Dr. Breed, “söylenenlerin tek kelimesini anlamasalar bile. Tanrı hepsinden razı olsun!”</p>

  <h2 class="block24" id="id_Toc394268504">Dünyadaki en değerli mal</h2>

  <p class="block14">Dr. Breed’in iç kısımdaki ofisine geçtiğimizde, düzgün bir söyleşi yapabilmek için düşüncelerimi düzenlemeye çalıştım. Kafamı hâlâ pek toparlayamadığımı gördüm. Dr. Breed’e bombanın atıldığı günle ilgili sorular sormaya başladığımdaysa beynimin halkla ilişkiler merkezinin içkiye ve yanık kedi tüyüne boğulduğunu anladım. Sorduğum her soru, atom bombasının yaratıcılarının en korkunç yanlışın suç aletleri olduğunu ima eder nitelikteydi.</p>

  <p class="block14">Dr. Breed ilk başta hayret içindeydi ama sonra sinirlendi. Mesafeyi biraz açıp, “Bilim adamlarından pek hoşlanmıyorsunuz galiba,” diye homurdandı.</p>

  <p class="block14">“Öyle olduğu söylenemez, efendim.”</p>

  <p class="block14">“Lâkin tüm sorularınız bana bilim adamlarının, insan ırkının geri kalanının kaderini umursamayan, hatta belki insan ırkının mensubu bile sayılamayacak kalpsiz, vicdansız, sığ görüşlü birer ahmak olduğunu kabul ettirme amacındaymış gibi görünüyor.”</p>

  <p class="block14">“Biraz ağır ifade ettiniz durumu.”</p>

  <p class="block14">“Kitabınızda anlatacağınızı tahmin ettiklerimden daha ağır değil anlaşıldığı kadarıyla. Ben sizin Felix Hoenikker hakkında adil, objektif bir biyografi hazırlama amacında olduğunuzu düşünmüştüm ki, içinde bulunduğumuz dönemde genç bir yazar için son derece anlamlı bir vazife bu. Fakat hayır, siz buraya çılgın bilim adamları hakkında bir takım ön yargılarla gelmişsiniz. Nereden edindiniz bu fikirleri? Çizgi romanlardan mı?”</p>

  <p class="block14">“Kaynaklarımdan birinin adım vermek gerekirse, Dr. Hoenikker’in oğludur.”</p>

  <p class="block14">“Hangi oğlu bu?”</p>

  <p class="block14">“Newton,” dedim. Yanımda minik Newt’ın mektubunu da getirmiştim ve bunu ona gösterdim. “Konu açılmışken sorayım. Newt ne kadar küçük?”</p>

  <p class="block14">“Bir şemsiyelikten daha uzun değil,” dedi Dr. Breed, kaşlarını çatarak Newt’ın mektubunu okurken.</p>

  <p class="block14">“Diğer iki çocuk normal mi?”</p>

  <p class="block14">“Tabii ki! Sizi hayal kırıklığına uğrattığım için üzgünüm ama bilim adamlarının çocukları da herkesinki gibidir.”</p>

  <p class="block14">Dr. Breed’i sakinleştirmek, onu gerçekten Dr. Hoenikker’in doğru bir portresini edinmekle ilgilendiğime ikna etmek için elimden geleni yaptım. “Buraya Dr. Hoenikker hakkında bana anlatacaklarınızı olduğu gibi aktarmaktan başka bir amaçla gelmediğime emin olabilirsiniz. Newt’ın mektubu yalnızca bir başlangıçtı ve sizin bana söyleyeceklerinizi de terazinin diğer kefesine koyarak dengeyi sağlayacağım.”</p>

  <p class="block14">“Bir bilim adamının kim olduğunu, ne yaptığını yanlış anlayan insanlardan usandım.”</p>

  <p class="block14">“Bu yanlış anlamayı ortadan kaldırmak için elimden geleni yapacağım.”</p>

  <p class="block14">“Bu ülkede çoğu insan, safi araştırmanın ne olduğunu anlamıyor.”</p>

  <p class="block14">“Bunun ne olduğunu bana açıklarsanız müteşekkir olurum.”</p>

  <p class="block14">“Safi araştırma, daha iyi bir sigara filtresi ya da daha yumuşak bir kâğıt mendil türü ya da daha uzun ömürlü cephe boyası bulma arayışı değildir. Herkes araştırmadan söz ediyor ama bu ülkede kimsenin bunu pratikte uyguladığı yok. Biz, insanlara salt araştırma yapmaları için para ödeyen ender şirketlerden biriyiz. Araştırmalarıyla böbürlenen çoğu şirket, beyaz önlükler giyen, işini tarifnamelere bakarak yapan ve sonraki yılın Oldsmobile’inde daha geliştirilmiş bir silecek olacağı hayali kuran zavallı teknisyenlerden bahsediyor aslında.”</p>

  <p class="block14">“Ama burada...”</p>

  <p class="block14">“Burada ve bu ülkedeki utanılacak kadar az sayıda diğer yerde, insanlara bilgiyi çoğaltmaları ve bundan öte amaç uğruna çalışmamaları için para ödeniyor.”</p>

  <p class="block14">“Doğrusu Umum Dövme Demir ve Döküm Şirketi pek verecenmiş.”</p>

  <p class="block14">“Bunun verecenlikle, cömertlikle ilgisi yok. Yeni bilgi, dünyadaki paraya çevrilebilir en değerli maldır. Çalışırken yararlanabileceğimiz doğrular ne kadar fazla olursa, o kadar zenginleşiriz.”</p>

  <p class="block14">O zamanlar bir Bokononcu olsam, bu cümle karşısında vereceğim tepki ulumak olurdu.</p>

  <h2 class="block24"><b class="calibre6" id="id_Toc394268505">Çamura son</b></h2>

  <p class="block14">‘Yani,” dedim Dr. Breed’e “bu laboratuvardaki kimseye ne üzerinde çalışması gerektiği söylenmiyor mu? Kimse hangi işin üzerinde çalışabileceği konusunda öneride bile bulunmuyor mu insanlara?”</p>

  <p class="block14">“Sürekli öneri getirilir ama başkalarının önerilerine kulak asmak bir safi araştırmacının karakterinde yoktur. Onun zihni zaten kendi projeleriyle doludur ve biz de bunun böyle olmasını isteriz.”</p>

  <p class="block14">“Dr. Hoenikker’e proje önermeye çalışan birileri oldu mu hiç?”</p>

  <p class="block14">“Elbette oldu. Özellikle de amiraller ve generaller. Onu tek el hareketiyle Amerika’yı yenilmez kılabilecek bir sihirbaz gibi görüyorlardı. Her türlü kaçık planla kapımıza dayanıp duruyorlardı ve hâlâ da dayanırlar. Bu planlarla ilgili tek sorun, bugünkü bilgi birikimimiz dâhilinde gerçekleştirilmelerine imkân olmamasıdır. Dr. Hoenikker gibi bilim adamlarından bazı ufak boşlukları doldurmaları beklenir. Mesela Deniz Piyadeleri’nden bir generalin ölümünden kısa süre önce çamurla ilgili bir şey yapması için Felix’in peşinde dolandığını hatırlıyorum.”</p>

  <p class="block14">“Çamur mu?”</p>

  <p class="block14">“İki yüz yıla yakın zamandır batıp çıktıkları çamurdan Deniz Piyadeleri’ne gına gelmiş,” dedi Dr. Breed. “General de ilerlemenin gereklerinden birinin, Deniz Piyadeleri’nin çamurla boğuşmak zorunda kalmaması olduğuna inanmış.”</p>

  <p class="block14">“Ne varmış bu generalin aklında?”</p>

  <p class="block14">“Çamurun ortadan kaldırılması. Çamur bitti.”</p>

  <p class="block14">“Zannımca bunun için dağlar kadar kimyasal ya da tonlar ağırlığında makine donamını gerekir...” diye fikir yürüttüm.</p>

  <p class="block14">“Generalin aklında minik bir hap ya da el aparatı türünden bir şey vardı. Deniz Piyadeleri sadece çamurdan değil, hantal şeyler taşımaktan da bıkmıştı. Ufak bir şeyin hayatlarını değiştirmesini istiyorlardı.”</p>

  <p class="block14">“Dr. Hoenikker ne dedi bu isteğe?”</p>

  <p class="block14">“O şakacı üslûbuyla ki her zaman şakacı bir adamdı, minicik bir parçacık sayesinde, hatta mikroskobik boyutta bir tanecikle dağlar kadar çamurun, balçığın, bataklığın, derenin, göletin bu masa kadar katı hale gelebileceğini söyledi.”</p>

  <p class="block14">Dr. Breed derisi benek benek olmuş yaşlı yumruğunu masaya indirdi. Şekli böbreği andıran, deniz yeşiline boyanmış çelik bir masaydı bu. “Tek bir Deniz Piyadesi bu maddenin Florida bataklıklarında saplanıp kalmış koca bir zırhlı tugayı kurtarmaya yetecek de artacak kadarını tırnağının altında taşıyabilirdi.”</p>

  <p class="block14">“Bu imkânsız.”</p>

  <p class="block14">“Size göre öyle, bana göre de öyle; aslına bakarsanız kime sorsanız öyle. Ancak muzip Felix’e göre gayet mümkündü. Felix’in mucizesi, ki umuyorum buna kitabınızın bir bölümünde yer verirsiniz, eski yapbozlara yepyenilermiş gibi yaklaşmasındaydı.”</p>

  <p class="block14">“Kendimi şu an Francine Pefko gibi hissettim,” dedim, “ve Kızlar Bölümü’ndeki tüm kızlar gibi. Dr. Hoenikker, tırnak altına sığabilecek büyüklükte bir şeyle koca bataklığı masanız kadar katı hale nasıl getirebileceğini bana asla açıklayamazdı.”</p>

  <p class="block14">“Size Felix’in ne kadar iyi bir açıklamacı olduğunu söylemiştim...”</p>

  <p class="block14">“Öyle bile olsa...”</p>

  <p class="block14">“Bana açıklamayı başarmıştı,” dedi Dr. Breed, “ve eminim ben de size açıklayabilirim. Mesele şu: Deniz Piyadelerini çamurdan nasıl çıkarırız? Doğru mu?”</p>

  <p class="block14">“Doğru.”</p>

  <p class="block14">“Tamam öyleyse,” dedi Dr. Breed, “dikkatle dinleyin. Başlıyoruz.”</p>

  <h2 class="block24"><b class="calibre6" id="id_Toc394268506">Buz-dokuz</b></h2>

  <p class="block14">“Bunun birçok yolu var,” dedi Dr. Breed. “Bazı sıvılar birkaç farklı biçimde kristalleşir, donar, yani atomları birkaç farklı biçimde birleşip kilitlenir ve katı hâl alır.”</p>

  <p class="block14">Benekli elleri olan yaşlı adam, beni bir hükümet binasının bahçesine yerleştirilmiş antika top güllerinin kaç farklı biçimde dizilebileceğini, portakalların bir sandığa kaç farklı biçimde sıralanabileceğini düşünmeye davet etti.</p>

  <p class="block14">“Kristallerdeki atomlar için de durum böyledir; ayrıca aynı maddenin iki farklı kristalinin birbirinden çok farklı fiziksel özellikleri olabilir.”</p>

  <p class="block14">Kocaman etilen diamin tartrat kristalleri üreten bir fabrikadan bahsetti bana. Dediğine göre, bu kristaller kimi imalat süreçlerinde kullanılıyormuş. Fakat bir gün üretici, kristallerin artık istenen özellikleri taşımadığını görmüş. Atomlar farklı şekilde sıralanıp kilitlenmeye, donmaya başlamış. Kristalleşen sıvı aynıymış ama oluşturduğu kristaller endüstriyel uygulamalar bakımından beş para etmiyormuş.</p>

  <p class="block14">Bunun nasıl olduğu muammaymış. Ancak kâğıt üzerinde suçlu, Dr. Breed’in ‘tohum’ dediği bir şeymiş. İstenmeyen kristal dokusunun minik bir taneciğini kastediyordu. Tanrı bilir nereden çıkıp gelen bu tohum, atomlara yeni bir dizilme, kilitlenme, kristalleşme, donma biçimi öğretiyormuş.</p>

  <p class="block14">“Şimdi bir kez daha hükümet binasının bahçesindeki top güllelerini veya sandıktaki portakalları düşünün,” dedi doktor. Sonra bana en alttaki güllelerin ya da portakalların diziliş biçiminin onların üstündeki sıranın nasıl dizilip kilitleneceğini belirleyişini anlamama yardım etti. “En alt sıra, üste koyulacak her top güllesinin ya da portakalın nasıl davranacağını belirleyen tohumdur; üsttekiler sonsuz sayıda olsa bile.”</p>

  <p class="block14">“Şimdi farz edelim,” diye kıkırdadı Dr. Breed, anlattıklarından pek eğlenerek, “suyun birçok kristalleşme, yani donma biçimi vardır. Diyelim ki, üstünde paten kaydığımız ve içeceklere koyduğumuz türden buz-bir diyeceğimiz bir buz var ki, bu da birkaç farklı buz tipinden biri. Su, dünyada her zaman buz-bir şeklinde donuyor, çünkü ona buz-iki, buz-üç, buz-dört şeklinde nasıl donacağını öğretecek bir tohum hiç var olmadı. Ve yine diyelim ki...” Benekli eliyle tekrar masasına vurdu. “Başka bir biçim daha var ve buna buz-dokuz diyoruz ve bu masa kadar sert kristalin erime noktası, mesela otuz sekiz derece ya da daha da iyisi, elli beş derece.”</p>

  <p class="block14">“Tamam, buraya kadar anlamadığım bir şey yok,” dedim.</p>

  <p class="block14">Dr. Breed’in sözleri ofisin dışından gelen fısıldaşmalarla kesildi. Yüksek perdeden, bir şeylerin alameti olacak türden fısıltılardı bunlar. Kızlar Bölümü’ndekilerin sesleriydi.</p>

  <p class="block14">Kızlar ofisin önünde Noel şarkısı söylemeye hazırlanıyordu.</p>

  <p class="block14">Dr. Breed ve ben kapının önüne çıkınca başladılar. Sayıları yüze yaklaşan kızların her biri, beyaz dosya kâğıdından yapılmış yakaları gömleğine ataşla tutturarak kendini kilise korosu şarkıcısına benzetmişti. Çok güzel söylüyorlardı.</p>

  <p class="block14">Şaşırmış ve anlamsız bir duygusallığa yenik düşmüştüm. Çoğu kızın ilahi söylerken ortaya serdiği o tatlılık, nadiren kullanılan o hazine, beni hep derinden etkilemiştir.</p>

  <p class="block14">Kızlar ‘Ey Küçük Beytüllahim Kasabası’nı söyledi. Özellikle şu dizeyi yorumlayışlarını kolay kolay unutamam herhalde:</p>

  <p class="block14">“Tüm yılların umutlan ve korkulan bu gece bizimle birlikte.”</p>

  <h2 class="block24"><b class="calibre6" id="id_Toc394268507">Deniz piyadeleri, marş marş</b></h2>

  <p class="block14">Bayan Faust’un yardımıyla Noel çikolatalarını kızlara dağıtan yaşlı Dr. Breed’in ofisine döndük.</p>

  <p class="block14">“Nerede kalmıştık?” dedi. “Haa, tamam!”</p>

  <p class="block14">Sonra o yaşlı adam benden Amerikan Deniz Piyadeleri’ni kuş uçmaz kervan geçmez bir bataklıkta hayal etmemi istedi.</p>

  <p class="block14">“Kamyonları, tankları ve havan topları saplanıp kalmış,” diye sızlandı. “Leş kokulu ve zehirli çamura gömüldükçe gömülüyorlar.”</p>

  <p class="block14">Bir parmağını havaya kaldırarak göz kırptı. “Ama diyelim ki genç adam, askerlerden birinin elindeki minik kapsülde buz-dokuz tohumu var; su atomlarının başka biçimde dizilip kilitlenmesini, donmasını sağlayacak bir tohum. Bu deniz piyadesi o tohumu en yakın su birikintisine atarsa...”</p>

  <p class="block14">“Birikinti donar mı?” diye tahminde bulundum.</p>

  <p class="block14">“Ve birikintinin etrafındaki tüm çamur yığınları.”</p>

  <p class="block14">“Onlar da mı donar?”</p>

  <p class="block14">“Ve donmuş çamurun içindeki tüm su birikintileri.”</p>

  <p class="block14">“Onlar da mı donar?”</p>

  <p class="block14">‘Ve donmuş çamur yığını arasındaki dereler ve sular?”</p>

  <p class="block14">“Onlar da mı donar?”</p>

  <p class="block14">“Ne sandın!” diye bağırdı. “Ve Amerikan Deniz Piyadeleri bataklığın içinden çıkıp yoluna devam eder!”</p>

  <h2 class="block24"><b class="calibre6" id="id_Toc394268508">Sarı basının bir mensubu</b></h2>

  <p class="block14">“Böyle bir madde var mı?” diye sordum.</p>

  <p class="block14">“Hayır, hayır, hayır,” dedi Dr. Breed, bir kez daha bana olan sabrını yitirerek. “Bütün bunları size Felix’in eski bir soruna sıradışı yeniliklerle nasıl yaklaşabildiğine dair fikriniz olsun diye anlattım. Az önce size aktardıklarım, Felix’in peşinde dolanıp duran generale çamurla ilgili olarak söyledikleridir. Felix yemekhanede tek başına yerdi yemeğini. Kimsenin masasına oturmaması, onun düşünce zincirini kırmaması bir kuraldı. Fakat deniz piyadesi generali paldır küldür içeri dalmış, bir sandalye çekip masaya oturmuş ve çamur hakkında konuşmaya başlamıştı. Benim size az evvel anlattıklarım Felix’in ona ayaküstü verdiği cevaptı.”</p>

  <p class="block14">“Yani... Yani gerçekte öyle bir şey yok mu?”</p>

  <p class="block14">“Az önce olmadığını söyledim ya!” diye bağırdı Dr. Breed öfkeyle. “Felix bu olaydan kısa süre sonra öldü! Size safi araştırmacılar hakkında anlatmaya çalıştıklarıma kulak vermiş olsanız böyle bir soru sormazdınız! Safi araştırmacılar başkalarınınkini değil, kendi ilgilerini cezbeden şeyler üzerinde çalışır.”</p>

  <p class="block14">“Şu bataklık meselesine kafam takıldı...”</p>

  <p class="block14">“O konuyu kapatın artık! Bataklıkla ilgili gerekeni söyledim ve bitti.”</p>

  <p class="block14">“O bataklığın içinden geçen dereler buz-dokuz olup donarsa, onlarla beslenen nehirlere ve göllere ne olur?”</p>

  <p class="block14">“Donarlar. Fakat buz-dokuz diye bir şey yok.”</p>

  <p class="block14">“Peki, nehirlerin döküldüğü okyanuslar?”</p>

  <p class="block14">“Onlar da donar elbette,” diye tersledi beni doktor. “Şimdi koşa koşa gidip buz-dokuz ile ilgili sansasyonel bir haber yaparsınız. Tekrar söylüyorum. Öyle bir şey yok!”</p>

  <p class="block14">“Peki ya donmuş gölleri ve nehirleri besleyen kaynaklar ile bunları besleyen tüm yeraltı suları?”</p>

  <p class="block14">“Hepsi donar, Tanrı’nın cezası!” diye parladı adam. “Velakin ben sizin sarı basının bir mensubu olduğunuzu bilseydim,” dedi azametle ayağa kalkarak, “tek dakikamı bile harcamazdım sizinle!”</p>

  <p class="block14">“Peki yağmur?”</p>

  <p class="block14">‘Yere düştüğü anda her damlası buz-dokuz çivisine dönüşüp kalır... Ve dünyanın sonu gelir! Tıpkı bu görüşmenin sonunun geldiği gibi! Güle güle!”</p>

  <h2 class="block24"><b class="calibre6" id="id_Toc394268509">Son şaka</b></h2>

  <p class="block14">Dr. Breed en azından bir konuda yanılıyordu. Buz-dokuz diye bir şey gerçekten vardı.</p>

  <p class="block14">Ve buz-dokuz dünya yüzünde mevcuttu.</p>

  <p class="block14">Buz-dokuz Felix Hoenikker’in hak ettiği yere gitmeden evvel insanoğlu için yarattığı son hediyeydi.</p>

  <p class="block14">Bunu kimse ne yaptığını anlamadan yapmıştı. Yaptığı şeyi ardında hiçbir kayıt bırakmadan yapmıştı.</p>

  <p class="block14">Doğru, üretim sürecinde gelişmiş cihazlara ihtiyaç vardı ama bunlar Araştırma Laboratuvarı’nda mevcuttu. Dr. Hoenikker’in tek yapması gereken, laboratuvar komşularına başvurmak, yani şunu bunu ödünç alarak sağa sola tatlı bela olmaktı ve bunu, hani bildik deyişle son kurabiyeleri pişirene kadar sürdürmekti.</p>

  <p class="block14">Küçük bir parça buz-dokuz yaptı. Mavi-beyaz renkliydi. Erime noktası 45.7 dereceydi.</p>

  <p class="block14">Felix Hoenikker parçayı minik bir şişenin içine koyup cebine atmıştı. Sonra da Noel’i kutlamak için üç çocuğuyla beraber Cape Cod’daki yazlık evine gitmişti.</p>

  <p class="block14">Angela o sıralar otuz dört yaşındaydı. Frank yirmi dört ve minik Newt da on sekizindeydi.</p>

  <p class="block14">Yaşlı adam Noel Arifesi’nde öldü. Buz-dokuzdan sadece çocuklarına söz etmişti.</p>

  <p class="block14">Çocukları, buz-dokuzu paylaştı.</p>

  <p class="block14">Bu da beni Bokononcu <i class="calibre4">wampeter</i> kavramına getiriyor.</p>

  <p class="block14">Wampeter, karass’ın düşey eksenidir. “Wampeter’i olmayan karass yoktur,’ der Bokonon. Tıpkı dingilsiz teker olamayacağı gibi.</p>

  <p class="block14">Wampeter herhangi bir şey olabilir: bir ağaç, bir taş, bir hayvan, bir düşünce, bir kitap, bir melodi, Kutsal Kâse. Wampeter her ne ise, onun karass’ının üyeleri de etrafında sarmal bir nebulanın majestik kaosu halinde döner. Bir karasss’ın üyelerinin ortak wampeter’leri etrafındaki yörüngeleri, doğal olarak ruhani yörüngelerdir. Onun etrafında dönenler bedenleri değil, ruhlarıdır. Tıpkı Bokonon’un bizi eşlik etmeye çağırdığı şarkıdaki gibi:</p>

  <p class="block14">Döner, döner, döner dururuz,</p>

  <p class="block14">Kurşundan ayaklar ve tenekeden kanatlar ile...</p>

  <p class="block14">Wampeter gelir, wampeter gider, der bize Bokonon.</p>

  <p class="block14">Aslında bir karass’ın her zaman iki wampeter’i vardır ve birinin önemi artarken, diğerininki azalır.</p>

  <p class="block14">Şundan neredeyse eminim ki, ben Ilium’da Dr. Breed’le konuşurken karass’ımın yeni yeni filizlenen wampeter<sup class="calibre7">’</sup>i suyun o kristal hali, o mavi-beyaz cevher, buz-dokuz denen o kıyamet tohumuydu.</p>

  <p class="block14">Ben Ilium’da Dr. Breed’le konuşurken Angela, Franklin ve Newton Hoenikker buz-dokuz tohumlarına sahipti; eskilerin deyişiyle, babalarının tohumundan gelişmiş tohumlara.</p>

  <p class="block14">O üç buz-dokuz parçasının kaderinin benim karass’ımı yakından ilgilendirdiğine eminim.</p>

  <h2 class="block24" id="id_Toc394268510">Dr. Hoenikker’e dair asıl mevzu...</h2>

  <p class="block14">Karass’ımın wampeter’i konusunda bu kadarı şimdilik kâfi.</p>

  <p class="block14">Umum Dövme Demir ve Döküm Şirketi araştırma laboratuvarında Dr. Breed’le yaptığım nahoş görüşmeden sonra Bayan Faust’un ellerine teslim edilmiştim. Kendisine bana kapıyı göstermesi talimatı verilmişti. Ancak ben onu önce müteveffa Dr. Hoenikker’in laboratuvarını göstermeye razı ettim.</p>

  <p class="block14">Oraya giderken kendisine Dr. Hoenikker’i ne kadar tanıdığını sordum. Bana samimi ve ilginç bir cevap verdi ki, merak uyandırıcı gülümsemesi de cabasıydı. “Tanınabilir biri olduğunu sanmıyorum. Demek istediğim, çoğu kişi birini az ya da çok tanıdığından söz ederken, aslında onlara söylenen ya da söylenmeyen sırları kast eder. Yani özel işler, ailevi durumlar, gönül ilişkileri falan.” Böyle dedi o tatlı, yaşlı hanım ve ekledi. “Dr. Hoenikker’in hayatında bunların hepsi vardı; her insanınkinde olması gerektiği gibi yani, ama onu asıl ilgilendiren bunlar değildi.”</p>

  <p class="block14">“Neydi onu ilgilendirenler?” diye sordum.</p>

  <p class="block14">“Dr. Breed bana sürekli Dr. Hoenikker’i asıl ilgilendiren şeyin gerçek olduğunu söyler.”</p>

  <p class="block14">“Siz bu düşünceye katılır gibi görünmüyorsunuz.”</p>

  <p class="block14">“Katılıp katılmadığımı bilmiyorum. Ben sadece gerçeğin bir insan için tek başına nasıl yeterli olabileceğini anlamakta zorlanıyorum.”</p>

  <p class="block14">Bayan Faust, Bokononcu olmak için yeterince olgunlaşmıştı.</p>

  <h2 class="block24" id="id_Toc394268511">Tanrı nedir?</h2>

  <p class="block14">“Dr. Hoenikker ile konuşur muydunuz?” diye sordum Bayan Faust’a.</p>

  <p class="block14">“Aaa, tabii ki. Onunla pek sık konuşurdum.”</p>

  <p class="block14">“Aklınızda kalan herhangi bir sohbetiniz var mı?”</p>

  <p class="block14">“Bir defasında kendisine kesinlikle doğru olan bir şey söyleyemeyeceğime dair benimle bahse girmişti. Ben de ona, “Tanrı sevgidir’ dedim.”</p>

  <p class="block14">“O ne dedi?”</p>

  <p class="block14">“Şöyle: ‘Tanrı nedir? Sevgi nedir?’”</p>

  <p class="block14">“Hımm.”</p>

  <p class="block14">“Fakat Tanrı gerçekten sevgidir, bilirsiniz,” dedi Bayan Faust, “Dr. Hoenikker ne derse desin öyledir.”</p>

  <h2 class="block24"><b class="calibre6" id="id_Toc394268512">Marslılar</b></h2>

  <p class="block14">Zamanında Dr. Felix Hoenikker’in laboratuvarı olan oda, binanın altıncı katandaydı.</p>

  <p class="block14">Kapının önüne mor bir kordon çekilmişti ve duvardaki pirinç plaket odanın kutsal önemini açıklıyordu:</p>

  <p class="block14">NOBEL FİZİK ÖDÜLÜ SAHİBİ DR. FELIX HOENİKKER, HAYATININ SON YİRMİ SEKİZ YILINI BU ODADA GEÇİRMİŞTİR.</p>

  <p class="block26">“O HER NEREDEYSE, BİLGİNİN SINIRLARI DA ORADAYDI.”</p>

  <p class="block27">Onun insanlık tarihindeki önemi ölçülemez.</p>

  <p class="block14">Bayan Faust içeri girmem ve oradaki hayaletlerle daha özel temas kurabilmem için mor kordonu açmayı önerdi.</p>

  <p class="block14">Kabul ettim.</p>

  <p class="block14">“Burası tıpkı onun bıraktığı gibi,” dedi. “Yalnız tezgâhlardan birinin üstü paket lastiğiyle doluydu.”</p>

  <p class="block14">“Paket lastiği mi?”</p>

  <p class="block14">“Hiç sormayın sebebini. Bunların hiçbirinin sebebini sormayın bana.”</p>

  <p class="block14">Yaşlı adam laboratuvarı darmadağın halde bırakmıştı. İlk dikkatimi çeken, etrafa saçılmış ucuz oyuncakların sayışıydı. Çıtası kırılmış, kâğıttan bir uçurtma vardı. İpi sarılı, dönmeye ve dengesini bulmaya hazır bir topaç vardı. Bir fırıldak vardı. Sabun köpüğü çıkarmaya yarayan bir çubuk vardı. İçinde bir kale maketiyle iki kaplumbağa olan bir akvaryum vardı.</p>

  <p class="block14">“Her şeyin on sente satıldığı dükkânlara bayılırdı,” dedi Bayan Faust.</p>

  <p class="block14">“Belli.”</p>

  <p class="block14">“En ünlü deneylerinden bazıları bir dolardan ucuza mal edilmiş malzemelerle gerçekleştirilmiştir.”</p>

  <p class="block14">“Tasarruf edilen her kuruş kazanılmış bir kuruştur.”</p>

  <p class="block14">Çok sayıda geleneksel laboratuvar aleti de vardı etrafta, ancak ucuz, eğlencelik oyuncakların yanında ruhsuz aksesuarlar gibi duruyorlardı.</p>

  <p class="block14">Dr. Hoenikker’in masası yazışmalarla doluydu.</p>

  <p class="block14">“Hiçbir mektuba cevap yazdığını sanmıyorum,” dedi Bayan Faust. “Kişi cevap bekliyorsa, ya ona telefonla ulaşmalı ya da şahsen gelmeliydi.”</p>

  <p class="block14">Masanın üstünde çerçeveli bir fotoğraf vardı. Arkası bana dönük olduğundan fotoğrafın kime ait olabileceğine dair tahminde bulundum.</p>

  <p class="block14">“Karısı mı?”</p>

  <p class="block14">“Hayır.”</p>

  <p class="block14">“Çocuklarından biri mi?”</p>

  <p class="block14">“Hayır.”</p>

  <p class="block14">“Kendisi mi?”</p>

  <p class="block14">“Hayır.”</p>

  <p class="block14">Bunun üzerine çerçeveyi alıp resme baktım. Fotoğrafta bir kasabanın hükümet binası önüne yapılmış mütevazı savaş anıtı vardı. Anıtın bir kısmı savaşlarda ölen kasaba hemşerilerinin isimlerinin yazıldığı bir tabeladan oluşuyordu ve fotoğrafın orada bulunma sebebinin o tabela olduğunu düşündüm. İsimler okunabiliyordu ve ben de aralarında Hoenikker ismini bulmayı bekliyordum sanki. Yoktu.</p>

  <p class="block14">“Hobilerinden biriydi,” dedi Bayan Faust.</p>

  <p class="block14">“Neydi o hobi?”</p>

  <p class="block14">“Top güllelerinin değişik hükümet binalarının bahçelerinde nasıl sıralandığını fotoğraflamak. O fotoğraftaki sıralanma biçimi çok değişik.”</p>

  <p class="block14">“Anlıyorum.”</p>

  <p class="block14">“Sıradışı bir adamdı o.”</p>

  <p class="block14">“Katılıyorum.”</p>

  <p class="block14">“Belki bir milyon yıl sonra herkes onun kadar zeki olur ve olaylara onun gibi bakar. Fakat günümüzün ortalama insanıyla kıyaslandığında, o bir Marslı kadar farklıydı.”</p>

  <p class="block14">“Belki gerçekten Marslıydı,” dedim.</p>

  <p class="block14">“O birbirinden tuhaf üç çocuğunun nasıl olduğu sorusunun yanıtlanmasında epey yol alınırdı böylece.”</p>

  <h2 class="block24"><b class="calibre6" id="id_Toc394268513">Mayonez</b></h2>

  <p class="block14">Bizi zemin kata götürecek asansörü beklerken, Bayan Faust gelecek asansörün beş numara olmamasını diledi. Ben ona neden öyle söylediğini soramadan beş numara geldi.</p>

  <p class="block14">Asansörün görevlisi, Lyman Enders Knowles adında ufak tefek, yaşlı bir zenciydi. Knowles delinin tekiydi, adım gibi eminim; zararsız olduğu da söylenemezdi, zira ne zaman akıllıca bir laf ettiğini düşünse, kendi kıçını avuçlayıp, “Evet, evet!” diye bağırıyordu.</p>

  <p class="block14">“Merhaba kardeş antropoitler ve nilüferler ve pervaneler,” dedi Bayan Faust ile bana. “Evet, evet!”</p>

  <p class="block14">“Zemin kat lütfen,” dedi Bayan Faust soğuk bir tonla.</p>

  <p class="block14">Kapıyı kapatıp bizi zemin kata ulaştırmak için Knowles’un tek yapması gereken bir düğmeye basmaktı ama o bunu yapmaya henüz niyetli değildi. Belki yıllarca da yapmayacaktı.</p>

  <p class="block14">“Adamın dediğine göre,” diye lafa başladı, “bu asansörler Maya yapımıymış. Bugüne dek bunu bilmiyordum. Ben de ona dedimkine, ‘Ben ne oluyorum bu durumda, mayonez mi?’ Evet, evet! Kendini toparlamasına fırsat vermeden şöyle doğrulup daha derin düşünmeye başlamasına neden olacak bir soru daha patlattım. Evet, evet!”</p>

  <p class="block14">“Aşağı inebilir miyiz lütfen, Bay Knowles?” diye yalvardı Bayan Faust.</p>

  <p class="block14">“Ona dedim ki,” diye devam etti Knowles, ‘“burası bir araştırma laboratuvarı. Ara-ştırma ne demek, aramak demek, değil mi? Yani zamanında bir şeyler bulmuşlar ama her nasılsa kaybolmuş ve şimdi onu tekrar arayıp duruyorlar? Nasıl oluyor da mayonezli asansörleri olan böyle bir bina inşa edip içini her türden deliyle dolduruyorlar? Yeniden bulmaya çalıştıkları ne? Kim neyi kaybetmiş yine?’ Evet, evet!”</p>

  <p class="block14">“Çok ilginçmiş hakikaten,” diye iç geçirdi Bayan Faust. “Şimdi aşağı inebilir miyiz?”</p>

  <p class="block14">“Zaten ancak aşağı inebiliriz,” diye cırladı Knowles. “En üst kattayız. Bana yukarı çıkalım deseniz, elim kolu bağlı kalır. Evet, evet!”</p>

  <p class="block14">“Öyleyse biz de aşağı inelim,” dedi Bayan Faust.</p>

  <p class="block14">“Az sonra. Bu beyefendi Dr. Hoenikker’e saygılarını sunmaya mı gelmiş?”</p>

  <p class="block14">“Evet,” dedim. “Onu tanır mıydınız?”</p>

  <p class="block14">“Özellikle yakındık,” dedi. “Öldüğünde ne demiştim biliyor musunuz?”</p>

  <p class="block14">“Ne demiştiniz?”</p>

  <p class="block14">“Dedim ki, ‘Dr. Hoenikker; o ölmedi.’ Aynen.”</p>

  <p class="block14">“Öyle mi?”</p>

  <p class="block14">“Başka bir boyuta geçti sadece, hepsi bu. Evet, evet!”</p>

  <p class="block14">Sonra bir düğmeye bastı ve aşağıya indik.</p>

  <p class="block14">“Hoenikker’in çocuklarım tanır mıydınız?” diye sordum adama.</p>

  <p class="block14">“Kuduruk kuzucuklar,” dedi. “Evet, evet!”</p>

  <h2 class="block24" id="id_Toc394268514">Aramızdan ayrıldı ama kalbimizde yaşıyor</h2>

  <p class="block14">Ilium’da yapmak istediğim bir şey daha vardı. İhtiyarın mezarının fotoğrafını çekmek istiyordum. Otele döndüm. Sandra gitmişti. Fotoğraf makinemi aldım ve bir taksiye atladım.</p>

  <p class="block14">Sulusepken hâlâ devam ediyordu; keskin ve gri. İhtiyarın mezar taşı o havada çok güzel bir fotoğraf oluşturacaktı, hatta Dünyanın Sona Erdiği Gün’ün kapağına bile iyi gidebilirdi.</p>

  <p class="block14">Mezarlık girişindeki bekçi bana Hoenikkerler’in gömüldüğü yeri tarif etti. “Bulamamanız mümkün değil,” dedi. “Buradaki en büyük mezar taşı onlarınki.”</p>

  <p class="block14">Yalan değildi. Mezar taşı beyaz mermerden yapılmış, altı metre yüksekliğinde ve bir metre eninde bir fallustu. Üstü cıvık karla kaplıydı.</p>

  <p class="block14">“Yüce Tanrım,” diye bir nida çıktı ağzımdan elimde fotoğraf makinemle taksiden inerken. “Atom bombasının babasına da böylesi bir anıt yakışmaz mıydı?” Güldüm.</p>

  <p class="block14">Resmin anıtın boyutlarına ilişkin fikir vermesi için sürücüden dikilitaşın yanında dikilmesini istedim. Ondan rahmetlinin ismini kaplayan karları temizlemesini rica ettim.</p>

  <p class="block14">Dediğimi yaptı.</p>

  <p class="block14">Sütunda, Tanrı esirgesin, on beşer santimlik harflerle yazılmış tek bir sözcük vardı:</p>

  <p class="block14">ANNE</p>

  <h2 class="block24"><b class="calibre6" id="id_Toc394268515">Uyuyorsun yalnızca</b></h2>

  <p class="block14">“Anne mi?” diye sordu sürücü kuşkuyla.</p>

  <p class="block14">Karları biraz daha temizledim ve şu şiir ortaya çıktı:</p>

  <p class="block14">Anneciğim, her gün dua ederim ruhuna</p>

  <p class="block14">Kol kanat ger diye çocuklarına.</p>

  <p class="block14">ANGELA HOENIKKER</p>

  <p class="block14">Bunun altındaysa başka bir şiir vardı:</p>

  <p class="block14">Sen aslında ölmedin,</p>

  <p class="block14">Uyuyorsun yalnızca.</p>

  <p class="block14">Kesmeliyiz artık ağlamayı,</p>

  <p class="block14">Gülümsemeliyiz ardınca.</p>

  <p class="block14">FRANKLIN HOENIKKER</p>

  <p class="block14">Hepsinin altında da taşın gövdesine gömülmüş kare şeklindeki beton plaketin ortasında bir bebeğin el izi vardı. Altında şu sözler yazıyordu:</p>

  <p class="block14">Newt Bebek.</p>

  <p class="block14">“Anneleri buysa,” dedi sürücü, “babalarına ne dikmişlerdir kim bilir?” Babaya uygun mezar taşının ne şekilde olabileceğine dair müstehcen bir tahminde bulundu.</p>

  <p class="block14">Babanın mezarım hemen yakında bulduk. Onun anıtı da, daha sonra vasiyeti uyarınca yapıldığını öğreneceğim üzere, her bir kenarı kırk santim olan mermer bir küptü.</p>

  <p class="block14">Üstünde ‘BABA’ yazıyordu.</p>

  <h2 class="block24" id="id_Toc394268516">Bir Breed daha</h2>

  <p class="block14">Mezarlıktan ayrılırken taksi şoförü kendi annesinin mezarının ne durumda olduğu kaygısına kapıldı. Yolumuzdan biraz sapıp göz atmanın mahsuru olup olmayacağım sordu bana.</p>

  <p class="block14">Annesinin mezarında acınacak derecede ufak bir taş dikiliydi; olsa da olurdu olmasa da kabilinden.</p>

  <p class="block14">Şoför bir kez daha yolumuzdan sapıp mezarlığın karşısındaki mezar taşı satıcısına uğrayıp uğrayamayacağımızı sordu.</p>

  <p class="block14">O zamanlar bir Bokononcu değildim ve bu nedenle biraz somurtarak razı oldum. Bir Bokononcu olarak herhangi birinin önerdiği herhangi bir yere güle oynaya giderdim elbette. Bokonon’un dediği gibi, ‘Tuhaf yolculuk önerileri, Tanrı’nın gönderdiği dans dersleridir.’</p>

  <p class="block14">Mezar taşı atölyesinin tabelasında Avram Breed ve Mahdumları yazıyordu. Şoför satıcıyla konuşurken ben de anıtların arasında dolaştım. Boştu anıtlar, henüz binlerinin anısına dikilmemişlerdi.</p>

  <p class="block14">Sergileme alanındaki bir meslek şakası dikkatimi çekti. Taş bir meleğin üzerine Noel zamanı altında öpüşmenin adet olduğu ökseotu asılmıştı. Kaidenin etrafına sedir dalları yığılmış ve meleğin mermer boynuna Noel ağacı lambalarından oluşan bir kolye dolanmıştı.</p>

  <p class="block14">“Kaça bu?” diye sordum satıcıya.</p>

  <p class="block14">“Satılık değil. Yüz yıllık bir parçadır. Büyükbabamın babası Avram Breed yontmuş.”</p>

  <p class="block14">“İşletme o kadar eski mi?”</p>

  <p class="block14">“Öyle.”</p>

  <p class="block14">“Siz de Breedlerden misiniz?”</p>

  <p class="block14">“Dükkânı işleten dördüncü kuşağım.”</p>

  <p class="block14">“Araştırma laboratuvarının direktörü Dr. Asa Breed ile akrabalığınız var mı?”</p>

  <p class="block14">“Kardeşiyim.” Adı Marvin Breed idi.</p>

  <p class="block14">“Dünya küçük,” dedim.</p>

  <p class="block14">“Tutup bir mezarlığa koyarsan öyledir.” Marvin Breed, düzgün ve kaba, zeki ve duygusal bir adamdı.</p>

  <h2 class="block24"><b class="calibre6" id="id_Toc394268517">Dinamit parası</b></h2>

  <p class="block14">“Az önce kardeşinizin ofisindeydim,” dedim Marvin Breed’e. “Yazarım. Onunla Dr. Hoenikker hakkında bir görüşme yaptım,”</p>

  <p class="block14">“Cins herifin tekiydi şerefsiz. Kardeşimden bahsetmiyorum tabii, Hoenikker’i kastettim.”</p>

  <p class="block14">“Karısının mezar taşını ona siz mi satmıştınız?”</p>

  <p class="block14">“Çocuklarına satmıştım. Adamın hiç ilgisi yoktu olayla. Karısının mezarına en ufak bir işaret bile koymamıştır o. Kadın öldükten yaklaşık bir yıl sonra Hoenikker’in üç çocuğu buraya geldi; uzun boylu büyük kız, ortanca oğlan ve küçük bebek. Paranın satın alabileceği en büyük taşı istediler ve iki büyük çocuk annelerine şiir yazmıştı. Bu şiirlerin taşa oyulmasını istediler.</p>

  <p class="block14">“Dilerseniz o taşla dalga geçebilirsiniz,” dedi Marvin</p>

  <p class="block14">Breed. “Ama o çocuklar parayla alınabilecek herhangi bir şeyden daha fazla teselli buldular onunla. Kim bilir yılda kaç kez gelip ona baktılar ve dibine çiçekler bıraktılar.”</p>

  <p class="block14">“Pahalıya patlamış olmalı.”</p>

  <p class="block14">“Nobel Ödülü parasıyla aldılar. O parayla iki şey alındı. Cape Cod’da bir yazlık ve bir de şu taş.”</p>

  <p class="block14">“Dinamit parası,” dedim hayretle, dinamitin çağrıştırdığı şiddete karşılık bir mezar taşıyla bir yazlık evin verdiği mutlak huzuru düşünerek.</p>

  <p class="block14">“Ne?”</p>

  <p class="block14">“Dinamiti Nobel icat etmişti.”</p>

  <p class="block14">“Eh, dünya böyle bir yer...”</p>

  <p class="block14">O zamanlar bir Bokononcu olsaydım, dinamit parasını o mezar taşı dükkanına kadar getiren mucizevi düzeyde karmaşık olaylar dizisi karşısında kendi kendime, “Vızır, vızır, vızır,” diye fısıldardım herhalde.</p>

  <p class="block14">Biz Bokononcular hayat mekanizmasının bazen ne kadar karmaşık ve öngörülemez olduğunu düşündüğümüzde kendi kendimize vızır, vızır, vızır diye fısıldarız.</p>

  <p class="block14">Ancak o zamanlar bir Hıristiyan olarak en fazla, “Hayat bazen sahiden komik,” diyebildim.</p>

  <p class="block14">“Bazen de değil,” dedi Marvin Breed.</p>

  <h2 class="block24"><b class="calibre6" id="id_Toc394268518">Nankör bir adam</b></h2>

  <p class="block14">Marvin Breed’e Felix’in karısı ve Angela, Frank ve Newt’ın anneleri olan, şimdi o heyula taşın altında yatan Emily Hoenikker’i tanıyıp tanımadığım sordum.</p>

  <p class="block14">“Tanımak mı?” Adamın sesi trajik bir tona büründü. “Onu tanıyor muyum, beyefendi? Elbette tanırdım. Tanırdım onu. Ilium Lisesi’nde birlikte okumuştuk. Sınıf Renkleri Komitesi’ne eşbaşkanlık etmiştik. Babası Ilium Müzik Aletleri Mağazası’nın sahibiydi. Emily orada satılan her enstrümanı çalabilirdi. Ona öylesine tutulmuştum ki futbolu bırakıp kemana başladım. Sonra M.I.T.’de okuyan ağabeyim Asa tatilde eve geldi ve ben de onu en sevgili kızla tanıştırma gafletine düştüm.” Marvin Breed parmağını şıklattı. “İşte böyle kapıverdi onu elimden. Yetmiş beş dolarlık kemanımı yatağımın pirinç ayakucuna vurarak parçaladım ve sonra aşağıya inip çiçekçiden aldığım kutuya parçalanmış kemanı koyarak Western Union’un kuryesi olan çocukla ona gönderdim.”</p>

  <p class="block14">“Güzel miydi?”</p>

  <p class="block14">“Güzel miydi?” diye tekrarladı. “Beyefendi, Tanrı nasip eder bir gün bir melek görürsem, ağzımın açık kalmasının sebebi meleğin yüzü değil, kanatları olacaktır. Zira ben olabilecek en güzel yüzü çoktan görmüş biriyim. Şu koca Ilium şehrinde ona gizliden gizliye ya da alenen âşık olmayan tek bir adam tanımıyorum. Emily istediği her erkeği elde edebilirdi.” Dükkânının döşemesine tükürdü. “O ise gidip göttenbacaklı Hollandalı pezevenkle evlendi! İlk önce ağabeyimle nişanlıydı ama sonra o sinsi piç çıkageldi.” Marvin Breed bir kez daha parmaklarını şıklattı. “Aynen bu şekilde onu ağabeyimin elinden aldı.</p>

  <p class="block14">“Felix Hoenikker kadar tanınmış bir ölüden pezevenk diye bahsetmek büyük hainlik ve nankörlük ve cahillik ve geri kafalılık ve aydın düşmanlığı olarak nitelenebilir. Onun ne kadar zararsız, nazik ve dalgın bir adam olduğunu, karıncayı bile incitmeyeceğini, paraya ve güce ve şık giysilere ve otomobillere ve varlığa metelik vermediğini, bizlerden ne kadar farklı olduğunu, ne kadar üstün olduğunu, İsa Mesih’in kendisi kabul edilecek derecede masum olduğunu iyi biliyorum; Tanrı’nın Oğlu kısmı hariç elbette ama...”</p>

  <p class="block14">Marvin Breed görüşlerini aktarmayı tamamlama gereği duymadı. Bunu yapması için onu teşvik etmek zorunda kaldım.</p>

  <p class="block14">“Ama?” dedi. “Ama?” Mezarlığın girişine bakan bir pencereye doğru gitti. “Ama ne?” diye mırıldandı mezarlık kapısına, yağan kara ve hayal meyal seçilebilen Hoenikker taşma bakarken.</p>

  <p class="block14">“Ama,” dedi, “atom bombası gibi bir şeyin yapımına yardım etmiş bir adam nasıl masum olabilir? Üstelik dünyanın en iyi kalpli, en güzel kadını olan eşi sevgisizlikten ve anlayışsızlıktan ölürken kılını bile kıpırdatma zahmetine girmeyen bir adamın üstün bir kafaya sahip olduğunu nasıl söyleyebiliyorsunuz...”</p>

  <p class="block14">Ürperdi. “Bazen merak ederim, adam ölü mü doğmuştu acaba diye. Hayatımda yaşamla o kadar az ilgili birini daha görmedim. Kimi zaman dünyanın asıl sorununun bu olduğunu düşünürüm. Yüksek mevkilerdeki insanların birçoğunun ölü kadar soğuk tipler olması.”</p>

  <h2 class="block24"><b class="calibre6" id="id_Toc394268519">Vin-dit</b></h2>

  <p class="block14">İlk <i class="calibre4">vin-dit</i>’imi o mezar taşı dükkânında yaşamıştım. Vin-dit, Bokononcu bir tabir olup, Bokononculuğa doğru, Yüce Tanrı’nın hakkımda her şeyden haberdar olduğu, benim için incelikli planları olduğu düşüncesine doğru âni ve son derece kişisel bir yönelme anlamına gelir.</p>

  <p class="block14">Bahsettiğim vin-dit, ökseotunun altındaki melek heykeliyle alâkalıydı. Taksi şoförü bedeli ne olursa olsun meleği annesinin mezarı için almayı kafasına koymuştu. Gözünde yaşlarla heykelin önünde dikiliyordu.</p>

  <p class="block14">Marvin Breed ise Felix Hoenikker hakkındaki sözlerini bitirmiş, hâlâ camdan dışarıya, mezarlığın giriş kapışma bakıyordu. “O bacaksız Hollandalı orospu çocuğu bir modern zaman ermişi olabilir,” diye ekledi, “ama hayatında bir kerecik istemediği bir şeyi yaptıysa ne olayım, her istediğini elde etmediyse ne olayım.”</p>

  <p class="block14">“Müzik,” dedi sonra da.</p>

  <p class="block14">“Anlayamadım?” dedim.</p>

  <p class="block14">“Emily onunla bu yüzden evlendi. Dediğine göre adamın aklı evrenin en yüce müziğine, yıldızların müziğine ayarlıymış.” Başını iki yana salladı. “Bok.”</p>

  <p class="block14">Sonra bakmakta olduğu mezarlık kapısı ona maket yapımcısı, kavanozdaki böceklerin işkencecisi Frank Hoenikker’i en son görüşünü hatırlattı. “Frank,” dedi.</p>

  <p class="block14">“Ne olmuş ona?”</p>

  <p class="block14">“O zavallı tuhaf çocuğu en son mezarlığın kapısından çıkarken görmüştüm. Babasının cenaze töreni hâlâ devam ediyordu. İhtiyar daha gömülmeden Frank şu kapıdan dışarıya çıktı. İlk gelen otomobile başparmağını kaldırarak işaret etti. Florida plakalı gıcır gıcır bir Pontiac idi. Durdu. Frank arabaya bindi ve Ilium’da kimse onu bir daha görmedi.”</p>

  <p class="block14">“Polis tarafından arandığım duydum.”</p>

  <p class="block14">“Kazaydı, olacak iş değildi. Frank suç işleyecek bir tip değildi. Onda o yürek ne gezer. Elinden gelen tek iş maket yapmaktı. Tutabildiği tek işse Jack’in Hobi Dükkânında insanlara maket satmak, maket yapmak, bununla ilgili tavsiyelerde bulunmak olmuştur. Basıp Florida’ya gittiğinde de Sarasota’daki bir maket dükkânında iş bulmuş. Sonradan anlaşıldığına göre dükkân, çalıntı Cadillac’ları eski çıkartma gemileriyle Küba’ya kaçıran bir şebekeyi gizlemek için paravan vazifesi görüyormuş. Frank’in işe bulaşması böyle olmuş. Bana kalırsa, polisin onu bulamamasının sebebi ölmüş olması. Maket tutkalıyla Missouri’nin toplarını yapıştırırken fazla şey işitmiş olmalı.”</p>

  <p class="block14">“Newt’ın şimdilerde nerelerde olduğunu biliyor musunuz?”</p>

  <p class="block14">“Galiba Indianapolis’te, ablasının yanında. En son duyduğumda şu Rus cüceyle başı belaya girmiş ve Cornell’den atılmıştı. Doktor olmaya çalışan bir cüce düşünebiliyor musunuz? Üstelik aynı sefil aileden bir metre doksan santimlik insan azmam, çirkin bir kız çıkmış. Pek akıllı biri olarak nam salan o adam, evde kendisine bakacak bir kadın olsun diye kızı lisenin ikinci sınıfında okuldan aldı. Kızcağızın tek avunduğu şey Ilium Lisesi’nin bandosu Marching Hundred’de klarnet çalmaktı.”</p>

  <p class="block14">“Okulu bıraktıktan sonra,” diye devam etti Breed, “kimse ona çıkma bile teklif etmedi. Tek bir arkadaşı yoktu ve bir yerlere gitsin diye ona biraz para vermek ihtiyarın aklının ucundan bile geçmiyordu. Evde bazen ne yapardı biliyor musunuz?”</p>

  <p class="block14">“Ne?”</p>

  <p class="block14">“Sık sık odasına kapanır ve dinlediği plaklara klarnetiyle eşlik ederdi. Bence o kadının kendine koca bulabilmiş olması çağımızın mucizelerindendir.”</p>

  <p class="block14">“Bu melek için kaç para istiyorsunuz?” diye sordu taksi şoförü.</p>

  <p class="block14">“Size söyledim, o satılık değil.”</p>

  <p class="block14">“Artık böyle güzel taş işçiliği yapan ustalar kalmamıştır herhalde,” dedim.</p>

  <p class="block14">“Benim yeğenim var,” dedi Breed. “Asa’nın oğlu. Büyük bir araştırmacı olmaya hazırlanıyordu çocuk ama sonra Hiroşima’ya atom bombası atılınca vazgeçti, körkütük sarhoş olup yanıma geldi ve taş ustası olmak istediğini söyledi.”</p>

  <p class="block14">“Şimdi burada mı çalışıyor?”</p>

  <p class="block14">“Roma’da. Heykeltıraş oldu.”</p>

  <p class="block14">“Biri çıkıp yeteri kadar para verse satardınız ama değil mi?” dedi taksici.</p>

  <p class="block14">“Olabilir. Ama çok büyük bir para olması lazım.”</p>

  <p class="block14">“Böyle bir şeyin neresine isim yazılır?” diye sordu taksici.</p>

  <p class="block14">“Üzerinde zaten bir isim var; kaidesinde.” Kaidenin etrafındaki dallar nedeniyle ismi göremiyorduk.</p>

  <p class="block14">“Sahibi almaya gelmedi mi?” diye sordum.</p>

  <p class="block14">“Parasını ödemedi. Hikâyesi şöyledir: Alman bir göçmen karısıyla batıya gidiyormuş ve kadın burada, Ilium’da çiçek hastalığından ölmüş. Adam da mezarına dikilmek üzere bu meleği sipariş etmiş ve büyük dedeme parası olduğunu söylemiş. Ama sonra parayı kaptırmış. Birileri onu son kuruşuna kadar soymuş. Bu dünyadaki tek malvarlığı Indiana’da satın aldığı ve henüz görmediği bir arazi parçasıymış. Adam giderken meleğin parasını ödemek üzere geleceğini söylemiş.”</p>

  <p class="block14">“Ama gelmemiş, öyle mi?” diye sordum.</p>

  <p class="block14">“I-ıh.” Marvin Breed kaidedeki kabartma harfleri görebilmemiz için ayağının ucuyla bazı dalları çekti. Bir soyadı yazılıydı. “Al sana başka bir acayip isim,” dedi. “O göçmenin torunları filan olmuşsa, şimdiye çoktan Amerikanlaştırmışlardır bu soyadını. Muhtemelen Jones ya da Black ya da Thompson filan olmuştur.”</p>

  <p class="block14">“İşte orada yanılıyorsunuz,” diye mırıldandım.</p>

  <p class="block14">Bulunduğumuz oda sanki altüst olmuş ve duvarları, tavanı, zemini bir anda sayısız tünelin ağzına dönüşmüştü; zamanın içinde her yöne uzanan tüneller. İşte o anda, geçmişten bugüne zamanın her saniyesinde, tüm gezgin ademoğullarının, tüm gezgin havvakızlarının ve onların tüm gezgin çocuklarının birliğini gösteren Bokononcu vizyon belirdi gözümün önünde.</p>

  <p class="block14">“İşte orada yanılıyorsunuz,” dedim vizyon gidince.</p>

  <p class="block14">“Bu soyadını taşıyan birilerini mi tanıyorsunuz?”</p>

  <p class="block14">“Evet.”</p>

  <p class="block14">O soyadı benim de soyadımdı.</p>

  <h2 class="block24"><b class="calibre6" id="id_Toc394268520">Hobi dükkânı</b></h2>

  <p class="block14">Otele dönerken Franklin Hoenikker’in çalıştığı Jack’in Hobi Dükkânı takıldı gözüme. Taksiciye durup beklemesini söyledim.</p>

  <p class="block14">İçeri girdim ve Jack’i minicik itfaiye arabalarının, trenlerin, uçakların, gemilerin, evlerin, sokak lambalarının, ağaçların, tankların, roketlerin, otomobillerin, hamalların, kondüktörlerin, polislerin, itfaiyecilerin, annelerin, babaların, kedilerin, köpeklerin, tavukların, askerlerin, ördeklerin ve ineklerin başında buldum. Kadavrayı andıran bir adamdı, ciddi bir adamdı, pis bir adamdı ve durmadan öksürüyordu.</p>

  <p class="block14">“Franklin Hoenikker nasıl bir çocuktu?” diye sorumu tekrarladı ve öksürdü de öksürdü. Başını iki yana sallayarak Frank’i hiç kimseyi sevmediği kadar çok sevdiğini gösterdi. “Bu, kelimelerle cevap verebileceğim türden bir soru değil. Size Franklin Hoenikker’in nasıl bir çocuk olduğunu ancak gösterebilirim.” Öksürdü. “Bakar ve kararı kendiniz verirsiniz,” dedi.</p>

  <p class="block14">Beni dükkânın bodrumuna indirdi. Orada yaşıyordu. Aşağıda çift kişilik bir yatak, bir şifonyer ve bir elektrik ocağı vardı.</p>

  <p class="block14">Jack, dağınık yataktan ötürü özür diledi. “Karım geçen hafta beni terk etti.” Öksürdü. “Hâlâ kendimi toparlamaya çalışıyorum.”</p>

  <p class="block14">Sonra bir elektrik düğmesini çevirdi ve bodrumun karşı köşesi insanın gözlerini kör eden bir ışıkla aydınlandı.</p>

  <p class="block14">Işığa doğru ilerledik ve bunun kontrplak üzerine kurulu bir ülkenin, Kansas’taki bir kasaba gibi kusursuz dikdörtgen biçimine sahip bir adanın güneşi olduğunu gördüm. O yeşil sınırların ötesinde nelerin yattığını merak eden işkilli bir adam, o dünyanın kıyısından aşağı düşüp giderdi mutlaka.</p>

  <p class="block14">Detaylar ölçeğine öylesine kusursuzca uygundu, öyle ustalıkla şekillendirilmişti ki, bu yurdun, tepelerin, göllerin, nehirlerin, ormanların, kasabaların ve dört bir yanındaki iyi yurttaşların dört elle sarıldığı diğer her şeyin gerçek olduğuna inanmak için gözlerimi kısarak bakmama gerek dahi yoktu.</p>

  <p class="block14">Ve demiryolları her tarafını spagetti yumağı gibi sarmıştı.</p>

  <p class="block14">“Evlerin kapılarına bakın,” dedi acılı saygıyla.</p>

  <p class="block14">“İncelikli. Harika.”</p>

  <p class="block14">“Kapıların kulpları gerçek ve tokmakları da vurulabiliyor.”</p>

  <p class="block14">“Tanrım!”</p>

  <p class="block14">“Franklin Hoenikker’in nasıl bir çocuk olduğunu sormuştunuz; bunu o inşa etti.” Jack’in boğazı düğümlendi.</p>

  <p class="block14">“Tek başına mı?”</p>

  <p class="block14">“Yani ben de biraz yardım ettim ama ne yaptıysam onun planları doğrultusundaydı. O çocuk bir dâhiydi.”</p>

  <p class="block14">“Buna insan nasıl itiraz eder?”</p>

  <p class="block14">“Ufak kardeşi bir cüceydi, biliyorsunuzdur.”</p>

  <p class="block14">“Biliyorum.”</p>

  <p class="block14">“Alt kısımlardaki bazı lehim işlerini de o yaptı.”</p>

  <p class="block14">“Tıpkı gerçek gibi.”</p>

  <p class="block14">“Kolay değildi ve bir gecede yapılmadı.”</p>

  <p class="block14">“Eh, Roma da bir günde inşa edilmedi.”</p>

  <p class="block14">“O çocuğun evinde bir hayatı yoktu, biliyorsunuzdur.”</p>

  <p class="block14">“Evet, duydum.”</p>

  <p class="block14">“Onun asıl evi burasıydı. Bunun başında binlerce saatini harcadı. Bazen trenleri çalıştırmazdı bile; sadece oturup seyrederdi, tıpkı şu an bizim yaptığımız gibi.”</p>

  <p class="block14">“Seyredilecek çok şey var. O kadar çok şey var ki, yakından bakınca insan Avrupa’ya gezmeye gitmiş gibi oluyor.”</p>

  <p class="block14">“Sizin ve benim gözlerimizin görmediği şeyleri görürdü o. Birdenbire o güne dek karşınıza çıkanların hepsi kadar gerçek duran bir tepeyi yıkıverirdi ve haklı da çıkardı. Tepenin yerine bir göl yapıverir, üzerinden bir demiryolu köprüsü geçirir ve önceki halinden on kat güzel olurdu.”</p>

  <p class="block14">“Herkese nasip olmaz bu yetenek.”</p>

  <p class="block14">“Haklısınız!” dedi Jack tutkuyla. Bu heyecan ona yeni bir öksürük nöbetine mal oldu. Nöbet bittiğinde gözleri alabildiğine sulanmışta. “Dinleyin. Çocuğa üniversiteye gidip mühendislik falan okumasını, böylelikle American Flyer ya da benzeri büyük bir şirkete girebileceğini söyledim; kafasındaki tüm fikirlere arka çıkabilecek çapta büyük bir şirkete yani.”</p>

  <p class="block14">“Anladığım kadarıyla siz ona epey arka çıkmışsınız.”</p>

  <p class="block14">“Keşke öyle olsaydı, keşke yapabilseydim,” diye sızlandı Jack. “Sermayem yoktu. Mümkün olduğunca malzeme verdim ama burada kullandığı şeylerin çoğunu üst katta çalışarak kazandıklarıyla kendi aldı. Başka hiçbir şeye tek kuruş harcamazdı; içkisi yoktu, sigarası yoktu, sinemaya gitmezdi, kızlarla takılmazdı, otomobillere meraklı değildi.”</p>

  <p class="block14">“Keşke bu ülkede onun gibi birkaç kişi daha olsaydı.”</p>

  <p class="block14">Jack omuz silkti. “Eh... Şu Floridalı gangsterler onu harcadı belli ki. Konuşmasından korktular.”</p>

  <p class="block14">“Herhalde öyle oldu.”</p>

  <p class="block14">Jack birdenbire çözülüp ağlamaya başladı. “O şerefsiz orospu çocukları neyi öldürdüklerinin farkında mı acaba?”</p>

  <h2 class="block24"><b class="calibre6" id="id_Toc394268521">Miyav</b></h2>

  <p class="block14">Ilium’a ve ötesindeki yerlere yaptığım, Noel’i de kapsayan iki haftalık gezi sırasında Sherman Krebbs adında meteliksiz bir şairin New York City’deki dairemde kalmasına izin vermiştim. İkinci eşim, bir iyimserin birlikte yaşayamayacağı kadar kötümser biri olduğum gerekçesiyle beni terk etmişti.</p>

  <p class="block14">Krebbs sakallı bir adamdı, bir finonunkileri andıran gözlere sahip sarışın bir İsa figürü gibiydi. Yakın dostum falan değildi. Onunla bir partide tanıştık ve kendisini bana Acil Nükleer Savaştan Yana Olan Şairler ve Ressamlar Derneği Ulusal Başkanı olarak tanıttı. Kalacak yer arıyordu, bomba sığmağı olması şart değildi ve işe bakın ki benim uygun bir yerim vardı.</p>

  <p class="block14">Ilium’daki sahipsiz melek heykelinin karmaşık ruhani sonuçlarını düşünmekten allak bullak olmuş bir kafayla eve döndüğümde, dairemi nihilist bir sefahatin yıkımına uğramış halde buldum. Krebbs gitmişti, ancak gitmeden evvel üç yüz dolarlık şehirlerarası telefon görüşmesi yapmış, kanepemi beş yerinden yakmış, kedimi ve avokado ağacımı öldürmüş ve ecza dolabımın kapağını kırmıştı.</p>

  <p class="block14">Mutfağınım sarı muşamba kaplı döşemesine daha sonra dışkı olduğu anlaşılan bir maddeyle şu şiiri yazmıştı:</p>

  <p class="block14">Bir mutfağım var.</p>

  <p class="block14">Ama eksiksiz bir mutfak değil.</p>

  <p class="block14">Tam mutlu olamam asla</p>

  <p class="block14">Edinene kadar</p>

  <p class="block14">Bir çöp öğütücü.</p>

  <p class="block14">Yatağımın başucunda, duvar kâğıdında rujla yazılmış, kadın elinden çıkma bir mesaj daha vardı: “Hayır, hayır, hayır dedi minik Tavukçuk.”</p>

  <p class="block14">Kedimin boynunaysa bir yafta takılmıştı. “Miyav,” yazıyordu üstünde.</p>

  <p class="block14">Krebbs’i bir daha hiç görmedim. Ne var ki onun karass’ımın bir parçası olduğunu hissediyordum. Eğer öyleyse, karass’ımın <i class="calibre4">wrang-wrang</i>’ı vazifesi görmüştü. Bokonon’a göre bir wrang-wrang, insanı belirli bir düşünce çizgisinden, o çizgiyi kendi hayatının teşkil ettiği örnekle absürtlük düzeyine indirgeyerek uzaklaştıran kişidir.</p>

  <p class="block14">Melek heykelini anlamsız bularak umursamamaya ve oradan da her şeyin anlamsızlığına varmaya hafif meyilliydim. Fakat Krebbs’in yaptıklarını, özellikle de tatlı kediciğime yaptıklarını gördükten sonra nihilizmin bana göre olmadığım anladım.</p>

  <p class="block14">Birisi ya da bir şey benim nihilist olmamı istemiyordu. Krebbs’in görevi de, bilinçli ya da bilinçsiz, beni bu felsefeden soğutmaktı. Aferin Bay Krebbs, gayet iyi.</p>

  <h2 class="block24" id="id_Toc394268522">Modern bir tümgeneral</h2>

  <p class="block14">Sonra günün birinde, bir pazar günü, kanun kaçağı, maketçi, kavanozlara hapsedilmiş böceklerin Yüce Tanrısı ve Şeytanı Franklin Hoenikker’in nerede olduğunu öğrendim.</p>

  <p class="block14">Yaşıyordu!</p>

  <p class="block14">Haberi New York Times gazetesinin pazar sayısıyla birlikte verilen eklerden birinde görmüştüm. Eki muz cumhuriyetlerinden biri sipariş etmişti. Kapağında görmeyi umabileceğim en yürek parçalayıcı güzellikteki kızın profilden çekilmiş bir fotoğrafı vardı.</p>

  <p class="block14">Kızın arkasında buldozerler palmiye ağaçlarını devirerek geniş bir cadde açıyordu. Caddenin sonunda üç yeni binanın çelik iskeleti görünüyordu.</p>

  <p class="block14">“San Lorenzo Cumhuriyeti harekete geçti!” yazıyordu gazete ekinin kapağında. “Sağlıklı, mutlu, ilerici, özgürlüğüne düşkün ve güzel bir ulus, kendisini Amerikalı yatırımcılar ve turistler için bir cazibe merkezi haline getiriyor.”</p>

  <p class="block14">Haberin ayrıntılarını okumak için acelem yoktu. Kapaktaki kız bana yetiyor da artıyordu bile, zira ona bir görüşte âşık olmuştum. Çok genç ve çok mahzundu; aynı zamanda göz kamaştıracak kadar şefkatli ve akıllıydı.</p>

  <p class="block14">Teni çikolata rengindeydi. Saçları altından bir yeleydi.</p>

  <p class="block14">Kapakta yazdığına göre adı Mona Aamons Monzano’ydu. Adanın diktatörünün evlatlık kızıydı.</p>

  <p class="block14">Bu olağanüstü kırma Madonna’nın başka fotoğraflarını bulma umuduyla sayfaları karıştırdım.</p>

  <p class="block14">Onun yerine seksenine merdiven dayamış gorilin teki olan diktatör Miguel ‘Baba’ Monzano’nun bir resmini buldum.</p>

  <p class="block14">‘Baba’nın portresinin yanında da dar omuzlu, tilki suratlı, toy bir delikanlının fotoğrafı vardı. Üstünde kar beyazı bir askeri üniforma ve üniformanın göğsünde de mücevher işlemeli bir güneş vardı. Gözleri birbirine yakındı; altlarında bitkinlik halkaları vardı. Görüldüğü kadarıyla hayatı boyunca berberlere saçını yanlardan ve arkadan kısa kesip tepeye dokunmamalarını söylemişti. Geriye doğru taranmış, fırçayı andıran kabarık saçları, kıldan oluşma bir küp gibi inanılmaz yüksekliğe ulaşıyordu.</p>

  <p class="block14">Bu itici çocuk, San Lorenzo Cumhuriyeti Bilim ve Kalkınma Bakanı Tümgeneral Franklin Hoenikker olarak tanıtılmıştı. Yirmi altı yaşındaydı.</p>

  <h2 class="block24"><b class="calibre6" id="id_Toc394268523">Dünyanın barakuda başkenti</b></h2>

  <p class="block14">New York Sunday Times’dan öğrendiğime göre, San Lorenzo seksen kilometre uzunluğunda ve otuz iki kilometre enindeymiş. Nüfusu dört yüz elli bin ‘tamamı Özgür Dünya’nın ideallerine yürekten bağlı’ vatandaştan oluşuyormuş.</p>

  <p class="block14">En yüksek noktası olan McCabe Dağı deniz seviyesinden üç bin üç yüz metre irtifadaymış. Başkenti Bolivar ‘...tüm Birleşik Devletler Donanmasi’nı barındırabilecek kadar geniş bir limana sahip son derece modern bir şehir’ imiş. Başlıca ihraç maddeleri şeker, kahve, muz, çivit otu ve el sanatları ürünleriymiş.</p>

  <p class="block14">‘Balıkçılıkla spor olarak ilgilenenler San Lorenzo’yu tartışmasız dünyanın barakuda başkenti olarak tanır.’</p>

  <p class="block14">Lise mezunu bile olmayan Franklin Hoenikker’in öyle afili bir işi nasıl bulduğunu merak etmiştim. San Lorenzo hakkındaki ‘Baba’ Monzano imzalı yazıda soruma kısmen cevap buldum.</p>

  <p class="block14">‘Baba’nın dediğine göre Frank, yeni yolları, kırsal alanlara elektrik götürülmesini, kanalizasyon arıtma tesislerini, otelleri, hastaneleri, klinikleri, demiryollarını, yani tüm bayındırlık çalışmalarını kapsayan San Lorenzo Büyük Planı’nın baş mimarıydı. Söz konusu yazı, kısa ve sıkı sıkıya gözden geçirilmiş olmasına rağmen ‘Baba’, Frank’i beş kez şu şekilde anmıştı: ‘Dr. Felix Hoenikker’in kendi kanından, oğlu!</p>

  <p class="block14">Yamyamlık kokan bir ifadeydi bu.</p>

  <p class="block14">‘Baba’ açıkça Frank’i ihtiyarın büyülü etinin koca bir parçası olarak görüyordu.</p>

  <h2 class="block24"><b class="calibre6" id="id_Toc394268524">Fata Morgana</b></h2>

  <p class="block14">Gazetenin ekindeki başka bir yazı, ‘San Lorenzo’nun Bir Amerikalı İçin Anlamı’ başlığını taşıyan tumturaklı makale, sorularıma biraz olsun ışık tutmuştu. Bir hayalet yazarın kaleminden çıktığı neredeyse kesindi. Altındaysa Tümgeneral Franklin Hoenikker’in imzası vardı.</p>

  <p class="block14">Yazıda Frank, Karayip Denizi’nin ortasında batmak üzere olan yirmi metrelik bir yatta yalnız olduğundan bahsediyordu. Orada ne işi olduğunu ya da niye yalnız olduğunu açıklamamıştı. Ancak yola Küba’dan çıktığını belirtmişti.</p>

  <p class="block14">‘Lüks sefa gemisi batıyordu ve benim anlamsız hayatım da içindeydi,’ diye yazmıştı. ‘Dört gündür boğazımdan yalnızca iki peksimetle bir martı geçmişti. İnsanı tek lokmada yutan köpekbalıklarının yüzgeçleri etrafımdaki ılık sulan yararak geziniyor, barakudalar iğne gibi dişleriyle suyun içinde kıvıl kıvıl kaynaşıyordu.</p>

  <p class="block14">Gözlerimi Yaradanıma çevirmiş, vereceği kararı boynum bükük halde bekliyordum. Birden gözlerim yüce bir dağın bulutların üzerine ulaşan zirvesine takıldı. Yoksa bu Fata Morgana mıydı; bir serabın zalim aldatmacası mıydı?’</p>

  <p class="block14">Bu noktada okumaya ara verip Fata Morgana’nın anlamına baktım; ismini bir gölün dibinde yaşayan peri olan Morgan le Fay’den alan bir serap türü olduğunu öğrendim. Calabria ile Sicilya arasındaki Messina Boğazı’nda görülmesiyle nam salmış. Kısacası Fata Morgana şairane zırvalıktan başka bir şey değildi.</p>

  <p class="block14">Frank’in batmakta olan eğlence teknesinden gördüğü şey acımasız Fata Morgana değil, McCabe Dağı’nın zirvesiydi. Sonrasında nazik denizler, Frank’in sefahat teknesini, sanki Tanrı oraya gitmesini istiyormuş gibi San Lorenzo’nun kayalık sahillerine taşıyıvermişti.</p>

  <p class="block14">Frank kupkuru bir halde kıyıya çıkmış ve nerede olduğunu sormuş. Yazıda bunun bahsi geçmiyordu ama orospu çocuğunun yanındaki termosun içinde bir parça buz- dokuz varmış.</p>

  <p class="block14">Frank, pasaportu olmadığı için başkent Bolivar’da hapse atılmış. Orada kendisini ziyaret eden ‘Baba’ Monzano, Frank’in ölümsüz Dr. Felix Hoenikker ile kan bağı olma ihtimalini merak etmiş.</p>

  <p class="block14">“Kan bağımız olduğunu kabul ettim,” diyordu Frank makalede. “O andan sonra da San Lorenzo’da bütün fırsat kapıları önümde ardına kadar açıldı.”</p>

  <h2 class="block24" id="id_Toc394268525">Umut ve merhamet yuvası</h2>

  <p class="block14">Tesadüf eseri ya da Bokonon’un yaklaşımıyla öyle olması gerektiği için bir dergi bana San Lorenzo’da makale yazma işi verdi. Yazı ne ‘Baba’ Monzano hakkında olacaktı, ne de Frank hakkında. Makalenin konusu, Amerikalı bir şeker milyoneriyken kırk yaşında Dr. Albert Schweitzer’in örneğini takip ederek ormanın ortasında ücretsiz bir hastane kuran ve hayatını başka bir ırkın zavallı halkına adayan Julian Castle idi.</p>

  <p class="block14">Castle’ın hastanesi Ormandaki Umut ve Merhamet Yuvası adını taşıyordu. Bu orman San Lorenzo’da, McCabe Dağı’nın kuzey eteklerindeki yabani kahve ağaçlarının ötesindeydi.</p>

  <p class="block14">Ben San Lorenzo’ya gittiğimde Julian Castle altmış yaşındaydı.</p>

  <p class="block14">Yirmi yıl boyunca bencillikten tamamen uzak bir hayat sürmüştü.</p>

  <p class="block14">Bencillik günlerinde, magazin basınının takipçileri için Tommy Manville, Adolf Hider, Benito Mussolini ve Barbara Hutton kadar bildik bir simaydı. Şöhretini zamparalığa, ayyaşlığa, pervasızca otomobil kullanmaya ve asker kaçağı olmasına borçluydu. İnsanlığa hüsrandan başka şey katmadan milyonlar harcama konusunda göz kamaştırıcı bir yeteneği vardı.</p>

  <p class="block14">Beş kez evlenmiş, bir oğul sahibi olmuştu.</p>

  <p class="block14">Bu tek oğul olan Philip Castle, kalmayı planladığım otelin müdürü ve sahibiydi. Otelin adı Casa Mona’ydı ve ismini Mona Aamons Monzano’dan, yani gazetenin ekinin kapağında gördüğüm sarışın zenci kızdan almıştı. Casa Mona yepyeni bir oteldi; ilavenin kapağında, Mona’nın portresinin arka planında görülen üç yeni binadan biriydi.</p>

  <p class="block14">Bir amaca hizmet eden denizlerin beni San Lorenzo’ya sürüklediğini hissettiğimi söyleyemesem de, aynı işi aşkın yaptığını hissedebiliyordum. Fata Morgana, yani Mona Aamons Monzano tarafından sevilmenin nasıl bir şey olacağı yönündeki serap, anlamsız hayatımda muazzam bir itici güdü haline gelmişti. Onun beni o güne kadar hiçbir kadının başaramadığı ölçüde mutlu edebileceğini hayal ediyordum.</p>

  <h2 class="block24"><b class="calibre6" id="id_Toc394268526">İki kişilik bir karass</b></h2>

  <p class="block14">Miami’den San Lorenzo’ya giden bir uçaktaki koltuk numaram otuz üçtü. Tesadüf eseri ya da Bokonon’un yaklaşımıyla öyle olması gerektiği için yanımda oturanlar, Amerika’nın yeni San Lorenzo Büyükelçisi Horlick Minton ile karısı Claire’di. Ak saçlı, kibar ve incecik insanlardı.</p>

  <p class="block14">Minton bana meslekten hariciyeci olduğunu, ilk kez büyükelçi olarak atandığını anlattı. Karısıyla birlikte daha önce Bolivya, Şili, Japonya, Fransa, Yugoslavya, Mısır, Güney Afrika Birliği, Liberya ve Pakistan’da bulunmuşlardı.</p>

  <p class="block14">Muhabbetkuşu gibiydiler. Minik hediyelerle sürekli birbirlerini eğlendiriyorlardı; uçak penceresinden görülmeye değer manzaralar, okudukları şeylerden keyifli ya da eğitici parçalar, eski günlerden rastgele anılar. Sanırım Bokonon’un <i class="calibre4">duprass</i> adını verdiği şeyin, yani sadece iki kişiden müteşekkil bir karass’ın kusursuz örneğiydiler.</p>

  <p class="block14">‘Hakiki bir duprass kimse tarafından işgal edilemez,’ der Bokonon, ‘bu birlikten doğan çocuklar tarafından bile.’</p>

  <p class="block14">Bu nedenle Mintonları kendi karass’ından, Frank’in karass’ından, Newt’ın<span class="tab">&nbsp;&nbsp;&nbsp;&nbsp;&nbsp;&nbsp;</span>karass’ından,<span class="tab">&nbsp;&nbsp;&nbsp;&nbsp;&nbsp;&nbsp;</span>Asa Breed’in karass’ından, Angela’nın karass’ından, Lyman Enders Knowles’un karass’ından, Sherman Krebbs’in karass’ından ayrı tutuyorum. Mintonların karass’ı sadece iki kişiden oluşan, ufak ve düzenli bir karass’tı.</p>

  <p class="block14">“Çok mutlusunuzdur herhalde,” dedim Minton’a.</p>

  <p class="block14">“Neden mutlu olacakmışım?”</p>

  <p class="block14">“Büyükelçilik payesine erişmekten.”</p>

  <p class="block14">Minton ile karısının birbirlerine acır gözlerle bakmasından aptalca bir söz ettiğimi anladım. Ancak beni bozmadılar. “Evet,” diye yüzünü ekşitti Minton, “çok mutluyum.” Belli belirsiz gülümsedi. “Büyük onur duydum.”</p>

  <p class="block14">Hangi konudan söz açtaysam aynı şey oldu. Mintonları hiçbir konuda heyecanlandıramadım.</p>

  <p class="block14">Mesela, “Birçok dil biliyor olmalısınız,” dedim.</p>

  <p class="block14">“Eh işte, altı yedi tane,” dedi Minton.</p>

  <p class="block14">“Çok tatmin edici bir şey herhalde.”</p>

  <p class="block14">“Nasıl yani?”</p>

  <p class="block14">“Onca değişik milletten insanla konuşabilmek.”</p>

  <p class="block14">“Çok tatmin edici,” dedi Minton boş boş.</p>

  <p class="block14">“Çok tatmin edici,” dedi karısı.</p>

  <p class="block14">Sonra da aralarındaki kolçağın üstüne yerleştirilmiş daktiloyla yazılmış kalın kâğıt tomarını okumaya döndüler.</p>

  <p class="block14">“Söylesenize,” dedim aradan biraz zaman geçince, “gezdiğiniz yerlerde insanların yüreklerinin hep aynı olduğunu mu gördünüz?”</p>

  <p class="block14">“Ha?” dedi Minton.</p>

  <p class="block14">“Gittiğiniz yerlerde diyorum, insanların yüreğinin aynı olduğunu mu gözlemlediniz?”</p>

  <p class="block14">Minton dönüp karısına baktı, soruyu onun da işittiğinden emin olduktan sonra tekrar bana döndü. “Aşağı yukarı her yerde aynıydı.”</p>

  <p class="block14">“Hmm,” dedim.</p>

  <p class="block14">Bokonon, duprass’ın mensuplarından biri ölünce diğerinin de bir hafta içinde öleceğini söyler. Zamanı geldiğinde Mintonlar aynı saniye içinde öldü.</p>

  <h2 class="block24"><b class="calibre6" id="id_Toc394268527">Afganistan’a bisiklet</b></h2>

  <p class="block14">Uçağın arka tarafında küçük bir salon vardı ve ben de bir kadeh yuvarlamak üzere oraya gittim. Bir diğer Amerikalı olan Evanston, Illinois’li H. Lowe Crosby ve eşi Hazel ile orada tanıştım.</p>

  <p class="block14">Ellili yaşlarında, kodaman tiplerdi. Genizden konuşuyorlardı. Crosby bana Chicago’da bir bisiklet fabrikası olduğunu ve çalışanlarından nankörlükten başka şey görmediğini anlattı. İşini nankörlüğün olmadığı San Lorenzo’ya taşıyacakmış.</p>

  <p class="block14">“San Lorenzo’yu iyi bilir misiniz?” diye sordum.</p>

  <p class="block14">“İlk defa göreceğim ama hakkında duyduğum her şey hoşuma gitti,” dedi H. Lowe Crosby. “Disiplinli insanlar. Daima güvenebileceğiniz özellikleri var. Ahaliyi daha önce görülmemiş, duyulmamış, orijinal lavuklar olmaya teşvik eden bir hükümetleri yok.”</p>

  <p class="block14">“Efendim?”</p>

  <p class="block14">“İsa aşkına. Chicago’da bisiklet falan yapmıyoruz artık. Varsa yoksa insan ilişkileri. Yumurtakafalar bütün gün oturup herkesin birden mutlu olabileceği yeni yollar bulmaya çalışıyor. Ne sebeple olursa olsun kimseyi işten kovamıyorsun; biri kazara bir bisiklet yapacak olsa, sendika bizi zalimce ve insanlık dışı uygulamalarla suçluyor, hükümet de vergi borcu bahanesiyle bisiklete el koyup Afganistan’daki kör bir adama gönderiyor.”</p>

  <p class="block14">“Siz de San Lorenzo’da işlerin daha iyi yürüyeceğine inanıyorsunuz.”</p>

  <p class="block14">“Daha iyi olacağına adım gibi eminim. Buranın halkı sağduyu sahibi olmaya yetecek derece fakir, korkak ve cahil!”</p>

  <p class="block14">Crosby bana adımı ve ne iş yaptığımı sordu. Sorularına cevap verdim ve karısı ismimin Indiana kökenli olduğunu fark etti. O da Indianalı imiş.</p>

  <p class="block14">“Tanrım,” dedi, “siz Hoosier misiniz?”</p>

  <p class="block14">Öyle olduğumu söyledim.</p>

  <p class="block14">“Ben de Hoosier’im,” diye sevinçle bağırdı. “Kimse Hoosier olduğu için utanmamalı.”</p>

  <p class="block14">“Utanmıyorum zaten,” dedim. “Utananı da duymadım.”</p>

  <p class="block14">“Hoosierler işlerini düzgün yapar. Lowe ve ben dünyayı iki kez dolaştık ve gittiğimiz her yerde Hoosierlerin ipleri ellerinde tuttuğunu gördük.”</p>

  <p class="block14">“Bunu duymak insanın yüreğine su serpiyor.”</p>

  <p class="block14">“İstanbul’da yeni açılan otelin müdürünü tanıyor musunuz?”</p>

  <p class="block14">“Hayır.”</p>

  <p class="block14">“Bir Hoosier. Tokyo’daki şu askeri bilmemne de...”</p>

  <p class="block14">“Ataşe,” dedi kocası.</p>

  <p class="block14">“O da Hoosier,” dedi Hazel. “Yeni atanan Yugoslavya büyükelçisi de...”</p>

  <p class="block14">“Hoosier mi?” diye sordum.</p>

  <p class="block14">“Sadece o değil, Ufe dergisinin Hollywood editörü de öyle. Ayrıca Şili’deki şu adam...”</p>

  <p class="block14">“Hoosier, öyle mi?”</p>

  <p class="block14">“Hoosierlerin damgasını vurmadığı tek bir yer bile göremezsiniz,” dedi.</p>

  <p class="block14">“Ben Hur’u yazan adam da Hoosier idi.”</p>

  <p class="block14">“James Whitcomb Riley de.”</p>

  <p class="block14">“Siz de Indiana doğumlu musunuz?” diye sordum kocasına.</p>

  <p class="block14">“Hayır. Ben Çayırlar Eyaleti Illinois kökenliyim. ‘Lincoln’ün Memleketi’ de derler.”</p>

  <p class="block14">“Aslına bakarsan,” dedi Hazel muzafferane bir edayla, “Lincoln de Hoosier idi. Spencer County’de büyüdü.”</p>

  <p class="block14">“Doğru,” dedim.</p>

  <p class="block14">“Şu Hoosierlerin hikmeti nedir bilmiyorum ama,” dedi Hazel, “bir farklılıkları olduğu kesin. Biri oturup listelerini çıkarsa, milletin ağzı açık kalır.”</p>

  <p class="block14">“Doğru,” dedim.</p>

  <p class="block14">Hazel koluma sıkıca yapıştı. “Biz Hoosierler birbirimize arka çıkmalıyız.”</p>

  <p class="block14">“Doğru.”</p>

  <p class="block14">“Bana ‘Anne’ de.”</p>

  <p class="block14">“Ne?”</p>

  <p class="block14">“Ne zaman genç bir Hoosier ile tanışsam, ondan bana ‘Anne’ demesini isterim.”</p>

  <p class="block14">“Hı hı.”</p>

  <p class="block14">“Haydi, şimdi söyle de duyayım,” diye ısrar etti.</p>

  <p class="block14">“Anne?”</p>

  <p class="block14">Gülümsedi ve kolumu bıraktı. Bir çevrim tamamlanmıştı. Benim Hazel’a ‘Anne’ dememle birlikte süreç sonlanmış ve Hazel da tanışacağı bir sonraki Hoosier için düzeneği yeniden kurmaya koyulmuştu.</p>

  <p class="block14">Hazel’ın dünyanın dört bir tarafındaki Hoosierler konusundaki saplantısı, Bokonon’un <i class="calibre4">granfalon</i> adını verdiği sahte bir karass’ın, yani Tanrı’nın iş görme biçimleri açısından bakıldığında hiçbir anlam ifade etmeyen nafile bir takımın ders kitaplarına yaraşacak bir örneğiydi. Diğer granfalon örnekleri arasında Komünist Parti, Amerikan Devriminin Kızları Derneği, General Electric Şirketi, Uluslararası Tuhaf Adamlar Birliği ve herhangi bir zamandaki, herhangi bir yerdeki herhangi bir ulus sayılabilir.</p>

  <p class="block14">Tıpkı Bokonon’un bizi kendisine eşlik etmeye davet ettiği şu şarkıda söylediği gibi:</p>

  <p class="block14">Öğrenmek istersen bir granfalon’u,</p>

  <p class="block14">Derisinden sıyır bir oyuncak balonu.</p>

  <h2 class="block24"><b class="calibre6" id="id_Toc394268528">İbret-i âlem</b></h2>

  <p class="block14">H. Lowe Crosby, diktatörlüklerin genellikle çok iyi şeyler olduğuna inanıyordu. Aslında korkunç bir insan değildi, ahmak da değildi. Dünyaya belirli bir köylü şaklabanlığı penceresinden bakmak işine geliyordu, ancak disiplinsiz insanoğlu hakkında ettiği sözlerin çoğu yalnızca komik değil, aynı zamanda doğruydu da.</p>

  <p class="block14">İnsanların Dünya’da geçirdikleri zamanı nasıl değerlendirmesi gerektiği sorusu karşısındaysa mantığını ve mizahi bakışım açıkça kaybediyordu.</p>

  <p class="block14">İnsanların kendisi için bisiklet yapması gerektiğine inanıyordu körü körüne.</p>

  <p class="block14">“Umarım San Lorenzo her yönüyle kulağınıza geldiği kadar iyidir,” dedim.</p>

  <p class="block14">“Öyle olup olmadığını anlamak için sadece tek bir kişiyle konuşmam yeterli,” dedi. “Şu ‘Baba’ Monzano o minik adadaki herhangi bir şeyle ilgili şeref sözü verdiğinde olay bitmiştir. Böyledir bu ve böyle gider.”</p>

  <p class="block14">“Benim hoşuma giden, ada halkının tamamının İngilizce konuşması ve Hıristiyan olması,” dedi Hazel. “Bu, işleri daha da kolaylaştırıyor.”</p>

  <p class="block14">“Orada suçla nasıl başa çıktıklarını biliyor musunuz?” diye sordu bana Crosby.</p>

  <p class="block14">“Hayır.”</p>

  <p class="block14">“Suç filan işlendiği yok ki. ‘Baba’ Monzano suçu insanlar için çekici olmaktan öyle bir çıkarmış ki kimse midesi bulanmadan suç kavramını aklından bile geçiremiyor. Duyduğuma göre cüzdanını kaldırımın ortasına bırak git, bir hafta sonra geri geldiğinde bıraktığın yerde bulurmuşsun.”</p>

  <p class="block14">“Demek öyle.”</p>

  <p class="block14">“Hırsızlığın cezası neymiş biliyor musunuz?”</p>

  <p class="block14">“Hayır bilmiyorum.”</p>

  <p class="block14">“Kanca,” dedi. “Para cezası, tutuklanma, bir ay hapis filan değil. Kanca. Hırsızlığın, cinayetin, kundakçılığın, vatana ihanetin, tecavüzün, röntgenciliğin cezası kanca. Bir kanunu çiğne, hangi kanun olursa olsun, sonun kanca. Herkesin aklı yatıyor buna. San Lorenzo dünyanın en düzgün davranılan ülkesi.”</p>

  <p class="block14">“Kanca nedir?”</p>

  <p class="block14">“Bir darağacı kuruluyor, tamam mı? İki direğin arasına bir kiriş yerleştiriyorlar. Sonra kocaman demir bir kancayı alıp kirişe asıyorlar. Kanunları çiğneyecek kadar salak biri olursa yakalayıp getiriyor, kancayı karnının bir tarafından batırıp öte yandan çıkarıyorlar; yasayı ihlal eden bir zavallı olarak öylece sallanıp kalıyor orada.”</p>

  <p class="block14">“Aman Tanrım!”</p>

  <p class="block14">“Bunun iyi bir şey olduğunu savunmuyorum,” dedi Crosby, “ama kötü olduğunu da söyleyemem. Bazen bu tür bir cezanın gençler arasındaki suç oranım sıfıra indireceğini düşünmüyor değilim. Bir demokraside kanca belki biraz aşırı kaçabilir. İbret için topluma açık idam olabilir. Birkaç genç otomobil hırsızını evlerinin önündeki sokak lambasında sallandırıp boyunlarına, ‘Annesi, gör bakalım oğlunu’ diyen yaftayı asacaksın. Bak bakalım ondan sonra arabasının kapısını kilitleyen kalır mı.”</p>

  <p class="block14">“Biz o şeyi Londra’daki balmumu müzesinin bodrum katında görmüştük,” dedi Hazel.</p>

  <p class="block14">“Hangi nesneyi?” diye sordum.</p>

  <p class="block14">“Kancayı. Bodrumdaki Korku Odası’ndaydı; balmumundan yapılma bir insan bedenini kancanın ucunda sallandırmışlardı. O kadar gerçek görünüyordu ki midem kalktı.”</p>

  <p class="block14">“Harry Truman’ın heykeli de hiç Harry Truman gibi değildi,” dedi Crosby.</p>

  <p class="block14">“Anlayamadım.”</p>

  <p class="block14">“Balmumu müzesinde,” dedi Crosby. “Truman’ın heykeli ona benzemiyordu.”</p>

  <p class="block14">“Çoğu heykel benziyordu ama,” dedi Hazel.</p>

  <p class="block14">“Kancanın ucunda asılı olan kişi belli biri miydi?” diye sordum.</p>

  <p class="block14">“Sanmıyorum. Sıradan bir adamdı işte.”</p>

  <p class="block14">“Yalnızca bir model öyle mi?”</p>

  <p class="block14">“Evet. Önüne siyah kadifeden bir perde çekilmişti ve görebilmek için perdeyi aralamak zorundaydınız. Ayrıca perdenin üzerine çocukların bakmaması gerektiğini belirten bir de not iliştirilmişti.”</p>

  <p class="block14">“Ama çocuklar bakıyordu,” dedi Crosby. “Etrafta bir sürü çocuk vardı ve hepsi bakıyordu.”</p>

  <p class="block14">“O tür bir uyarı çocukları daha çok azdırır,” dedi Hazel.</p>

  <p class="block14">“Çocuklar kancanın ucunda asılı adamı görünce nasıl tepki veriyordu?” diye sordum.</p>

  <p class="block14">“Eh işte,” dedi Hazel, “yetişkinlerden bir farkları yoktu. Şöyle bir bakıp bir şey söylemeden sonraki nesneye ilerliyorlardı.”</p>

  <p class="block14">“Sonraki nesne neydi?”</p>

  <p class="block14">“Bir adamı canlı canlı kızarttıkları demir sandalye,” dedi Crosby. “Oğlunu öldürmek suçundan kızartılıyordu adam.”</p>

  <p class="block14">“Yalnız adamı tamamen kızarttıktan sonra,” diye ekledi Hazel sakin bir edayla, “oğlunu onun öldürmediğini anlamışlar.”</p>

  <h2 class="block24" id="id_Toc394268529">Komünist sempatizanları</h2>

  <p class="block14">Claire ve Horlick Minton duprass’ının yanındaki yerime tekrar oturduğumda onlarla ilgili yeni bilgiler edinmiştim. Crosbyler vermişti bilgiyi.</p>

  <p class="block14">Crosbyler, Minton’ı tanımıyordu ama namını duymuşlardı. Büyükelçi olarak atanmasına öfkeliydiler. Bana Minton’ın zamanında komünizme karşı gösterdiği yumuşak tutumdan dolayı Dışişlerinden kovulduğunu ama komünist uşaklarının onun göreve iadesini sağladığını anlattılar.</p>

  <p class="block14">“Arkada çok hoş, ufak bir bar varmış,” dedim Minton’a yerime otururken.</p>

  <p class="block14">“Hı?” Minton ve karısı hâlâ aralarına yerleştirdikleri şeyi okuyordu.</p>

  <p class="block14">“Arkada güzel bir bar varmış.”</p>

  <p class="block14">“İyi. Memnun oldum.”</p>

  <p class="block14">Metni okumaya devam ettiler; benimle sohbet etmek gibi bir niyetlerinin olmadığı belliydi. Sonra birden Minton yüzünde acı bir gülümsemeyle bana döndü. “Kimdi o?” diye sordu.</p>

  <p class="block14">“Kim, kimdi?”</p>

  <p class="block14">“Barda konuştuğunuz adam. Bir şeyler içmek için oraya gittik ve tam kapının önüne geldiğimizde sizin bir adamla konuştuğunuzu işittik. Adam çok bağırarak konuşuyordu. Benim bir komünist sempatizanı olduğumu söyledi.”</p>

  <p class="block14">“H. Lowe Crosby adında bir bisiklet imalatçısı,” dedim. Kıpkırmızı olduğumu hissediyordum.</p>

  <p class="block14">“Ben kötümser olmam nedeniyle kovulmuştum. Komünizmin bununla ilgisi yoktu.”</p>

  <p class="block14">“Kovulmasına ben sebep oldum,” dedi karısı. “Ellerindeki tek somut delil, Pakistan’dan New York Times’a yazdığım bir mektuptu.”</p>

  <p class="block14">“Ne vardı mektupta?”</p>

  <p class="block14">“Bir sürü şey,” dedi. “Çünkü Amerikalıların başka biri olmayı, başka biri olup da bundan gurur duymayı anlayamamasına çok içerliyordum.”</p>

  <p class="block14">“Anlıyorum.”</p>

  <p class="block14">“Sorgulamada sürekli takıldıkları bir cümle vardı,” derken iç geçirdi Minton. “Amerikalılar,” diye başladı karısının Times’a yazdığı cümleyi alıntılayarak, “sevgiyi asla olamayacağı biçimlerde, asla olamayacağı yerlerde arar hep. Ortadan kalkan sınırla alakalı bir şey olsa gerek.”</p>

  <h2 class="block24"><b class="calibre6" id="id_Toc394268530">Amerikalılardan neden nefret edilir?</b></h2>

  <p class="block14">Claire Minton’ın Times’a yazdığı mektup, Senatör McCarthy döneminin en kötü zamanında yayınlanmış ve kocası da mektubun gazetede çıkmasından on iki saat sonra kovulmuştu.</p>

  <p class="block14">“Mektupta o kadar korkunç ne vardı ki?” diye sordum.</p>

  <p class="block14">“En büyük vatan hainliği, Amerikalıların nereye giderlerse gitsinler, ne yaparlarsa yapsınlar sevilmediğini söylemektir,” dedi Minton. “Claire de Amerikan dış politikasının hayali bir sevgi peşinde koşmak yerine bu nefreti kabullenmesi gerektiğini söylemeye çalışmıştı.”</p>

  <p class="block14">“Birçok yerde Amerikalılardan nefret ediliyor sanırım.”</p>

  <p class="block14">“Birçok yerde insanlardan nefret ediliyor. Claire mektubunda maruz kalınan nefretin aslında insan olmanın normal cezası olduğunu, fakat Amerikalıların bir şekilde bu cezadan muaf tutulacaklarını düşünmek gibi bir aptallığa düştüğünü işaret ediyordu. Kurul bunu hiç dikkate almadı. Tek bildikleri, Claire ile benim Amerikalıların sevilmediğini düşünüyor olmamızdı.”</p>

  <p class="block14">“Eh, hikâyenin mutlu sonla bitmesine sevindim.”</p>

  <p class="block14">“Hmm...” dedi Minton.</p>

  <p class="block14">“Sonu gayet güzel bitmiş işte,” dedim. “Büyükelçilik yapmak üzere yoldasınız.”</p>

  <p class="block14">Minton ve karısı o acıma dolu duprass bakışmalarından birini daha sergiledi. Sonra Minton bana dönüp, “Evet,” dedi. “Gökkuşağının ötesindeki bir küp altın bizimdir.”</p>

  <h2 class="block24"><b class="calibre6" id="id_Toc394268531">Sezar’ın hakkı meselesinin Bokononcu çözümü</b></h2>

  <p class="block14">‘Baba’ Monzano hükümetinin ağır toplarından biri olmakla kalmayıp, aynı zamanda Birleşik Devletler adaletinden kaçan bir suçlu olan Franklin Hoenikker’in yasal statüsünü sordum Mintonlara.</p>

  <p class="block14">“O hikâye kapandı,” dedi Minton. “Frank artık Amerika Birleşik Devletleri vatandaşı değil ve yaşadığı yerde iyi işlere imza atıyor. Bu kadar.”</p>

  <p class="block14">“Vatandaşlıktan kendisi mi çıktı?”</p>

  <p class="block14">“Yabancı bir devlete bağlılık yemini eden ya da ordusunda veya hükümetinde görev alan herkes vatandaşlığım kaybeder. Pasaportunuzda yazanları okuyun. Frank’in yaşadığı uluslararası tuhaf gerçeküstü romantizmin ardından Sam Amca’nın kanatları altına sığınmayı bekleyemezsiniz.”</p>

  <p class="block14">“San Lorenzo’da seviliyor mu?”</p>

  <p class="block14">Minton, karısıyla birlikte okumakta oldukları kâğıt tomarını kaldırıp şöyle bir tarttı. “Henüz bilemiyorum. Bu kitap sevilmediğini söylüyor.”</p>

  <p class="block14">“Nedir o kitap?”</p>

  <p class="block14">“Bugüne dek San Lorenzo hakkında yazılmış yegâne akademik kitap.”</p>

  <p class="block14">“Akademik sayılır,” dedi Claire.</p>

  <p class="block14">“Akademik sayılır,” diye tekrarladı Minton. “Henüz basılmış değil. Bu elimizdeki, beş nüshasından biri.” Kitabı uzatıp istediğim kadar okuyabileceğimi söyledi.</p>

  <p class="block14">İlk sayfayı açtım ve başlığın “San Lorenzo: Toprakları, Tarihi, Halkı” olduğunu gördüm. Yazarıysa Philip Castle, yani görüşmeye gittiğim büyük fedakâr Julian Castle’ın otelci oğluydu.</p>

  <p class="block14">Rastgele bir sayfa açtım. Tesadüfen karşıma adanın yasaklı din adamı Bokonon’la ilgili bölüm çıktı.</p>

  <p class="block14">Önümdeki sayfada Bokonon’un Kitapları’ndan bir alıntı vardı. Okuduğum sözcükler sayfadan fırlayıp zihnime girdi ve orada iyi karşılandı.</p>

  <p class="block14">Bokonon, İsa’nın ‘Sezar’ın hakkını Sezar’a verin’ önermesini kendine göre yorumluyordu.</p>

  <p class="block14">Bokonon şöyle diyordu:</p>

  <p class="block14">‘Sezar’ı boş verin. Onun gerçekten ne olup bittiğine dair en ufak fikri yok.’</p>

  <h2 class="block24"><b class="calibre6" id="id_Toc394268532">Dinamik gerilim</b></h2>

  <p class="block14">Philip Castle’ın kitabına öyle dalmıştım ki, Puerto Rico’nun San Juan kentine on dakikalığına indiğimizde bile kitaptan kafamı kaldırmadım. Arkamdaki koltuklarda oturan birisi heyecanla uçağa bir cücenin bindiğini fısıldadığında dahi bakmadım.</p>

  <p class="block14">Biraz sonra söz konusu cüceyi arandım ama göremedim. Ancak Hazel ve H. Lowe Crosby’nin tam önünde uçağa yeni binmiş, altın sarısı saçlı, at suratlı bir kadının oturduğunu fark ettim. Yanındaki koltuk boş görünüyordu ama orada başının tepesini bile görmemin mümkün olmadığı bir cüce oturuyor da olabilirdi.</p>

  <p class="block14">Ancak o sırada beni asıl ilgilendiren San Lorenzo topraklan, tarihi, halkı idi. Bu yüzden cüceyi o kadar ısrarla aramadım.</p>

  <p class="block14">Neticede cüceler aylaklık ya da sükûnet zamanlarının eğlencesi olabilirdi, oysa ben Bokonon’un ‘Dinamik Gerilim’ adım verdiği, iyi ile kötü arasındaki muazzam dengeyi kendi bakışıyla anlattığı kuram karşısında ciddi şekilde heyecanlanmıştım.</p>

  <p class="block14">Philip Castle’ın kitabında ‘Dinamik Gerilim’ terimini ilk gördüğümde, üstünlük taslayan birini yansıttığını düşündüğüm bir kahkaha patlattım. Genç Castle’ın kitabına bakılırsa, bu terim Bokonon’un en sevdiklerinden biriymiş ve ben de o an Bokonon’un bilmediği bir şeyi bildiğimi zannetmiştim: Söz konusu terim, postayla sipariş yoluyla insanlara vücut geliştirme öğreten Charles Atlas tarafından ayağa düşürülmüş bir kavramdı.</p>

  <p class="block14">Sonrasında okumaya devam ettiğimde, Bokonon’un Charles Atlas’ı gayet iyi tanıdığını öğrendim. Hatta Bokonon onun vücut geliştirme okulunda öğrenciymiş.</p>

  <p class="block14">Charles Atlas, kasların ağırlık kaldırmadan da geliştirilebileceğine inanıyordu. Onun fikrince bir kas grubunu başka bir kas grubuyla dengeleyerek geliştirmek mümkündü.</p>

  <p class="block14">Bokonon’a göre, iyi toplumlar ancak iyinin karşısına kötüyü koyarak ve ikisinin arasındaki gerilimi sürekli yüksek tutarak kurulabilirdi.</p>

  <p class="block14">Castle’ın kitabında ilk Bokononcu şiirimi ya da diğer adıyla ‘Kalipso’mu okudum. Şöyleydi:</p>

  <p class="block14">‘Baba’ Monzano, ah ne kötüdür,</p>

  <p class="block14">Fakat ‘Baba’ kötü olmasa Bokonon üzülür;</p>

  <p class="block14">Çünkü ‘Baba’nın’ kötülüğü olmasa,</p>

  <p class="block14">Söyleyin bana,</p>

  <p class="block14">Kötü kalpli, yaşlı Bokonon İyi görünür müydü insanlara?</p>

  <h2 class="block24"><b class="calibre6" id="id_Toc394268533">Tıpkı Aziz Augustine gibi</b></h2>

  <p class="block14">Castle’ın kitabından öğrendiğime göre Bokonon, 1891’de doğmuş. Bir zenci olan Bokonon, Tobago adasında Britanya vatandaşı ve Episkopal Kilisesi mensubu olarak dünyaya gelmiş.</p>

  <p class="block14">Lionel Boyd Johnson ismiyle vaftiz edilmiş.</p>

  <p class="block14">Varlıklı bir ailenin altı çocuğundan en küçüğüymüş. Ailesinin serveti, Bokonon’un dedesinin çeyrek milyon dolarlık korsan hazinesi bulmasından ileri geliyormuş. Hazineyi gömenin Karasakal namlı Edward Teach olduğu tahmin edilmekteymiş.</p>

  <p class="block14">Bokonon’un ailesi, Karasakal’ın hazinesini asfalt, hindistancevizi, kakao, büyükbaş ve kümes hayvancılığına yatırmış.</p>

  <p class="block14">Genç Lionel Boyd Johnson, Episkopal okullarında tahsil görmüş ve dinin ayinsel boyutuna diğerlerinden daha fazla ilgi gösteren iyi bir öğrenciymiş. Örgütlü dinin cafcaflı dış görünüşüne duyduğu ilgiye karşın, bir yandan da alemci bir genç olduğu anlaşılıyor, zira ‘On Dördüncü Kalipso’sunda bizi şu şarkıyı kendisiyle birlikte okumaya çağırıyor:</p>

  <p class="block14">Genç bir delikanlı olduğum zamanlarda,</p>

  <p class="block14">Neşeli ve hovardaydım,</p>

  <p class="block14">Kafa çeker, kız peşinde koşardım</p>

  <p class="block14">Tıpkı Aziz Augustine’in gençliği gibi.</p>

  <p class="block14">O Aziz Augustine ki</p>

  <p class="block14">Bir günde aziz oluverdi.</p>

  <p class="block14">İşte ben de aziz olursam,</p>

  <p class="block14">Sakın düşüp bayılma anacığım.</p>

  <p class="block14"><span id="id_bookmark65">Kızgın denizlerin fırlatıp attığı bir balık</span></p>

  <p class="block14">Lionel Boyd Johnson, 1911’de Hanımın Terliği isimli küçücük bir yelkenliyle Tobago’dan Londra’ya tek başına gidecek derecede entelektüel hırs sahibiydi. Amacı yükseköğrenim görmekti.</p>

  <p class="block14">Londra İktisat ve Siyaset Bilimi Okulu’na kaydoldu.</p>

  <p class="block14">Eğitimi, I. Dünya Savaşı yüzünden yanda kaldı. Piyade olarak orduya yazıldı, başarıyla çarpıştı, subaylığa terfi ettirildi, üstün hizmetleri dört kez kayıtlarda yer aldı. II. Ypres Savaşı’nda kimyasal gazın etkisinde kalarak iki yıl hastanede yattı ve ardından terhis oldu.</p>

  <p class="block14">Sonrasında yine tek başına Hanımın Terliği ile Tobago’ya, evine döndü.</p>

  <p class="block14">Evine ulaşmasına sadece seksen deniz mili kalmışken Alman denizaltısı U-99 tarafından durdurulup arandı. Esir alındı ve minik teknesi Almanlar tarafından atış taliminde kullanıldı. Denizaltı, henüz su üstündeyken ani bir baskınla Britanya destroyeri The Raven tarafından ele geçirildi.</p>

  <p class="block14">Johnson ve Almanlar destroyere alındıktan sonra U-99 batırıldı.</p>

  <p class="block14">The Raven’ın rotası Akdeniz’di ama oraya ulaşamadı. Dümeni bozuldu. Ya amaçsızca dolanıyor ya da saat yönünde dev daireler çizerek olduğu yerde dönüyordu. En sonunda Cape Verde Adaları’nda karaya oturdu.</p>

  <p class="block14">Johnson, kendisini batı yarıküreye götürecek bir taşıt bekleyerek bu adalarda sekiz ay geçirdi.</p>

  <p class="block14">En sonunda New Bedford, Massachusetts’e kaçak göçmen taşıyan bir balıkçı teknesinde tayfa olarak iş buldu. Gemi fırtına nedeniyle Newport, Rhode Island açıklarına sürüklendi.</p>

  <p class="block14">Bütün bunların sonucunda Johnson, bir şeylerin onu bir nedenden ötürü belirli bir yere götürmeye çalıştığı sonucuna varmıştı. Bu nedenle de kaderinde oranın yazılı olup olmadığını görmek için bir süre Newport’ta kaldı. Meşhur Rumfoord Makkânesi’nde bahçıvan ve marangoz olarak çalıştı.</p>

  <p class="block14">Bu süre zarfında Rumfoordların birçok seçkin konuğunu görebilme fırsatı buldu. J. P. Morgan, General John J. Pershing, Franklin Delano Roosevelt, Enrico Caruso, Warren Gamaliel Harding ve Harry Houdini bunlardan birkaçıydı. On milyon insanı öldüren ve Johnson’ın da aralarında bulunduğu yirmi milyon kişiyi yaralayan I. Dünya Savaşı işte bu dönemde sona erdi.</p>

  <h2 class="block24" id="id_Toc394268534">Savaş sonrasında Rumfoord hanedanının uçan çocuğu</h2>

  <p class="block14">IV.<span class="tab">&nbsp;&nbsp;&nbsp;&nbsp;&nbsp;&nbsp;</span>Remington Rumfoord, buharlı yatı Şehrazat ile dünya turuna çıkmaya ve İspanya, Fransa, İtalya, Yunanistan, Mısır, Hindistan, Çin ve Japonya’ya uğramaya karar verdi. Johnson’ı da ikinci kaptan olarak kendisine eşlik etmeye davet etti.</p>

  <p class="block14">Johnson yolculukta dünyanın birçok harikasını görme fırsatı buldu.</p>

  <p class="block14">Bombay Limanı’nda sisli bir havada başka bir gemi Şehrazat’a çarptı ve kazadan yalnızca Johnson kurtuldu. İki yıl süreyle Hindistan’da yaşadı ve Mahatma Gandhi’nin müridi oldu. Demiryollarına yatarak İngiliz yönetimini protesto eden grupların başım çekme suçundan tutuklandı. Cezasını tamamladıktan sonra masrafları kraliyet tarafından karşılanarak Tobago’ya yollandı.</p>

  <p class="block14">Burada yeni bir tekne yaptı ve adını Hanımın Terliği II koydu.</p>

  <p class="block14">Sonra da Karayip Denizi’ne açıldı, onu kaçınılmaz yazgısına sürükleyecek fırtınayı bekleyerek aylak aylak yelken bastı.</p>

  <p class="block14">1922’de bir kasırgadan kaçarak Haiti’nin Port-au-Prince Limanı’na sığındı. Ülke o sıralar Birleşik Devletler Deniz Piyadeleri’nin işgali altındaydı.</p>

  <p class="block14">Johnson burada yanına sokulan zeki, kendini yetiştirmiş, idealist bir eski deniz piyadesi olan Earl McCabe adındaki asker kaçağıyla tanıştı. McCabe onbaşıydı. Bölüğünün eğlence ödeneğini zimmetine geçirmişti. Kendisini Miami’ye götürmesi için Johnson’a beş yüz dolar teklif etti.</p>

  <p class="block14">İkili birlikte Miami’ye doğru yola çıktı.</p>

  <p class="block14">Fakat şiddetli bir fırtına tekneyi San Lorenzo kayalıklarına attı. Tekne battı, Johnson ile McCabe çırılçıplak bir halde kıyıya kadar yüzmeyi başardı. Bokonon bu olayı şöyle anlatır:</p>

  <p class="block14">Fırlatıp attı bir balığı</p>

  <p class="block14">Kızgın deniz içinden,</p>

  <p class="block14">Soluğu sahilde aldım,</p>

  <p class="block14">Kendim oldum sahiden.</p>

  <p class="block14">Tanımadığı bir adanın kıyısına çırılçıplak çıkmak onu müthiş etkilemişti. Macerayı tüm hızıyla sonuna kadar yaşamaya karar verdi; tuzlu sudan anadan üryan çıkan bir adamın hangi noktaya kadar gidebileceğini görmeye azmetmişti.</p>

  <p class="block14">Bu onun için bir yeniden doğuştu:</p>

  <p class="block14">Bebek gibi ol,</p>

  <p class="block14">Diye yazar İncil’de,</p>

  <p class="block14">Ben de bebek gibiydim</p>

  <p class="block14">Gelene dek bugüne.</p>

  <p class="block14">Bokonon ismini nasıl aldığının açıklamasıysa çok basitti. ‘Bokonon’ adada konuşulan İngilizce şivesinde Johnson’ın söyleniş biçimiydi.</p>

  <p class="block14">Bu şiveye gelecek olursak...</p>

  <p class="block14">San Lorenzo şivesini anlamak ne kadar kolaysa, yazmak da o kadar zordur. Kolay diyorum ama bu benim kendi görüşüm. Kimileri bu lehçeyi Baskça kadar anlaşılmaz buluyor; yani benim bu kadar iyi anlamamın ardında telepatik bir durum olabilir.</p>

  <p class="block14">Philip Castle kitabında bu ağzı fonetik bir örnekle açıklamış ve farklılığını gayet güzel aktarmıştır. Örnek olarak ‘Daha Dün Annemizin’ isimli çocuk şarkısının San Lorenzo versiyonunu seçmiş.</p>

  <p class="block14">Amerikan İngilizcesinde bu ölümsüz şiirin dizeleri şöyledir:</p>

  <p class="block14">Daha dün annemizin,</p>

  <p class="block14">Kollarında yaşarken,</p>

  <p class="block14">Çiçekli bahçemizin,</p>

  <p class="block14">Yollarında koşarken,</p>

  <p class="block14">Şimdi okullu olduk,</p>

  <p class="block14">Sınıfları doldurduk,</p>

  <p class="block14">Sevinçliyiz hepimiz,</p>

  <p class="block14">Yaşasın okulumuz.</p>

  <p class="block14">San Lorenzo ağzındaysa aynı şiir Castle’ın yazdığına göre karşımıza şu şekilde çıkıyor:</p>

  <p class="block14">Dark-ha donnyhan-nemyn,</p>

  <p class="block14">Kopllraynda yashırkkan,</p>

  <p class="block14">Çarkçeli bakhçamzn,</p>

  <p class="block14">Yogglırnda koshırkkan,</p>

  <p class="block14">Jimda ogulu kolldk,</p>

  <p class="block14">Sanfillari dollthırdk,</p>

  <p class="block14">Shinnçliyzz haeppsmz</p>

  <p class="block14">Yajşsnın poklumss.</p>

  <p class="block14">Johnson’un Bokonon olmasının üzerinden az zaman geçerken, parçalanan teknesinin cankurtaran kayığı rastlantı eseri kıyıya vurmuş. Kayık daha sonra altın rengine boyanmış ve adanın baş yöneticisinin yatağı olarak kullanılmaya başlanmış.</p>

  <p class="block14">‘Bokonon tarafından uydurulan bir efsaneye göre,’ diye yazmıştı Philip Castle kitabında, ‘dünyanın sonu yaklaştığında altın kayık yeniden denizlere açılacaktır.’</p>

  <h2 class="block24"><b class="calibre6" id="id_Toc394268535">Hoş bir cüce</b></h2>

  <p class="block14">Bokonon’un hayatını okumaya dalmışken, dikkatim H. Lowe Crosby’nin karısı Hazel tarafından bölündü. Kadın koridorda yanı başımda dikiliyordu. “Buna hayatta inanmayacaksın,” dedi, “ama az önce uçakta iki Hoosier daha buldum.”</p>

  <p class="block14">“İnanmıyorum!”</p>

  <p class="block14">“Doğuştan Hoosier değillermiş ama şu an orada oturuyorlarmış. Indianapolis’te yaşıyorlar.”</p>

  <p class="block14">“Çok ilginç.”</p>

  <p class="block14">“Onlarla tanışmak ister misin?”</p>

  <p class="block14">“Tanışmalı mıyım sence?”</p>

  <p class="block14">Bu soru karşısında hayrete düşmüştü.</p>

  <p class="block14">“Onlar senin Hoosier hemşerilerin.”</p>

  <p class="block14">“İsimleri neymiş?”</p>

  <p class="block14">“Kadınınki Conners ve adamınki de Hoenikker. Kardeşler ve adam bir cüce. Ama hoş bir cüce.” Göz kırptı. “Nasıl da akıllı bir bücür.”</p>

  <p class="block14">“O da size ‘Anne’ diyor mu?”</p>

  <p class="block14">“Tam ondan bunu isteyecektim ki, vazgeçtim ve bir cüceden bunu istemenin kabalık olup olmayacağım düşündüm.”</p>

  <p class="block14">“Saçma.”</p>

  <h2 class="block24"><b class="calibre6" id="id_Toc394268536">Peki, Anne</b></h2>

  <p class="block14">Böylece karass’ımın mensupları olan Angela Hoenikker Conners ve minik Newton Hoenikker ile konuşmak üzere uçağın arkasına gittim.</p>

  <p class="block14">Angela, daha önce dikkatimi çeken at suratlı sarışındı.</p>

  <p class="block14">Newt ise gerçekten çok ufak bir adamdı, ancak hiç de itici değildi. Devler ülkesinde yaşayan Brobdingnaglılar arasında kalan Güliver misaliydi ölçüleri ve onun kadar da uyanık gözlerle bakıyordu etrafına.</p>

  <p class="block14">Elinde bilet fiyatına dâhil olan bir kadeh şampanya tutuyordu. Kocaman bir akvaryum normal bir adamın elinde nasıl durursa, kadeh de onun elinde öyle duruyordu ama şampanyasını doğal bir zarafetle yudumluyordu; kadeh sanki bedeninin bir parçasıydı.</p>

  <p class="block14">Altımızda Tanrı’nın kendi suyu Karayip Denizi uzanırken, o bücür orospu çocuğunun ve sefil ablasının bavulundaki termosların içinde birer parça buz-dokuz kristali vardı.</p>

  <p class="block14">Hazel bir Hoosier’i başka Hoosierler ile tanıştırmaktan alabileceği keyfi bütünüyle tattıktan sonra yanımızdan ayrıldı. “Unutmayın,” dedi giderken, “bundan sonra bana Anne diyeceksiniz.”</p>

  <p class="block14">“Peki, Anne,” dedim.</p>

  <p class="block14">“Peki, Anne,” dedi Newt. Minyatür gırtlağına uygun tiz bir sesi vardı ama bunu gayet erkeksi kılmayı başarıyordu.</p>

  <p class="block14">Angela ısrarla Newt’a bebekmiş gibi davranıyordu. Newt ise boyundan umulmadık bir zarafetle bağışlıyordu ablasının bu davranışını.</p>

  <p class="block14">Newt ile Angela beni ve yazdığım mektupları hatırlayarak oturdukları üçlü sıranın boş koltuğuna davet etti.</p>

  <p class="block14">Angela mektuplarıma cevap yazmadığı için benden özür diledi.</p>

  <p class="block14">“Bir okuyucuyu ilgilendirebilecek hiçbir şey gelmedi aklıma. O güne dair bir şeyler uydurabilirdim ama istediğinizin bu olmadığını düşündüm. Aslına bakarsanız, o gün diğer günlerden farksızdı.”</p>

  <p class="block14">“Kardeşiniz bana çok güzel bir mektup yazdı ama.”</p>

  <p class="block14">Angela buna şaşırmıştı. “Newt mı yazdı? Nasıl hatırlıyormuş ki o günü?” Kardeşine döndü. “Tatlım, sen o güne dair hiçbir şey hatırlıyor olamazsın, değil mi? Daha bebektin o zamanlar.”</p>

  <p class="block14">“Hatırlıyorum,” dedi Newt kısık bir sesle.</p>

  <p class="block14">“Keşke o mektubu görseydim.” Angela, Newt’ın hâlâ dış dünyayla doğrudan ilişki kuramayacak kadar toy olduğunu ima ediyordu. Küçük olmanın Newt için ne anlama geldiğini hiçbir şekilde idrak edemeyen, taş gibi duyarsız bir kadındı.</p>

  <p class="block14">“Tatlım, o mektubu bana göstermeliydin,” diye azarladı kardeşini.</p>

  <p class="block14">“Özür dilerim,” dedi Newt. “Düşünemedim.”</p>

  <p class="block14">“Şunu peşinen söyleyeyim,” dedi Angela bana dönerek, “Dr. Breed size yardımcı olmamamı söyledi. Dediğine göre, babamızı tarafsız bir dille anlatmak niyetinde değilmişsiniz.” Bu sebepten ötürü benden hoşlanmadığını açıkça belli ediyordu.</p>

  <p class="block14">Kitabın büyük olasılıkla hiçbir zaman yazılmayacağını, zaten artık ne anlama geldiğinden de emin olmadığımı söyleyerek onu yatıştırdım.</p>

  <p class="block14">“Yani olur da bir gün bu kitabı yazarsanız, babanım aziz olduğunu belirtmelisiniz, çünkü gerçekten öyleydi.”</p>

  <p class="block14">Öyle bir tablo çizmek için elimden geleni yapacağıma söz verdim. San Lorenzo’ya Frank ile aile buluşması yapmak için mi gittiklerini sordum.</p>

  <p class="block14">“Frank evleniyor,” dedi Angela. “Biz de nişanına gidiyoruz.”</p>

  <p class="block14">“Yaa! Kim bu talihli kız?”</p>

  <p class="block14">“Size göstereyim,” dedi Angela ve çantasından içinde plastik bir tür akordeon olan cüzdanım çıkarttı. Akordeon körüğünün her büklümüne bir fotoğraf yerleştirilmişti. Angela fotoğrafları araştırırken, minik Newt’ın Cape Cod plajında, Dr. Felix Hoenikker’i Nobel ödülünü alırken, Angela’nın çirkin ikiz kızlarının sırıtırken, Frank’in bir ipin ucuna bağladığı model uçağı uçururken donup kalmış görüntüleri gözüme ilişti.</p>

  <p class="block14">Ve sonra Angela, Frank’in evleneceği kızın fotoğrafım gösterdi.</p>

  <p class="block14">Kasıklarıma bir tekme atsa aynı etkiyi uyandırabilirdi.</p>

  <p class="block14">Bana gösterdiği fotoğraf Mona Aamons Monzano’ya, sevdiğim kadına aitti.</p>

  <h2 class="block24"><b class="calibre6" id="id_Toc394268537">Acı yok</b></h2>

  <p class="block14">Angela plastik akordeonunu bir kez açtı mı, içindeki tüm fotoğrafları göstermeden yapamıyordu.</p>

  <p class="block14">“İşte sevdiğim insanlar,” dedi.</p>

  <p class="block14">Ben de onun sevdiği insanlara baktım. Kehribarın içinde kısılıp kalmış böcek fosilleri misali plastiğin arasına hapsettikleri, karass’ımızın mensuplarıydı. Aralarında tek bir granfaloncu yoktu.</p>

  <p class="block14">Atom bombasının babası, üç çocuk babası, buz-dokuzun babası Dr. Hoenikker’in birçok fotoğrafı vardı. Bir cüce ile bir devanasının babası olan adam ufak tefek bir tipti.</p>

  <p class="block14">Angela’nın fosil koleksiyonunda ihtiyarın en hoşuma giden fotoğrafı, onu kışlıklara sarıp sarmalanmış halde, paltosu, atkısı, çizmeleri ve tepesinde kocaman ponponu olan yün beresi içinde gösteren kareydi. Angela’nın boğazı düğümlenerek bana anlattığına göre fotoğraf, ihtiyar ölmeden yalnızca üç saat önce Hyannis’te çekilmişti. Bir gazete fotoğrafçısı, Noel Baba kılıklı adamın aslında ne büyük bir şahsiyet olduğunu fark edip deklanşöre basmış.</p>

  <p class="block14">“Babanız hastanede mi vefat etti?”</p>

  <p class="block14">“Yo, hayır! Yazlık evimizde, beyaz hasır koltukta denizi seyrederken. Newt ile Frank karlı kumsalda yürüyüşe gitmişti...”</p>

  <p class="block14">“Çok ılık bir kar havasıydı,” dedi Newt. “Sanki çiçek açmış portakal ağaçlan arasında yürüyorduk. Tuhaf bir histi. Öteki yazlıklarda kimse yoktu...”</p>

  <p class="block14">“Isıtma olan tek ev bizimkiydi,” dedi Angela.</p>

  <p class="block14">“Kilometreler boyunca kimseyi görmedik,” diye anımsadı Newt hayretle, “ve Frank ile kumsalda kocaman, siyah bir köpeğe rastladık; bir Labrador retriever idi. Okyanusa fırlattığımız sopalan koşup geri getiriyordu.”</p>

  <p class="block14">“Noel çamına biraz daha süs ampulü almak için köye gitmiştim,” dedi Angela. “Noel zamanı mutlaka ağacımız olurdu.”</p>

  <p class="block14">“Babanız Noel ağaçlarını sever miydi?”</p>

  <p class="block14">“Bu konuda bir şey söylemedi ki hiç,” dedi Newt.</p>

  <p class="block14">“Bana kalırsa severdi,” dedi Angela. “Sadece düşüncelerini pek dışa vurmazdı. Bazı insanlar öyledir.”</p>

  <p class="block14">“Bazıları da değildir,” dedi Newt. Hafifçe omuz silkti.</p>

  <p class="block14">“Her neyse işte,” dedi Angela, “eve döndüğümüzde onu koltukta öylece otururken bulduk.” Başını iki yana salladı. “Acı çektiğini sanmıyorum. Uyur gibi bir hali vardı. Azıcık acı çekmiş bile olsa öyle görünmezdi bence.”</p>

  <p class="block14">Angela hikâyenin önemli bir kısmım atlamıştı. Kendisinin, Frank’in ve minik Newt’ın ihtiyar adamın buz-dokuzunu o Noel gecesi paylaştığını anlatmamıştı.</p>

  <h2 class="block24"><b class="calibre6" id="id_Toc394268538">Fabri-Tek’in başkanı</b></h2>

  <p class="block14">Angela ısrarla fotoğraf göstermeye devam ediyordu.</p>

  <p class="block14">“Bu benim, inanabiliyor musunuz?” Bir seksen boyunda ergen bir kızın resmiydi bu. Elinde bir klarnet tutuyordu ve Ilium Lisesi bandosunun üniformasını giymişti. Saçları şapkasının altına toplanmıştı. Yüzünde utangaç bir gülümseme vardı.</p>

  <p class="block14">Sonra Angela, Tanrı’nın bir erkeği etkileyecek hemen hemen hiçbir şey bahşetmediği o kadın, bana kocasının fotoğrafını gösterdi.</p>

  <p class="block14">“Demek Harrison C. Conners bu.” Ağzım açık kalmıştı. Son derece yakışıklı bir adamdı ve bunun bilincindeymiş gibi bakıyordu. Çok şık giyimliydi ve gözlerinde bir Don Juan’ın tembel hoşnutluğu vardı.</p>

  <p class="block14">“Ne... Yani kocanız ne iş yapıyor?”</p>

  <p class="block14">“Kendisi Fabri-Tek’in genel müdürü.”</p>

  <p class="block14">“Elektronik üzerine mi?”</p>

  <p class="block14">“Bilsem bile size söyleyemem. Çok gizli devlet işleri bunlar.”</p>

  <p class="block14">“Silah falan mı?”</p>

  <p class="block14">“Eh, savaşla ilgili şeyler.”</p>

  <p class="block14">“Nasıl tanıştınız?”</p>

  <p class="block14">“Baba’nın laboratuvar asistanıydı,” dedi Angela. “Sonra Indianapolis’e gitti ve Fabri-Tek’i kurdu.”</p>

  <p class="block14">“Demek evliliğiniz uzun bir aşkın mutlu sona ulaşmasıyla gerçekleşti?”</p>

  <p class="block14">“Pek sayılmaz. Benim varlığımdan haberi olduğunu bilmiyordum. Ben onu hoş bulurdum ama Baba ölene dek bana hiç ilgi göstermedi. Bir gün Ilium’a geldi. O kocaman, eski evde oturmuş hayatımın artık sona erdiğini düşünüyordum...”</p>

  <p class="block14">Babasının ölümünden sonraki korkunç günleri ve haftaları anlattı.</p>

  <p class="block14">“O koca evde ben ve minik Newt yapayalnız kalmıştık. Frank ortadan kaybolmuştu ve hayaletler de Newt ile benden on kat daha fazla gürültü yapıyordu. Bütün hayatımı babama bakmaya adamıştım; onu işe götürür getirirdim, hava soğuk olduğunda giydirir, sıcak olduğunda soyardım, yedirir, içirir, faturalarını öderdim. Birden yapacak hiçbir iş kalmamıştı. Bir tane bile yakın arkadaşım olmamıştı ve Newt’tan başka kimsem yoktu.”</p>

  <p class="block14">“Ve sonra,” diye devam etti, “kapı çalındı... Karşımda Harrison Conners duruyordu. O güne dek gördüğüm en güzel şeydi. İçeri girdi ve babamın son günlerinden, genel olarak eski günlerden bahsettik.”</p>

  <p class="block14">Angela ağlamanın eşiğine gelmişti.</p>

  <p class="block14">“İki hafta sonra evlendik.”</p>

  <h2 class="block24"><b class="calibre6" id="id_Toc394268539">Komünistler, Naziler, kraliyet yanlıları, paraşütçüler ve asker kaçakları</b></h2>

  <p class="block14">Uçakta kendi koltuğuma döndüğümde Mona Aamons Monzano’yu Frank’e kaptırmış olmanın üzüntüsüyle Philip Castle’ın kitabım okumaya devam ettim.</p>

  <p class="block14">Dizinde Monzano, Mona Aamons ismini aradım ve bkz. Aamons, Mona şeklinde bir notla karşılaştım.</p>

  <p class="block14">Aamons, Mona maddesine baktığımda ise neredeyse ‘Baba’ Monzano’nun ismi altındaki kadar sayfa numarasıyla karşılaştım.</p>

  <p class="block14">Aamons, Mona’nın altında Aamons, Nestor vardı. Bu Nestor’u anlatan birkaç sayfalık kısmı açtım ve kendisinin Mona’nın babası ve Finlandiyalı bir mimar olduğunu öğrendim.</p>

  <p class="block14">Nestor Aamons, II. Dünya Savaşı’nda Ruslara esir düşmüş, daha sonra Almanlar tarafından kurtarılmıştı. Kendisini kurtaranlar onu evine geri göndermek yerine Yugoslav partizanlarla savaşmaya gönderilen bir Wehrmacht istihkâm birliğinde görevlendirmiş. Önce kraliyet yanlısı Sırp partizanlar olan Çetniklere, ardından Çetniklere saldıran komünist partizanlara esir düşmüş. Âni bir baskınla komünistleri gafil avlayan İtalyan paraşütçüler tarafından kurtarılmış ve İtalya’ya yollanmış.</p>

  <p class="block14">İtalyanlar onu Sicilya’nın savunması için sur tasarlanması işine vermiş. Sicilya’da bir balıkçı teknesi kaçıran Aamons, kendini tarafsız ülke Portekiz’e atmış.</p>

  <p class="block14">Burada Amerikalı bir asker kaçağı olan Julian Castle ile tanışmış.</p>

  <p class="block14">Aamons’ın mimar olduğunu öğrenen Castle, onu kendisiyle birlikte San Lorenzo adasına gelmeye ve Ormandaki Umut ve Merhamet Yuvası adını vereceği hastaneyi tasarlamaya davet etmiş.</p>

  <p class="block14">Aamons bu teklifi kabul etmiş. Hastanenin çizimini yapmış, adanın yerlisi olan Celia isminde bir kadınla evlenmiş, mükemmel bir kız evlat sahibi olmuş ve ölmüş.</p>

  <h2 class="block24"><b class="calibre6" id="id_Toc394268540">Asla kendi kitabının dizinini hazırlama</b></h2>

  <p class="block14">Aamons, Mona’nın yaşamına gelecek olursak... Castle’ın kitabının dizini bile kızın sırtına bindirilen birçok çelişkili gücün ve onun bunlara verdiği dehşet dolu tepkilerin karmaşık, gerçeküstü tablosunu sunmaya tek başına yeterliydi.</p>

  <p class="block14">“Aamons; Mona:” diyordu dizinde, “kendi popülerliğini artırmak için Monzano tarafından evlat edinilmesi, 194-199, 216 n.; Umut ve Merhamet Yuvası’ndaki çocukluğu, 63-81; P. Castle ile çocukluk aşkı, 72 f; babasının ölümü, 89 ff; annesinin ölümü, 92 f; ulusal erotizm sembolü rolünden utanç duyması, 80, 95 f, 166 n., 209, 247 n., 400406, 566 n., 678; P. Castle ile nişanlanması, 193; özündeki saflığı, 67-71, 80, 95 f, 116 a., 209, 274 n., 400-406, 566 a., 678; Bokonon’la yaşantısı, 92-98, 196-197; hakkında yazılan şiirler, 2 n., 26, 114, 119, 311, 316, 477 n., 501, 507, 555 n., 689, 718 ff, 799 ff, 800 n., 841, 846 ff, 908 n., 971, 974; yazdığı şiirler, 89, 92, 193; Monzano’ya dönüşü, 199; Bokonon’a dönüşü, 197; Bokonon’dan kaçışı, 199; Monzano’dan kaçışı, 197; adalıların erotik sembolü olmaktan çıkmak için kendisini çirkinleştirmeye çalışması, 89, 95 f, 116 n., 209, 247 n., 400-406, 566 n., 678; Bokonon’un öğrencisi olması, 63-80; Birleşmiş Milletler’e mektup yazması, 200; ksilofon virtüözü olması, 71.”</p>

  <p class="block14">Dizin maddelerini Mintonlara göstererek bunun başlı başına etkileyici bir yaşam öyküsü, istemediği halde aşk tanrıçası olan bir kızın çarpıcı öyküsü, olduğu hususunda benim gibi düşünüp düşünmediklerini sordum. Hayatta kimi zaman karşılaşabileceğiniz türden, ancak o anda hiç beklemediğim derecede uzmanca bir cevap aldım. Meğer Claire Minton zamanında profesyonel bir dizin yazıcısıymış. Böyle bir meslek olduğunu daha önce hiç duymamıştım.</p>

  <p class="block14">Kocası üniversiteye devam ederken dizinci olarak kazandığı parayla geçimlerini kendisinin sağladığını, güzel de para kazandığını ve iyi dizin yazabilen insan sayısının az olduğunu anlattı bana.</p>

  <p class="block14">Kendi kitabının dizinini hazırlamaya kalkışmanın ancak çok amatör bir yazara yaraşacağını söyledi. Ona Philip Castle’ın yaptığı işle ilgili ne düşündüğünü sordum.</p>

  <p class="block14">“Yazarı pohpohlayan, okuru aşağılayan bir çalışma,” dedi. “Tırnak içinde belirtecek olursam,” dedi bir uzmanın zekâ dolu sevimliliğiyle, “rahatına düşkün olduğunu söyleyebilirim. Ne zaman bir yazarın kendi dizinini kendisinin yaptığım görsem, onun adına utanırım.”</p>

  <p class="block14">“Utanır mısınız?”</p>

  <p class="block14">“Bir yazarın kendi yapıtının dizinini hazırlaması çok şeyi ortaya döker,” diye bilgilendirdi beni. “Eğitimli bir göz karşısında sergilenen arsızlıktan başka şey değildir bu.”</p>

  <p class="block14">“Kendisi dizinden karakter tahlili yapabilir,” diye söze karıştı kocası.</p>

  <p class="block14">“Ya?” dedim. “Philip Castle hakkında ne söylersiniz peki?”</p>

  <p class="block14">Belli belirsiz gülümsedi kadın. “Uluorta söylemesem iyi olacak şeyler.”</p>

  <p class="block14">“Anlamadım.”</p>

  <p class="block14">“Şu Mona Aamons Monzano’ya âşık olduğu çok belli,” dedi.</p>

  <p class="block14">“Gördüğüm kadarıyla San Lorenzo’da ona âşık olmayan erkek yok gibi.”</p>

  <p class="block14">“Babası hakkında karmaşık duygulara sahip,” dedi.</p>

  <p class="block14">“Şu dünyada her adam için geçerli bu,” diyerek nazikçe tahrik ettim onu.</p>

  <p class="block14">“Kendine güvensiz.”</p>

  <p class="block14">“Hangi fani kendine güveniyor ki?” diye sordum. O zaman farkında değildim ama çok Bokononcu bir soruydu bu.</p>

  <p class="block14">“O kızla asla evlenemeyecek.”</p>

  <p class="block14">“Neden?”</p>

  <p class="block14">“Söyleyebileceklerim bundan ibaret,” dedi.</p>

  <p class="block14">“Başkalarının özel hayatına saygı gösteren bir dizinciyle tanışmaktan çok memnunum.”</p>

  <p class="block14">“Asla kendi kitabınızın dizinini kendiniz hazırlamayın,” dedi.</p>

  <p class="block14">Bokonon, sonu gelmez aşk ilişkilerinin mahremiyetinde bir duprass’ın tuhaf ama gerçek durumları ortaya çıkarmak için çok değerli bir araç olduğunu söyler. Mintonların dizinlerle ilgili maharetli incelemeleri bunun tam bir örneğiydi. Bokonon bir duprass’ın aynı zamanda tatlı kendini beğenmişlik gösteren bir kurum olduğunu söyler. Mintonlar da bu konuda istisna değildiler.</p>

  <p class="block14">Bir zaman sonra Büyükelçi Minton’la uçağın koridorunda karşı karşıya geldik. Karısı uzağımızdaydı. Minton bana karısının dizinlerden çıkardıklarına saygı duymamın kendisi için önemli olduğunu gösterdi.</p>

  <p class="block14">“Castle’ın o kıza âşık olmasına rağmen, kızın da ona âşık olmasına rağmen, birlikte büyümüş olmalarına rağmen neden evlenemeyecekler biliyor musunuz?” diye fısıldadı.</p>

  <p class="block14">“Hayır efendim, bilmiyorum.”</p>

  <p class="block14">“Çünkü adam eşcinsel,” diye fısıldadı Minton. “Eşim bir dizinden bunu da anlayabilir.”</p>

  <h2 class="block24" id="id_Toc394268541">Kendine yeten bir sincap kafesi</h2>

  <p class="block14">Kitaptan öğrendiğim üzere, Lionel Boyd Johnson ile Onbaşı Earl McCabe anadan üryan halde San Lorenzo kıyılarına vurduğunda, kendilerinden çok daha kötü durumda olan insanlar tarafından karşılanmış. San Lorenzo halkının hastalıklardan başka hiçbir şeyi yokmuş ve onları da tedavi etmekten, hatta tanımlamaktan bile acizlermiş. Buna karşılık Johnson ile McCabe tahsil, hırs, merak, cüret, ataklık, sağlık, mizah anlayışı ve dış dünya hakkında kayda değer bilgiler türünden ışıltılı hazinelere sahipmiş.</p>

  <p class="block14">Bir başka ‘Kalipso’:</p>

  <p class="block14">Ah ne sefil insanlar</p>

  <p class="block14">Buldum ben burada.</p>

  <p class="block14">Ne dinleyecek müzikleri var,</p>

  <p class="block14">Ne de içecek biraları.</p>

  <p class="block14">Üstelik nereye</p>

  <p class="block14">Tünemek isteseler,</p>

  <p class="block14">Orası ya Castle Şeker Şirketi’ne ait,</p>

  <p class="block14">Ya da Katolik Kilisesi’ne.</p>

  <p class="block14">Philip Castle’a göre San Lorenzo’daki 1922 tarihli bu mülkiyet beyanı tamamen doğrudur. Castle Şeker, tesadüf eseri Philip Castle’ın büyük dedesi tarafından kurulmuş. 1922 tarihinde şirket adadaki tüm ekilebilir arazilerin sahibiymiş.</p>

  <p class="block14">“Castle Şeker’in San Lorenzo yatırımları,” diye yazıyordu genç Castle, “hiçbir zaman kâr getirmedi. Ancak işçilere emeklerinin karşılığında ödeme yapılmaması sayesinde şirket ayakta kalmayı başardı. Elde edilen gelir ancak işçilere işkence yapan ustabaşıların maaşlarını karşılamaya yetiyordu.</p>

  <p class="block14">‘ “Ülkede yönetim biçimi anarşiydi; tabii Castle Şeker’in bir şeye sahip olmak ya da bir işi yaptırmak istediği sınırlı sayıda durumun haricinde. Bu gibi durumlarda yönetim anlayışı feodalizme dönüyordu. Soylular sınıfı, hepsi dış dünyadan gelmiş tepeden tırnağa silahlı beyaz adamlardan, Castle Şeker’in şekerkamışı tarlalarının patronlarından oluşuyordu. Şövalye sınıfıysa ufak hediyeler ve saçma sapan imtiyazlar karşılığında kimi isterseniz öldüren, yaralayan ya da işkence yapan yerli seçkinlerden derlenmişti. Bu şeytani sincap kafesine hapsedilmiş halkın ruhani ihtiyaçlarıysa bir avuç yağ tulumuna dönmüş rahip tarafından karşılanıyordu.</p>

  <p class="block14">“1923 yılında dinamitlenerek havaya uçurulan San Lorenzo Katedrali, Yeni Dünya’nın insan elinden çıkma harikalarından biri sayılırdı,” diye yazıyordu Castle.</p>

  <h2 class="block24"><b class="calibre6" id="id_Toc394268542">Nahoş bir rüya</b></h2>

  <p class="block14">Bizim Onbaşı McCabe ile Johnson’ın San Lorenzo’nun yönetimini ellerine geçirmesi pek de mucize kabilinden bir durum değildi. Daha önce birçokları San Lorenzo’yu ele geçirmişti ve hepsi bunu kolaylıkla başarmıştı. Bunun sebebi basitti: Tanrı o adayı, o sonsuz bilgeliğiyle değersiz bir yer olarak yaratmıştı.</p>

  <p class="block14">Faydasız San Lorenzo fatihi arasında kayıtlara ilk geçen, Hernando Cortes idi. Cortes ve adamları 1519’da içme suyu bulmak için adaya çıkmış, bu topraklara ismini vermiş ve İmparator Şarlken adına el koyarak bir daha ayak basmamış. Bunu takip eden seferler altın, elmas, yakut veya baharat elde edebilmek amacıyla gerçekleştirilmiş. Hiçbir şey bulamayan denizciler eğlence olsun diye birkaç kâfir yerliyi yaktıktan sonra yoluna devam etmiş.</p>

  <p class="block14">Şöyle yazıyordu Castle:</p>

  <p class="block14">‘Fransa 1682’de San Lorenzo’ya el koyduğunda, İspanyollar itiraz etmedi. Danimarka 1699’da San Lorenzo’ya el koyduğunda, Fransızlar itiraz etmedi. Hollandalılar 1704’te San Lorenzo’ya el koyduğunda, Danimarkalılar itiraz etmedi. İngiltere 1706’da San Lorenzo’ya el koyduğunda, Hollandalılar itiraz etmedi. İspanya 1720’de San Lorenzo’ya yeniden el koyduğunda, İngilizler itiraz etmedi. Afrikalı zenciler 1786’da bir İngiliz köle gemisini ele geçirip San Lorenzo kıyılarına çıkarak burayı bağımsız bir ülke, imparatoru olan bir imparatorluk ilan ettiğinde, İspanyollar hiç itiraz etmedi.</p>

  <p class="block14">İmparatorun adı Tum-bumwa’ydı ve adayı savunmaya değer gören tek kişiydi. Bir kaçık olan Tum-bumwa, San Lorenzo Katedrali’ni ve adanın kuzey kıyısındaki muazzam surları yaptırdı. Bu surlar bugün Cumhuriyet’in sözde başkanının özel konutunun sınırları içinde kalmıştır.</p>

  <p class="block14">Surlar hiçbir zaman saldırıya uğramamıştır ve aklı başında herhangi bir insan neden saldırılması gerekeceği konusunda fikir yürütememiştir. Surlar hiçbir zaman hiçbir şeyi korumamıştır. Yapılışları sırasında bin dört yüz kişinin öldüğü rivayet edilir. Bu bin dört yüz kişinin yarısı, yeterince şevkle çalışmayan işçilere ibret olsun diye idam edilmiş.’</p>

  <p class="block14">Castle Şeker, San Lorenzo’ya 1916 yılında, I. Dünya Savaşı sırasında yaşanan şeker patlamasında gelmiş. Adada herhangi bir hükümet yokmuş. Şirket, şeker fiyatlan o kadar yükselince San Lorenzo’nun killi ve çakıllı topraklarının bile kârlı şekilde işletilebileceğini düşünmüş. Kimse itiraz etmemiş.</p>

  <p class="block14">McCabe ile Johnson 1922’de adaya gelip yönetimi ele aldıklarını ilan ettiklerinde, Castle Şeker nahoş bir rüyadan uyanmışçasına kuzu kuzu aradan çekilmiş.</p>

  <h2 class="block24"><b class="calibre6" id="id_Toc394268543">Farklı bir tiranlık</b></h2>

  <p class="block14">“San Lorenzo’nun yeni fatihlerinin en azından yeni bir özelliği vardı,” diye yazıyordu genç Castle. “McCabe ile Johnson, San Lorenzo’yu bir ütopyaya dönüştürme hayalini taşıyordu.</p>

  <p class="block14">“Bu amaç doğrultusunda McCabe, ekonomiyi ve hukuku elden geçirdi.</p>

  <p class="block14">“Johnson da yeni bir din kurdu.”</p>

  <p class="block14">Castle, yine ‘Kalipsolardan bir alıntıya yer vermişti:</p>

  <p class="block14">İstedim ki her şey</p>

  <p class="block14">Anlamlı olsun;</p>

  <p class="block14">Böylece herkes sinirli değil,</p>

  <p class="block14">Mutlu olsun.</p>

  <p class="block14">Yalanlar uydurdum</p>

  <p class="block14">Gayet iyi uyan,</p>

  <p class="block14">Ve bu sefil dünyayı</p>

  <p class="block14">Cennet katına koyan.</p>

  <p class="block14">Kitaba dalmışken biri kolumdan çekiştirdi. Başımı kaldırdığımda minik Newt Hoenikker yanı başımda dikiliyordu. “Belki bara gidip bir iki kadeh parlatmak istersiniz diye düşündüm,” dedi.</p>

  <p class="block14">Böylece gidip birkaç kadeh yuvarladık ve Newt’ın dili bana Rus cüce arkadaşı dansçı Zinka’yı anlatacak kadar çözüldü. Söylediğine göre aşk yuvaları babasının Cape Cod’daki eviymiş.</p>

  <p class="block14">“Belki hiçbir zaman evlenemeyeceğini ama en azından balayımı yaşadım,” dedi.</p>

  <p class="block14">Zinka ile Felix Hoenikker’in denize bakan eski beyaz hasır koltuğuna birbirlerinin kolları arasına kıvrılmış halde geçirdikleri huzur dolu saatlerden bahsetti.</p>

  <p class="block14">Zinka onun için dans edermiş.</p>

  <p class="block14">“Düşünsenize, yalnızca benim için dans eden bir kadın.”</p>

  <p class="block14">“Görüyorum ki hiçbir şeyden pişman değilsiniz.”</p>

  <p class="block14">“O kadın benim kalbimi kırdı. Bundan pek hoşnut kaldığımı söyleyemem. Ancak bedeli buydu. Bu dünyada her şeyin bedeli vardır.”</p>

  <p class="block14">Dingin ve şık bir tavırla kadehini kaldırdı. “Sevgililere ve eşlere,” diye bağırdı.</p>

  <h2 class="block24"><b class="calibre6" id="id_Toc394268544">Kemerlerinizi bağlayın</b></h2>

  <p class="block14">San Lorenzo ufukta göründüğünde, Newt, H. Lowe Crosby ve birkaç yabancıyla beraber barda oturuyordum. Crosby, lavuklardan bahsediyordu. “Lavuk derken ne kastettiğimi anlıyorsunuz değil mi?”</p>

  <p class="block14">“Kelimenin ne anlama geldiğini biliyorum,” dedim, “ama sizde uyandırdığı anlamları bende çağrıştırmadığı aşikâr.”</p>

  <p class="block14">Crosby kafayı bulmuştu ve bütün sarhoşlar gibi sevecenlikle konuştuğu sürece aklından geçen her lafı açık yüreklilikle söyleyebileceği yanılgısı içerisindeydi. Ve o ana dek barda bulunan kimsenin dile getirmediği bir konu olan Newt’ın boyu üzerine açık yüreklilikle ve sevecenlikle konuşmaktaydı.</p>

  <p class="block14">“Bunun gibi cüce kardeşlerimizden bahsetmiyorum.” Crosby kocaman elini Newt’ın omzuna koydu. “Bir adamı lavuk yapan boyu değildir. Kafasının çalışma biçimidir. Ben bu ufak kardeşimizden dört kat daha büyük adamlar gördüm ki hepsi de lavuğun önde gideniydi. Bir de ufaklıklar, bu kadar olmasa da, bayağı ufak tipler gördüm ki, adam gibi adam derim ben onlara.”</p>

  <p class="block14">“Teşekkür ederim,” dedi Newt memnuniyetle ve omzundaki hayvani ele bir kez olsun dönüp bakmadan. Öylesine aşağılayıcı bir bedensel özre o kadar uyum sağlamış başka bir insan evladı görmedim. Hayranlıkla ürperdim.</p>

  <p class="block14">“Lavuklardan söz ediyordunuz,” dedim Crosby’ye, Newt’ı onun elinin ağırlığından kurtarmak umuduyla.</p>

  <p class="block14">“Tabii ya.” Crosby sırtını dikleştirdi.</p>

  <p class="block14">“Bize lavuğun ne demek olduğunu anlatmadınız hâlâ,” dedim.</p>

  <p class="block14">“Lavuk dediğin, kendini çok akıllı zanneder ve çenesini asla tutamaz. Karşısındaki ne söylerse söylesin illa ki karşı çıkar. Siz bir laf edersiniz ve o da hemen dikilip nasıl yanıldığınızı anlatmaya başlar. Lavuk, size kendinizi aptal gibi hissettirmek için sürekli olarak elinden geleni yapar. Ne söylerseniz söyleyin, o hep daha iyisini bilir.”</p>

  <p class="block14">“Pek hoş karakter özellikleri olduğu söylenemez,” diye yorum yaptım.</p>

  <p class="block14">“Bir defasında kızım lavuğun tekiyle evlenmek istemişti,” dedi Crosby gizemli bir edayla.</p>

  <p class="block14">“Öyle mi?”</p>

  <p class="block14">“Böcek gibi ezdim herifi.” Crosby, lavuğun sözleri ve yaptıklarının anısıyla yumruğunu bara indirdi. “Hey yarabbi!” dedi, “biz üniversiteye gitmedik sanki!” Bakışları yeniden Newt’a döndü. “Sen üniversiteye gittin mi?”</p>

  <p class="block14">“Cornell,” dedi Newt.</p>

  <p class="block14">“Cornell!” diye sevinçle haykırdı Crosby. “Şu işe bak! Ben de Cornell’e gittim.”</p>

  <p class="block14">“O da.” Newt başıyla beni işaret etti.</p>

  <p class="block14">“Üç Cornell mezunu aynı uçakta!” dedi Crosby ve lüzumsuz bir granfalon şenliği daha yaşadık.</p>

  <p class="block14">Ortalık biraz durulunca Crosby, Newt’a ne işle uğraştığını sordu.</p>

  <p class="block14">“Boya işleri.”</p>

  <p class="block14">“Ev mi boyuyorsun?”</p>

  <p class="block14">“Ressamım.”</p>

  <p class="block14">“İşe bak ulan!” dedi Crosby.</p>

  <p class="block14">O sırada hostes, “Lütfen koltuklarınıza dönün ve kemerlerinizi bağlayın,” diye uyardı. “Bolivar’ın Monzano Havalimanı üzerindeyiz.”</p>

  <p class="block14">“Ulu Tanrım! Dur bir saniye, dur,” Crosby başını eğerek Newt’a baktı. “Şimdi fark ettim de ben senin ismini daha önce duymuştum.”</p>

  <p class="block14">“Babam, atom bombasının babasıydı.” Felix Hoenikker’in atom bombasının babalarından biri olduğunu değil, doğrudan babası olduğunu söylemişti Newt.</p>

  <p class="block14">“Oradan hatırlıyorum yani,” dedi Crosby.</p>

  <p class="block14">“Oradan hatırlıyorsunuz.”</p>

  <p class="block14">“Benim aklıma gelen başka bir şeydi,” dedi Crosby. Bir süre düşündü. “Bir dansçıyla alakalı bir şeyler galiba.”</p>

  <p class="block14">“Artık yerlerimize otursak iyi olacak,” dedi Newt hafiften gerilerek.</p>

  <p class="block14">“Bir Rus dansçıydı galiba.” Crosby sesli düşünmekte sakınca görmeyecek kadar alkollüydü. “O dansçının casus olabileceğiyle ilgili bir makale okuduğumu hatırlıyorum.”</p>

  <p class="block14">“Lütfen beyler,” dedi hostes. “Yerlerinize dönüp kemerlerinizi bağlamanız gerekiyor artık.”</p>

  <p class="block14">Newt masum gözlerle H. Lowe Crosby’ye bakıyordu. “Hatırladığınız ismin Hoenikker olduğuna emin misiniz?” Sonra da bir yanlış anlama ihtimalini ortadan kaldırmak için Crosby’ye soyadını harf harf saydı.</p>

  <p class="block14">“Yanılıyor da olabilirim,” dedi H. Lowe Crosby.</p>

  <h2 class="block24"><b class="calibre6" id="id_Toc394268545">Yoksun bir ulus</b></h2>

  <p class="block14">Adanın havadan görünen şekli, inanılmaz derecede düzgün bir dikdörtgendi. Denizden yukarıya acımasız görünüşlü faydasız taş direkler yükseliyordu.</p>

  <p class="block14">Adanın güney ucunda liman şehri Bolivar vardı.</p>

  <p class="block14">Tek şehir oydu.</p>

  <p class="block14">Başkentti.</p>

  <p class="block14">Batak bir düzlüğe kurulmuştu. Monzano Havalimanı’nın pistleri deniz tarafındaydı.</p>

  <p class="block14">Bolivar’ın hemen kuzeyinde dağlar aniden keskin bir yükselişe geçiyor, adanın geri kalanını zalim kamburlarıyla dolduruyordu. Sangre de Cristo, yani İsa’nın Kanı Dağları deniyordu bunlara ama bana yalak başındaki domuzlar gibi görünmüşlerdi.</p>

  <p class="block14">Bolivar’ın birçok ismi vardı; Caz-ma-caz-ma, Santa Maria, Saint Louis, Saint George ve Zafer Limanı bunlardan bazılarıydı. Yeni ismi kente, 1922’de Johnson ile McCabe tarafından büyük Latin Amerikalı idealist ve kahraman Simon Bolivar’ın onuruna verilmişti.</p>

  <p class="block14">Johnson ile McCabe geldiklerinde şehir çalı çırpıyla, tenekelerle, meyve sandıklarıyla, çamurla kurulu haldeydi ve trilyonlarca mutlu ceset soyguncusunun gömülü olduğu, ekşi balçık, pislik ve artık bulamacının içine kazılmış yeraltı mezarlarının üstünde yükseliyordu.</p>

  <p class="block14">Ben de şehri aşağı yukarı o halde buldum. Şimdi tek farkı, kıyı boyunca sıralanmış yeni binalardan oluşan sahte mimari yüzdü.</p>

  <p class="block14">Johnson ile McCabe halkı sefalet ve pislikten kurtaramamıştı.</p>

  <p class="block14">‘Baba’ Monzano da yapamamıştı bunu.</p>

  <p class="block14">Herkes çuvallamaya mahkûmdu, çünkü San Lorenzo, Sahra Çölü’nün ortasındaki ya da kutup dairesindeki bir arazi kadar verimsizdi.</p>

  <p class="block14">Diğer yandan nüfusu, Çin ile Hindistan dâhil olmak üzere dünyanın en kalabalık yerlerini aratmayacak kadar yoğundu. Her bir yaşanamaz kilometrekaresinde yüz yetmiş dört insan vardı.</p>

  <p class="block14">‘McCabe ile Johnson’ın San Lorenzo’yu yeniden düzenleme sürecinin idealist safhasında, ülkenin toplam gelirinin tüm yetişkin vatandaşlar arasında eşit olarak paylaşılacağı duyurulmuştu,’ diye yazıyordu Philip Castle. ‘Bunu yapmayı ilk ve son kez denediklerinde kişi başına altı ila yedi dolar arasında bir para düşmüştü.’</p>

  <h2 class="block24"><b class="calibre6" id="id_Toc394268546">Bir onbaşının değeri</b></h2>

  <p class="block14">Monzano Havalimanı’ndaki gümrük kulübesinde hepimizin bavulları kontrol edildi ve San Lorenzo’da harcamayı düşündüğümüz miktarda parayı yerel para birimi olan <i class="calibre4">Onbaşı</i>’ya çevirdik. ‘Baba’ Monzano bir Onbaşının elli Amerikan sentine denk olduğunda ısrar ediyordu.</p>

  <p class="block14">Gümrük kulübesi yeni ve tertipliydi ama duvarlarına şimdiden karman çorman bir sürü afiş yapıştırılmıştı bile.</p>

  <p class="block14">SAN LORENZO’DA BOKONONCULUK YAPARKEN YAKALANANIN CEZASI KANCADIR! yazıyordu bir tanesinde.</p>

  <p class="block14">Bir diğer afişteyse Bokonon’un resmi vardı. Purosu ağzında, bir deri bir kemik, siyahi bir ihtiyar. Akıllı, iyi yürekli, eğlenceli bir adama benziyordu.</p>

  <p class="block14">Resmin altında şu sözler yazılıydı:</p>

  <p class="block14">ARANIYOR</p>

  <p class="block14">ÖLÜ YA DA DİRİ GETİRENE 10.000 ONBAŞI ÖDÜL!</p>

  <p class="block14">Afişe daha yakından baktım ve alt taraflarında bir yerde Bokonon’un 1929 yılında doldurmak zorunda kaldığı bir tür polis tutanağının da afişe eklendiğini gördüm. Bokonon avcıları onun parmak izlerinin ve el yazısının neye benzediğini görebilsinler diye koymuşlardı anlaşılan bunu afişe.</p>

  <p class="block14">Benim asıl ilgimi çekense, Bokonon’un 1929’da sorulara cevap olarak yazdığı bazı kelimelerdi. Her seferinde meseleye olabildiğince kozmik bir bakış açısıyla yaklaşmış, hayatın kısalığı ve sonsuzluğun uzunluğu gibi kavramları göz önünde bulundurmuştu.</p>

  <p class="block14">Meslek sorusuna cevabı şuydu: ‘Yaşamak’.</p>

  <p class="block14">Başlıca uğraş sorusunaysa ‘Ölmek’ diye cevap vermişti.</p>

  <p class="block14">“BURASI HIRİSTİYAN BİR ÜLKEDİR! BÜTÜN AYAK OYUNLARININ CEZASI KANCADIR”, diyordu bir başka afişte. Bu bana anlam ifade etmemişti, çünkü o zamanlar Bokononcuların ayak tabanlarını birbirlerine bastırarak ruhlarını kavuşturduğunu henüz bilmiyordum.</p>

  <p class="block14">Philip Castle’ın kitabının tümünü okumadığım için en çok merak ettiğim şey, Onbaşı McCabe’in can dostu olan Bokonon’un nasıl olup da bir kanun kaçağına dönüştüğüydü.</p>

  <h2 class="block24"><b class="calibre6" id="id_Toc394268547">Hazel neden korkmuyordu?</b></h2>

  <p class="block14">San Lorenzo’da uçaktan yedi kişi inmiştik: Newt ve Angela, Büyükelçi Minton ve karısı, H. Lowe Crosby ve karısı ve ben. Gümrük kontrolünden sonra bizi dışarıya alıp bir tribüne çıkardılar.</p>

  <p class="block14">Orada karşımızda son derece sessiz bir kalabalık bulduk.</p>

  <p class="block14">Beş binden fazla San Lorenzolu bize bakıyordu. Ada halkının teni yulaf ezmesi rengindeydi. İnsanlar bir deri bir kemikti. Aralarında bir tane bile şişman yoktu. Herkesin dişleri dökülmüştü. Çoğunun bacakları çarpık ya da şişti.</p>

  <p class="block14">Gözlerinde fer olan bir kişi bile yoktu.</p>

  <p class="block14">Kadınların göğüsleri açıktaydı ve hepsi pörsümüştü. Erkeklerin giysi niyetine sarındığı paçavralar, eskinin dolaplı saatlerindeki sarkaçlar gibi sallanan aletlerini gizlemeye yetmiyordu.</p>

  <p class="block14">Ortalıkta bir sürü köpek vardı ama teki bile havlamıyordu. Bir sürü bebek vardı ama teki bile ağlamıyordu. Arada sırada birkaç kişi öksürüyordu ama başkaca ses duyulmuyordu.</p>

  <p class="block14">Kalabalığın önündeki askeri bando hazırolda duruyordu. Çalmıyordu.</p>

  <p class="block14">Bandonun önünde bir sancak kıtası vardı. İki bayrak taşıyorlardı: ABD bayrağı ve San Lorenzo bayrağı. San Lorenzo bayrağı, lacivert zemin üzerine işlenmiş Deniz Piyade onbaşısı pırpırından oluşuyordu. Bayraklar durgun havada öylece sarkıyordu.</p>

  <p class="block14">Uzakta bir yerlerde tokmağın pirinç gonga ağır ağır vurduğunu duyar gibi oldum. Gerçekte öyle bir ses yoktu tabii. Ruhum, San Lorenzo ikliminin cırtlak, kafa ütüleyen sıcağıyla çınlıyordu sadece.</p>

  <p class="block14">“İyi ki burası Hıristiyan bir ülkeymiş,” diye fısıldadı Hazel Crosby kocasının kulağına, “yoksa biraz korkabilirdim.”</p>

  <p class="block14">Arkamızda bir ksilofon vardı.</p>

  <p class="block14">Ksilofonun üzerinde ışıltılı bir tabela asılıydı. Sahte elmas ve lâl taşlarından yapılmıştı bu tabela.</p>

  <p class="block14">Üstünde MONA yazıyordu.</p>

  <h2 class="block24"><b class="calibre6" id="id_Toc394268548">Saygılı ve özgür</b></h2>

  <p class="block14">Tepesinde olduğumuz izleme standının sol tarafında yan yana dizilmiş altı adet pervaneli savaş uçağı vardı ve San Lorenzo’ya Birleşik Devletler’den askeri yardım olarak verilmişlerdi. Her uçağın gövdesine çocukça bir kana susamışlıkla şeytanı öldüren boa yılanı resmedilmişti. Şeytanın ağzından, burnundan ve kulaklarından kanlar boşanıyordu. İblisin yabası kızıl parmaklarından kayıp düşüyordu.</p>

  <p class="block14">Her uçağın önünde yine yulaf ezmesi tenli bir pilot duruyordu; onlar da sessizdi.</p>

  <p class="block14">Bu gittikçe kabaran sessizliğin içinden sivrisinek vızıltısına benzer bir ses yükselmeye başladı. Yaklaşan bir sirendi bu. ‘Baba’nın gıcır gıcır siyah Cadillac limuziniydi gelen.</p>

  <p class="block14">Limuzin, lastiklerinden dumanlar tüterek önümüzde durdu.</p>

  <p class="block14">İçinden ‘Baba’ Monzano, manevi kızı Mona Aamons Monzano ve Franklin Hoenikker indi.</p>

  <p class="block14">‘Baba’nın buyurgan fakat cansız bir el işaretiyle birlikte kalabalık, San Lorenzo Milli Marşı’nı söylemeye başladı. Marşın bestesi meşhur kovboy şarkısı ‘Home on the Range’ ile aynıydı. Sözler 1922’de Lionel Boyd Johnson, yani Bokonon tarafından yazılmıştı. Güfte şuydu:</p>

  <p class="block14">Bizim güzel adamızda</p>

  <p class="block14">Yaşamak bambaşka,</p>

  <p class="block14">Erkekleri korkusuz köpekbalığı misali;</p>

  <p class="block14">Kadınları saf ve erdemli,</p>

  <p class="block14">Hepimiz pek iyi biliriz</p>

  <p class="block14">Çocuklarımızın emsali biziz.</p>

  <p class="block14">San, San Lo-ren-zo!</p>

  <p class="block14">Ne zengin, ne talihli adadır bu!</p>

  <p class="block14">Düşmanlarını sindirir korku,</p>

  <p class="block14">Çünkü dize geleceklerini bilir,</p>

  <p class="block14">Bu saygılı ve özgür halkın hakkını verir.</p>

  <h2 class="block24" id="id_Toc394268549">Huzur ve bereket</h2>

  <p class="block14">Marş bitince kalabalık yine ölüm sessizliğine büründü.</p>

  <p class="block14">‘Baba’, Mona ve Frank tribüne geldi. Onlar tribüne çıkarken tek bir trampet kendilerine eşlik etti. ‘Baba’ parmağıyla trampetçiye işaret edince tıpırtı kesildi.</p>

  <p class="block14">Gömleğinin üstüne astığı omuz kılıfında krom kaplı bir 45’lik tabanca taşıyordu. Karass üyelerimin birçoğu gibi o da yaşlı, çok yaşlı bir adamdı. Kötü görünüyordu. Kısa adımlarını ayaklarını sürüyerek atabiliyordu. Hâlâ şişman bir adamdı ama yağları hızla eriyordu, zira basit üniforması üstünden akıyordu. Kurbağa gözlerinin akları sararmıştı. Elleri titriyordu.</p>

  <p class="block14">Kişisel koruması, beyaz üniforması içindeki Tümgeneral Franklin Hoenikker’di. İnce bilekli, dar omuzlu bir adam olan Frank, yatma saati çoktan geçmiş bir çocuğu andırıyordu. Göğsünde bir madalya asılıydı.</p>

  <p class="block14">İkisini, yani ‘Baba’ ile Frank’i takip etmekte güçlük çekiyordum; görüş açım kapalı olduğundan filan değil, gözlerimi Mona’dan alamadığım için. Kendimden geçmiştim, kalbim paramparçaydı, coşku içindeydim, delirmiştim. Bir kadının nasıl olması gerektiği konusunda o güne dek kurduğum tüm açgözlü, mantıkdışı hayaller Mona’da vücut bulmuştu. Tanrı o sıcacık, kaymak gibi ruhunu korusun. Sonsuza dek yetecek kadar huzur ve bereket vardı onda.</p>

  <p class="block14">O kız ki, henüz on sekizindeydi, mest edici bir dinginliğe sahipti. Her şeyi anlıyor gibiydi ve anlaşılması gereken her şey de oydu. Bokonon’un Kitapları’nda adı geçiyordu. Bokonon’un onun hakkında sarf ettiği sözlerden biri şuydu: ‘Mona, mutlak sadeliğin vücut bulmuş halidir.’</p>

  <p class="block14">Elbisesi beyaz bir tunikti.</p>

  <p class="block14">Minik kahverengi ayaklarına topuksuz sandaletler giymişti.</p>

  <p class="block14">Açık san renkteki saçlan uzun ve dümdüzdü.</p>

  <p class="block14">Kalçaları bir liri andırıyordu.</p>

  <p class="block14">Ah Tanrım!</p>

  <p class="block14">Sonsuz huzur ve bereket.</p>

  <p class="block14">San Lorenzo’daki tek güzel kız oydu. Milli servetti. Philip Castle’ın yazdığına göre, ‘Baba’ yönetim anlayışının katılığına ilahi bir boyut katmak için onu manevi evladı ilan etmişti.</p>

  <p class="block14">Ksilofon tribünün ön tarafına getirildi. Ve aleti Mona çaldı. Seçtiği şarkı ‘‘When Day Is Done” idi. Şarkı baştan sona tremolo tekniğiyle çalındı; ton yükseliyor, alçalıyor, gene yükseliyordu.</p>

  <p class="block14">Kalabalığın bu güzellikten başı dönmüştü.</p>

  <p class="block14">Şarkının sonunda sıra ‘Baba’nın bizi karşılamasına geldi.</p>
</body>
</html>
