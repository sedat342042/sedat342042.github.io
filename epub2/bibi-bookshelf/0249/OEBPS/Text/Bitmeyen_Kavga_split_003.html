<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bitmeyen Kavga</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos20072"></p>

  <p class="calibre11"><span class="calibre12"><span class="bold"><span class="calibre13">2</span></span></span></p>

  <p class="calibre14">Jim bütün gün boyunca huzursuzdu. Uzun bir rapor üstünde çalışan Harry Nilson, elinde olmaksızın birkaç kere dönüp bakmıştı ona. Sonunda, "Bak istersen sen tek başına git," dedi. "Gitmemen için bir neden yok. Ben ancak yarım saat sonra gidebilirim seninle, önce şunu bitirmem gerek."</p>

  <p class="calibre15">"Adımı değiştirsem mi diye düşünüyorum, insanın adını değiştirmesi kendi üzerinde bir etki yaratır mı acaba?"</p>

  <p class="calibre15">Nilson yine raporuna döndü: "Birkaç güç görev alıp yeteri kadar da deliğe girer, adını da birkaç kere değiştirirsen, ondan sonra bir numaraymış ya da bir admış hiçbir şeyin önemi kalmaz."</p>

  <p class="calibre15">Jim pencereden dışarı bakıyordu. Karşıda tuğladan bir duvar iki bina arasındaki boş bir arsayı belirliyordu. Bir grup çocuk binanın duvarına top atıp oynamaktaydılar. Çığlıkları kapalı camlar ardından ancak işitiliyordu.</p>

  <p class="calibre15">"Çocukken ben de arsalarda oynardım," dedi Jim. "Hep kavga ederdik. Şimdiki çocuklar da o zamankiler gibi dövüşürler mi acaba?"</p>

  <p class="calibre15">Harry yazısına ara vermedi: "Elbette. Aşağı baktığımda hep dövüştüklerini görürüm. Kesinlikle öyle."</p>

  <p class="calibre15">"Benim bir ablam vardı," dedi Jim. "Mahalledeki herkesi döverdi. Tanıdığım en usta bilye oyuncusuydu. Sahi diyorum, Harry. Üstelik parmaklarını yere dayayarak bir bilyeyi üç metreden ortasından böldüğünü bilirim."</p>

  <p class="calibre15">Harry başını kaldırdı: "Ablan olduğunu bilmiyordum. Ne oldu ona?"</p>

  <p class="calibre15">"Bilmiyorum," dedi Jim. "Bilmiyor musun?"</p>

  <p class="calibre15">"Hayır. Garip... pek garip değil aslında. O tür bir iş geldi başına işte."</p>

  <p class="calibre15">"Ona ne olduğunu bilmiyorum da ne demek?" Harry kalemini bıraktı.</p>

  <p class="calibre15">"Anlatabilirim," dedi Jim. "Adı May'di. Benden bir yaş büyüktü. Mutfakta yatardık. Birer portatif yatağımız vardı. May on dört, ben de on üç yaşımdayken arkasında soyunup giyinmek için köşede bir çarşafla kendisine bir bölme yapmıştı. Sık sık kıkırdamaya filan da başlamıştı. Öteki kızlarla uzun uzun kapı önünde oturur, oğlanlar geçerken kıkır kıkır gülerlerdi. Sapsarı saçları vardı. Güzeldi de sanırım. Bir akşam Yirmi üçüncü Cadde ile Fulton arasındaki boş arsada şimdi bir banka vardır orada top oynamaktan döndüm. Eve girince annem, 'May'i kapı önünde gördün mü?' diye sordu. Görmemiştim. Az sonra babam işten geldi. 'May nerede?' diye sordu o da. Annem, 'Daha gelmedi,' dedi.</p>

  <p class="calibre15">&nbsp;Olayları nasıl da hatırlıyorum Harry, çok garip bir şey bu, herkesin ne dediğini, neler yaptıklarını falan.</p>

  <p class="calibre15">Yemek için bir süre bekledik, ama babam öfkelendi birden. 'Yemeği getirin,' dedi. 'Bu May de çok olmaya başladı artık. Kendini dayak yemeyecek kadar büyümüş sanıyor.'</p>

  <p class="calibre15">Annemin açık mavi gözleri vardı. Gözlerinin beyaz taşları andırdığını hatırlıyorum. Yemekten sonra babam sobanın yanındaki koltuğuna oturdu. Gittikçe biraz daha öfkeleniyordu. Annem de yanında oturuyordu. Ben gidip yattım. Annemin başını çevirip dudaklarını oynattığını gördüm. Dua ediyordu sanırım. Annem Katolikti ama babam kiliselerden nefret ederdi. İkide bir May eve geldiğinde, ona neler yapacağını söyleyerek homurdanıyordu.</p>

  <p class="calibre15">Saat on bire doğru ikisi de yatak odalarına çekildiler, ama mutfaktaki ışığı söndürmediklerinden uzun bir süre konuştuklarına duyuyordum." Gece iki üç kere uyandım, annemin yatak odasının kapısından baktığını hatırlıyorum. Gözleri beyaz taşları andırıyordu."</p>

  <p class="calibre15">Jim pencerenin önünden çekilip yatağa oturdu. Harry kalemini masaya bastırıyordu. "Ertesi sabah uyandığımda d işarda güneş vardı ve mutfağın ışığı hâlâ yanıyordu. Gündüzün ışığın yandığını görmek insana garip bir duygu, bir yalnızlık duygusu verir. Az sonra annem yatak odasından çıkıp ocağı yaktı. Yüzü kaskatıydı, gözleri hiç kıpırdamıyor gibiydi. Babam çıkageldi sonra, iki gözünün ortasına yumruk yemiş de sersemlemiş gibiydi o da. Ağzını bıçak açmıyordu. İşe gitmeden önce, 'Giderken bir karakola uğrayayım, belki de başına bir kaza filan gelmiştir,' dedi.</p>

  <p class="calibre15">Ben okula gittim, okuldan çıkınca da dosdoğru eve döndüm. Annem bana, kızlara May'i görüp görmediklerini sormamı söylemişti. Main kaçtığı haberi yayılmıştı artık. Kızlar May'i hiç görmediklerini söylediler. Korkudan ürperiyorlardı bunu söylerken. Sonra babam eve geldi. Eve dönerken karakola uğramıştı. "Polisler eşkâlini aldılar,' dedi 'gözlerini dört açacaklarmış.'</p>

  <p class="calibre15">O gece de bir öncekinden farksızdı. Babamla annem yan yana oturdular yine. Ama babam o gece hiç konuşmadı. Yine bütün gece ışığı açık bıraktılar. Ertesi gün babam yine karakola gitti. Polisler mahallenin çocuklarını sorguya çekmesi için bir dedektif yolladılar. Bir polis de gelip annemle konuştu. Sonunda gözlerini dört açacaklarını söylediler. Hepsi bu işte. Bir daha ondan hiç haber alamadık."</p>

  <p class="calibre15">Harry kalemiyle masaya vururken ucunu kırdı: "Dolaştığı kendinden büyük bir oğlan var mıydı? Belki de onunla kaçmıştır."</p>

  <p class="calibre15">"Bilmiyorum. Kızlar öyle biri yok dediler, olsaydı onlar bilirdi."</p>

  <p class="calibre15">"Peki ama senin, onun başına neler gelebileceği konusunda hiçbir fikrin yok mu?"</p>

  <p class="calibre15">&nbsp;"Hayır. Bir gün vardı, ertesi gün de yok. Aynı şey iki yıl sonra Bertha Riley'in başına geldi... birdenbire yok oldu oda."</p>

  <p class="calibre15">Jim eliyle çenesini sıvazladı: "Belki benim kendi kuruntum ama o olaydan sonra annem daha bir sessizleşmiş gibi geldi bana. Evin içinde robot gibi dolaşır, çok az konuşurdu. Gözlerine de ölü bir bakış yerleşmişti, işte bu da babamı çileden çıkarıyordu. Önüne çıkan herkesle yumruk yumruğa dövüşmek zorundaydı sanki. İşe gidince Monel mezbahasında ustabaşını dövdü. Sonra da doksan gün içerde yattı."</p>

  <p class="calibre15">Harry pencereden dışarı baktı. Birden kalemini bırakıp ayağa kalktı: "Yürüt" dedi. "Seni götürüp kurtulayım bari. Bu raporu bitirmem gerek. Döndüğümde yazarım artık."</p>

  <p class="calibre15">Jim radyatörün üstünden iki çift ıslak çorap aldı, katlayıp kâğıt çantasına koydu. "Gittiğim yerde kuruturum," dedi.</p>

  <p class="calibre15">Harry şapkasını başına geçirdi, raporunu katlayıp cebine soktu.</p>

  <p class="calibre15">"Polisler ara sıra burayı didik didik ederler. O yüzden ortalıkta hiçbir şey bırakmam." Çıkarken büronun kapısını kilitledi.</p>

  <p class="calibre15">Kentin iş merkezinden geçip apartmanların olduğu mahalleleri arkalarında bıraktılar. Sonunda hepsi de bahçeli eski evlerden oluşan bir mahalleye gelmişlerdi. Harry çakıl taşı döşeli bir araba yoluna saparak, "Geldik işte. Bu evin arkası," dedi. Çakıllı yolun sonunda yeni boyanmış küçük bir ev vardı. Harry kapıya doğru yürüyüp açtı, Jim'e kendisini izlemesini işaret etti.</p>

  <p class="calibre15">Evin genişçe bir odasıyla, küçücük bir mutfağı vardı. Odanın içinde üstlerine ordu malı battaniye serilmiş altı tane çelik portatif yatak bulunuyordu, içerdeki üç kişinin ikisi yatıyor, okumuş bir boksörü andıran üçüncüsü de önündeki daktiloya eğilmiş tek parmakla bir şeyler yazıyordu.</p>

  <p class="calibre15">Harry kapıyı açınca adam başını kaldırdı, sonra kalkıp gülümseyerek yürüdü: "Merhaba, Harry. Ne var ne yok bakalım?"</p>

  <p class="calibre15">"Jim Nolan bu," diye açıkladı Harry. "Hatırladın mı? Hani geçen gece sözü edilmişti. Jim, bu da Mac. Bu eyalette işçiler arasında nasıl çalışılacağını ondan daha iyi bilen yoktur."</p>

  <p class="calibre15">Mac sırıttı: "Tanıştığımıza sevindim, Jim." Harry kapıdan çıkmak üzere dönerken, "Mac, ona göz kulak ol," dedi. "işe koş onu. Benim raporumu tamamlamam gerek." Yatmakta olan öteki iki kişiye el salladı. "Eyvallah çocuklar!"</p>

  <p class="calibre15">Kapı kapanınca Jim çevresine bakındı. Duvarlar tahta ve çıplaktı. Odada yalnızca bir iskemle vardı, o da daktilonun önünde duruyordu. Mutfaktansa, haşlanmış sığır eti kokusu geliyordu. Mac'a baktı sonra, geniş omuzlarıyla uzun kollarına, İsveçliler gibi gözlerinin altı dümdüz ve elmacık kemikleri aralıklı yüzüne baktı. Mac'ın dudakları kuru ve çatlaktı. Jim kendisini incelerken o da aynen onu inceliyordu.</p>

  <p class="calibre15">"Yazık ki köpek değiliz," dedi ansızın. "Yoksa işi hemen çözümlerdik, ya dost olur, ya da kavga ederdik. Harry senin iyi biri olduğunu söyledi. Harry işini bilir. Haydi gel çocuklarla tanış. Bu soluk yüzlü olanı Dick'tir, yatak odası radikalidir. Onun sayesinde epey pasta yeriz."</p>

  <p class="calibre15">Yatağın üstündeki soluk yüzlü, kara saçlı genç gülümseyerek elini uzattı.</p>

  <p class="calibre15">"Ne kadar yakışıklı gördün mü," diye Mac devam etti. "Ona Yemlik deriz biz. Bayanlara işçi sınıfını anlatır, biz de pembe kremalı pasta yeriz, öyle değil mi Dick?"</p>

  <p class="calibre15">"Yürü taş arabası!" dedi Dick neşeyle.</p>

  <p class="calibre15">Jim'i kolundan tutan Mac, öteki yataktaki adama döndü. Adamın kaç yaşında olduğunu kestirmek olanaksızdı. Yüzü pörsümüştü, yara bere içindeydi, burnu yamyassı olmuş, iri çenesi yana kaymıştı. "Bu da Joy," dedi Mac. "Joy eskilerdendir, öyle değil mi Joy?"</p>

  <p class="calibre15">"Tam üstüne bastın." Joy'un gözleri birden parladı, parladığı gibi de ışık birden sönüverdi. Başı birkaç kere titredi. Konuşmak için ağzını açtıysa da, "Tam üstüne bastın," diye tekrarladı yine. Sanki herhangi bir tartışma konusunu kesermiş gibi. Bir eliyle diğerini okşuyordu. Jim adamın ellerinin yaralı ve ezik olduğunu gördü.</p>

  <p class="calibre15">"Joy kimseyle el sıkışmaz," diye Mac açıkladı. "Kemikleri hep kırılmıştır. El sıkışmak Joy'un canını acıtır."</p>

  <p class="calibre15">Joy'un gözlerindeki ışık yeniden parladı: "Neden?" diye tiz bir sesle bağırdı. "Dayak yedim de ondan! Bir demire kelepçelendim ve başıma vurdular. Atlar tepindi üstümde. Eşek sudan gelinceye kadar dövdüler, öyle değil mi, Mac?"</p>

  <p class="calibre15">"Öyle Joy."</p>

  <p class="calibre15">"Hiç aman diledim mi Mac? Beni baygın yere serene kadar o heriflere orospu çocukları diye bağırmadım mı?"</p>

  <p class="calibre15">"Çok doğru Joy. Çeneni kıssaydın öyle bayıltıncaya kadar dövmezlerdi seni."</p>

  <p class="calibre15">Joy'un sesi çığlığa dönüşmüştü: "Ama orospu çocuklarıydı hepsi. Söyledim bunu onlara. Ellerimi kelepçeleyip vursunlar başıma. Üstümde at tepindirsinler. Elimi görüyor musun? İşte at geçti onun üstünden. Ama onlara sövmekten bir an bile geri kalmadım, değil mi Mac."</p>

  <p class="calibre15">Mac eğilip adamın omzunu okşadı: "Elbette Joy. Kimse seni susturamaz."</p>

  <p class="calibre15">&nbsp;"Öyle elbette," dedi Joy, gözlerindeki parıltı yine yok olmuştu.</p>

  <p class="calibre15">"Buraya gel, Jim," dedi Mac. Genç adamı alıp üstünde daktilo olan masama durduğu öteki tarafa götürdü. "Makinede yazmasını bilir misin?"</p>

  <p class="calibre15">"Biraz."</p>

  <p class="calibre15">"Tanrıya şükürler olsun! Hemen işe başlayabilirsin öyleyse." Mac sesini alçalttı. "Joy'a aldırma. Dayaktan keçileri kaçırdı. Başına çok vurmuşlar. Ona göz kulak olup başına bir iş gelmemesine çalışıyoruz."</p>

  <p class="calibre15">"Babam da öyleydi işte," dedi Jim. "Bir keresinde sokakta bulmuştum onu. Sola doğru çemberler çize çize yürüyordu. Düz yürüyebilmesi için onu tutmak zorunda kaldı. Grev kırıcılarından biri muştayla kulağının altına vurmuş, yön duygusu karmakarışık olmuştu."</p>

  <p class="calibre15">"Buraya bak," dedi Mac. "İşte bildiri bu. Makinede dört karbon kâğıdı var. Yirmi kopya çıkartacağız. Ben yemek hazırlarken bir denemek ister misin?"</p>

  <p class="calibre15">"Elbette."</p>

  <p class="calibre15">"Tuşlara kuvvetli bas. Karbon kâğıtları epey eski." Mac mutfağa giderken seslendi. "Dick, gel de kokusuna dayanabilirsen birkaç soğan ayıkla."</p>

  <p class="calibre15">Dick yataktan kalktı, beyaz gömleğinin kollarını kıvırarak Mac'ın ardından yürüdü.</p>

  <p class="calibre15">Joy yerinden kalkıp yanına geldiğinde Jim makinede ağır aksak yazmaya yeni başlamıştı. "Malı üreten kimdir?" diye sordu Joy.</p>

  <p class="calibre15">"Şey... işçiler."</p>

  <p class="calibre15">Joy'un yüzüne kurnaz bir bakış yerleşti, çok bilmiş ve gizli bir bakış: "Peki ya kârı kimler alır?" "Sermayeyi yatıranlar."</p>

  <p class="calibre15">"Ama onlar hiçbir şey üretmezler," diye bağırdı Joy. "Kârı almaya ne hakları var."</p>

  <p class="calibre15">Mac mutfak kapısından başını uzattı. Elinde bir kaşıkla hızlı adımlarla yanlarına geldi sonra. "Dinle bak, Joy," dedi. "Bizden olanlara propaganda yapmaktan vazgeç artık. Tanrım, bizimkiler zamanlarının çoğunu birbirlerini inandırmaya çalışmakla geçirirler zaten. Yorgunsun sen. Jim'in de işi var. Jim işini bitirince onun yazdığı mektupların bazılarının adreslerini sana yazdırırım belki."</p>

  <p class="calibre15">"Gerçekten mi Mac? Onlara gerekeni söyledim ama, değil mi Mac? Vururlarken bile söyledim içimdekileri."</p>

  <p class="calibre15">&nbsp;Mac adamı kolundan tutup yatağına götürdü: "Al sana New Masses'in bir sayısı. Ben yemeği hazırlayana kadar resimlerine bakarsın."</p>

  <p class="calibre15">Jim mektubu yazmaya koyuldu. Dört kere yazıp yirmi kopyayı yazı makinesinin yanına bıraktı. "Hepsi tamam, Mac!" diye seslendi mutfağa.</p>

  <p class="calibre15">Mac gelip kopyalara baktı: "Bayağı güzel yazıyormuşsun Jim. Hiç yanlış yazmamışsın. Al şu zarfları da mektupları yerleştir şimdi. Yemekten sonra adresleri yazarız."</p>

  <p class="calibre15">Mac tabakları sığır eti, havuç, patates ve dilimlenmiş çiğ soğanla doldurdu. Herkes yemek için kendi yatağına çekildi. Dışardan gelen gün ışığı ile loştu odanın içi; Mac tavanın ortasından asılı güçlü çıplak ampulü yaktı.</p>

  <p class="calibre15">Yemeklerini bitirince Mac yine mutfağa gidip bir tabak dolusu küçük küçük pastalarla döndü, "işte Dick'in çalışmasının ürünleri. Bu Dick yatak odasını politik amaçlarla kullanır. Beyler size partinin Du Barry'sini tanıtmakla şeref duyarım."</p>

  <p class="calibre15">"Canın cehenneme!" dedi Dick Mack kapatılmış zarfları Jim'in yatağı üstünden aldı. "İşte yirmi mektup. Her birimiz beş adres yazacağız." Masadaki tabakları bir yana itip çekmeceden bir şişe mürekkeple bir kalem çıkardı. Sonra da cebinden çıkardığı bir listeden beş zarfın üstünü yazdı.</p>

  <p class="calibre15">"Sıra sende Jim. Sen de şu beş adresi yaz şimdi."</p>

  <p class="calibre15">"Neden böyle yapıyoruz?"</p>

  <p class="calibre15">"Pek bir şey fark etmez sanırım, ama işlerini biraz daha güçleştiririz o kadar. Mektuplarımız sık sık açılır. Adresler değişik yazılarla olunca polislerin işlerini biraz daha güçleştiririz diye düşünüyorum. Her birini ayrı ayrı posta kutularına atacağız. Boşu boşuna başımıza dert açmanın anlamı yok."</p>

  <p class="calibre15">Diğer iki adam adresleri yazarlarken Jim tabakları mutfağa taşıdı, lavabonun yanına yerleştirdi.</p>

  <p class="calibre15">Jim döndüğünde Mac zarfların pullarını yapıştırmış cebine koyuyordu. "Bu akşam bulaşık yıkama sırası Dick ile Joy'da," dedi Mac. "Dün gece ben tek başıma yıkamıştım. Şimdi bu mektupları atmaya gidiyorum. Benimle gelmek ister misin Jim?"</p>

  <p class="calibre15">"Elbette. Bir dolarım var. Biraz kahve alırız, dönüşte hep birlikte içeriz."</p>

  <p class="calibre15">Mac elini uzattı: "Kahvemiz var. Bir dolarlık pul alırız"</p>

  <p class="calibre15">&nbsp;Jim dolarını verdi: "Şimdi beş param kalmadı artık. Son kuruşumdu bu." Mac’ın ardından çıktı. Posta kutularını arayarak yürümeye başladılar. "Joy gerçekten kaçık mı?" diye sordu Jim.</p>

  <p class="calibre15">"öyle sayılır. Başına gelen son olay bardağı taşıran damla oldu. Joy bir berberde konuşuyordu. Berber telefon etmiş, polisler dükkânı bastılar. Joy, epey sert dövüşür, onu durdurmak için copla çenesini kırdılar, sonra da deliğe tıktılar. Joy'un o kırık çene ile nasıl konuştuğunu bilemiyorum, ama cezaevi doktorunun kafasını iyice ütülemiş olacak ki, doktor Allanın belası bir kızılı tedavi edemeyeceğini söylemiş ve Joy da tam üç gün kırık çenesiyle orada kalmış. O zamandan beri biraz kaçıktır işte. Yakında tımarhaneye girecek sanırım, kafasına çok darbe yedi çünkü."</p>

  <p class="calibre15">"Zavallıcık," dedi Jim.</p>

  <p class="calibre15">Mac cebinden zarfları çıkartıp el yazıları değişik olan beş tanesini seçti. "Eh, Joy ağzını tutmasını hiç öğrenemedi. Dick'e bak bir de. Bir tek bere yoktur vücudunda. Gerektiğinde o da Joy kadar sert olmasını bilir oysa. Ama Dick yakalanınca polislere 'beyefendi' demeye başlar, az sonra da kırk yıllık dost gibi içlidışlı oluverir. Joy'un bir buldoktan fazla aklı yoktur oysa."</p>

  <p class="calibre15">Son dört posta kutusunu da Lincoln Alanının sonunda buldular. Mac mektupları attıktan sonra ağır ağır yürümeye başladılar. Çınarlar yapraklarını döküyordu. Yol kenarlarındaki sıralardan ancak bir ikisinde oturan vardı. Yükseklere asılı park ışıkları yanmış, yere ağaçların kara gölgelerini yansıtıyordu. Alanın ortasına yakın bir yerde smokinli ve sakallı bir adam heykeli yardı. Jim heykeli gösterdi: "İşte ben orada durmuş neler olup bittiğine bakıyordum. Polisin biri arkamdan uzanıp sinek öldürürmüş gibi enseme vurmuş olmalı. Joy'un neler hissettiğini anlıyorum. Aklım başıma gelip de doğru dürüst düşünene kadar dört beş gün geçti. Kafamın içinde küçük küçük resimler uçuşuyor, hiçbirini yakalayamıyordum. Tam ense köküme yedim copu."</p>

  <p class="calibre15">Mac bir sıraya oturdu: "Biliyorum. Hanry'nin raporunu okudum. Partiye bu yüzden mi girmek istedin?"</p>

  <p class="calibre15">"Hayır. Cezaevine girdiğimde koğuşta beş kişi vardı, hepsi de aynı anda tutuklanmış bir Meksikalı, bir zenci, bir Yahudi ve iki de benim gibi melez Amerikalı. Benimle konuştular ama nedenim bu değildi. Ben onların bildikleri şeylerden çoğunu okumuştum." Jim yerden bir çınar yaprağı alıp dikkatle iskeleti kalana kadar ayırdı. "Bak, biz evimizde hep bir şeyle mücadele ederdik, çoğunlukla da açlıkla. Babam patronlarla, ben okulla mücadele ederdik ve hep kaybederdik. Uzun bir süre sonra artık hep kaybedeceğimiz yerleşmişti bilinçaltımıza. Babam çevresi köpeklerle sarılmış ve köşeye sıkışmış bir kedi gibi savaşıyordu. Er geç bir köpek öldürecekti onu. Ama yine de dövüşmekten geri kalmıyordu. Bunun umutsuzluğunu görebiliyor musun? İşte ben bu umutsuzluk içinde büyüdüm."</p>

  <p class="calibre15">"Görüyorum elbette," dedi Mac. "Yalnızca umutsuzlukları olan milyonlarca insan var."</p>

  <p class="calibre15">&nbsp;Jim iskeleti kalmış yaprağı parmakları arasında yuvarladı: "Hepsi bu kadar değildi. Oturduğumuz ev hep öfke doluydu. Duman gibi asılı dururdu öfke evin içinde; patrona karşı, apartman yöneticisine karşı, veresiyeyi kesen bakkala karşı o yılgın öfke için bulanırdı öfkeden ama hiçbir şey yapamazdın."</p>

  <p class="calibre15">"Devam et," dedi Mac. "Ne demek istediğini anlamıyorum, ancak bir yere varacağın da kesin."</p>

  <p class="calibre15">Jim yerinden fırlayıp sıranın önünde durdu, yaprak iskeletini avcuna vurdu: "Varacağım şu: O hücrede hepsi aynı yaşam koşullarında yetişmiş beş kişi vardı. Bazıları daha kötü koşullarda yetişmişlerdi hatta. Onların da içinde öfke vardı ama bu aynı öfke değildi. Patrondan ya da kasaptan nefret etmiyorlardı. Patronlar düzeninden nefret ediyorlardı ki, bu bambaşka bir şeydi. Bir şey daha vardı Mac. Onlar umutsuz değillerdi. Sakindiler, çalışıyorlardı ama hepsinin aklının gerisinde er geç nefret ettikleri bu düzenden bir çıkış yolu bulacaklarına olan inanç yatıyordu. O adamların bir gönül rahatlıkları vardı diyorum sana."</p>

  <p class="calibre15">"Beni inandırmaya mı çalışıyorsun?" diye Mac alayla sordu.</p>

  <p class="calibre15">"Hayır. Sana bir şeyler söylemek istiyorum. Ben ne gönül rahatlığını, ne de umut etmeyi bilmiştim ve bunlara karşı bir açlık duyuyordum. Radikal hareketler konusunda o adamlardan daha çok şey biliyordum kuşkusuz. Çok kitap okumuştum, ama onlarda benim istediğim o tek şey vardı ve bunu çalışarak kazanmışlardı."</p>

  <p class="calibre15">"Sen de bu akşam birkaç mektup yazdın makinede," dedi Mac sert bir sesle. "Kendini biraz rahatlamış hissediyor musun?"</p>

  <p class="calibre15">Jim yine oturdu: "Yazarken memnundum Mac. Nedenini bilmiyorum, iyi bir şey yapıyormuşum gibi geldi. Bir anlamı vardı sanki. Daha önce yaptığım hiçbir şeyin anlamı olmamıştı. Karmakarışıktı her şey. Bu karışıklıktan birilerinin yararlanacağı gerçeği gücüme gidiyordu demeyeceğim, ama fare kapanında olmaktan da nefret ediyordum,"</p>

  <p class="calibre15">Mac bacaklarını dümdüz uzattı, ellerini ceplerine soktu. "Çalışmak seni mutlu kılacaksa, önünde mutlu olacağın pek çok gün var öyleyse. Teksir makinesini kullanmayı öğrenirsen sana günde yirmi saatlik iş garanti ederim. Hele kâr düzeninden nefret ediyorsan Jim, sana söz veriyorum bu iş karşılığında bir metelik bile alamayacaksın." Dostça bir sesle konuşuyordu.</p>

  <p class="calibre15">"Mac, orada patron sensin değil mi?"</p>

  <p class="calibre15">"Ben mi ? Hayır, ben onlara yapmaları gereken işleri söylerim, ama benim her söylediğimi yapmak zorunda değiller. Emir veremem. Gerçek emirler ancak oylamadan sonra verilenlerdir."</p>

  <p class="calibre15">"Yine de sözün geçiyor Mac. Ben aslında işçiler arasında çalışmak istiyorum. Eylem alanında.", Mac hafifçe güldü: "Sen belanı arıyorsun galiba. Bence komite iyi bir yazıcı bulduğu sırada başka şey düşünür mü bilemem. Romantik düşünceleri bir süre bırakacaksın; soylu parti kapitalizm canavarının saldırısına uğruyor falan gibi." Mac'ın sesi birden değişmişti. Jim'e döndü:</p>

  <p class="calibre15">"Hepsi iştir," dedi. "İşçiler arasında çalışma güç ve tehlikelidir. Ama büroda da işlerin kolay olduğunu sanma. Körkütük sarhoş Amerikan Lejyonerleri bando eşliğinde hangi gece kapına dayanıp seni eşek sudan gelinceye kadar dövecek bilemezsin bir kere. Ben bütün bunları yaşadım diyorum sana. Askere alınıp da altı ay kampta talaş dolu bir çuvala süngü sallamış bir asker eskisinden beteri yoktur. Cephede savaşanlar onlara benzemezler; ama kundakçılık ve muşta yurtseverliği için yirmi eğitim kampı eskisi ver bana. Bunların yirmisi biraz da viski içtiler mi, karanlık bir gecede vatanlarını beş altı çocuğa karşı korumaya hep hazırdırlar. Çoğunun kollarındaki savaş yaralısı kolluğu, sarhoşluktan ilk yardım istasyonuna gidemediklerindendir."</p>

  <p class="calibre15">Jim güldü: "Askerleri pek sevmiyorsun, öyle mi Mac?"</p>

  <p class="calibre15">"Sarı şapkalı asker eskilerini sevmem. Fransa'da bulundum ben. İyi, dürüst ve aptal bir sürüydü hepsi. Yaptıkları işten hoşlanmıyorlardı ama yine de iyi insanlardı." Sesi sakinleşmişti. Jim onun utanır gibi gülümsediğini gördü. "Epey öfkelendim, değil mi? Nedenini söyleyeyim Jim. O cesur orospu çocuklarından on tanesi bir gece dövdüler beni. Bayıltıncaya kadar dövdükten sonra da üstümde zıplayıp sağ kolumu kırdılar. Sonra da annemin evini ateşe verdiler. Annem beni sürükleye sürükleye bahçeye çıkardı."</p>

  <p class="calibre15">"Neden peki? Ne yapmıştın?"</p>

  <p class="calibre15">Mac'ın sesine yine o alaycı ton yerleşti: "Ben mi? Hükümete karşı gelmiştim. İnsanların açlıktan öldüklerini söylemiştim." Mac ayağa kalktı. "Haydi dönelim artık, Jim. Bulaşığı yıkamışlardır. Böyle kırgın konuşmak istemezdim, ama kolumun kırıldığını hatırlayınca halâ kendimi tutamıyorum."</p>

  <p class="calibre15">Ağır ağır yürüdüler. Sıralarda oturan birkaç kişi geçmeleri için bacaklarını çektiler.</p>

  <p class="calibre15">"Mac, işçiler arasında çalışmam için gerektiğinde benim için bir iki şey söylersen çok sevinirim."</p>

  <p class="calibre15">"Tamam. Ama bu arada teksir makinesi kullanmayı öğrensen iyi olur. İyi bir gençsin sen, bize katıldığına gerçekten memnunum."</p>

  <p class="calibre5" style="margin:0pt; border:0pt; height:1em">&nbsp;</p>

  <p class="calibre5" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_3"></div>
</body>
</html>
