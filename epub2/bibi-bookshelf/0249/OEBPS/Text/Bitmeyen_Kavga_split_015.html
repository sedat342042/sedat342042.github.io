<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bitmeyen Kavga</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos568044"></p>

  <p class="calibre11"><span class="calibre12"><span class="bold"><span class="calibre13">14</span></span></span></p>

  <p class="calibre14">Mac başını çadırdan içeri soktuğunda karanlık ancak hafiflemeye başlamıştı. Orta direkte gaz lambası hâlâ yanıyor, London ile Jim yanyana uyuyorlardı. Mac içeri girdiği anda London yerinde doğrulup çevresine bakındı.</p>

  <p class="calibre15">"Kim o?"</p>

  <p class="calibre15">"Benim. Şimdi geldim. Çocuk nasıl?"</p>

  <p class="calibre15">"Uyuyordum," dedi London. Esneyip kafasının dazlak yerini kaşıdı.</p>

  <p class="calibre15">Mac gidip Jim'e baktı. Çocuğun yüzündeki yorgun çizgiler kaybolmuş, kasları gevşemişti. "İyi görünüyor. Doğrusu uyku iyi gelmiş."</p>

  <p class="calibre15">London kalktı: "Saat kaç?"</p>

  <p class="calibre15">"Bilmiyorum. Hava yeni yeni ışımaya başladı."</p>

  <p class="calibre15">"Ateş yakmaya başlamışlar mı?"</p>

  <p class="calibre15">"Birini gördüm oralarda. Odun da kokuyordu. Ama Anderson'un ambarından gelen yanık kokusudur belki de."</p>

  <p class="calibre15">"Bir an bile ayrılmadım çocuğun yanından."</p>

  <p class="calibre15">"Aferin."</p>

  <p class="calibre15">"Sen ne zaman uyuyacaksın?"</p>

  <p class="calibre15">"Tanrı bilir artık. Pek uykum da yok. Dün gece, ya da bir önceki gece, uyumuştum galiba. Haftalar önceymiş gibi geliyor şimdi. Oysa Joy'u daha dün gömdük."</p>

  <p class="calibre15">&nbsp;London yine esnedi: "Bu sabah etli fasulye var sanırım. Ah, şöyle bir fincan kahve olsaydı."</p>

  <p class="calibre15">"Haydi yürü öyleyse kasabaya İnip kahvemizi içer, birer de jambonlu yumurta yeriz."</p>

  <p class="calibre15">"Bırak dalgayı şimdi. Ben gidip aşçıları harekete geçireyim." London uykulu uykulu çıktı çadırdan.</p>

  <p class="calibre15">Mac ışığın altına bir sandık çekip cebinden katlanmış bir gazete çıkardı. Gazeteyi açarken Jim, "Ben uyanıktım Mac dedi. "Neredeydin sen?"</p>

  <p class="calibre15">"Mektup atmaya gitmiştim. Bir kapı önünden de bir gazete yürüttüm. Bakalım neler olup bitiyormuş."</p>

  <p class="calibre15">"Mac, dün gece kendimi rezil ettim değil mi?"</p>

  <p class="calibre15">"Kesinlikle hayır Jim. Çok iyi davrandın. Her dediğini yapmaya hazırdık."</p>

  <p class="calibre15">"Üstüme bir şey gelmişti. Daha önce böyle bir şey hissetmemiştim.".</p>

  <p class="calibre15">"Bu sabah nasılsın bakalım?" "iyiyim, ama öylesine değil ha. Dün gece bir ineği tuttuğum gibi kaldırabilirim sanıyordum.".</p>

  <p class="calibre15">"Eh, bizi epey kaldırdın diyebilirim. O iki araba hakkındaki fikrin de mükemmeldi. Barikat parçalamak zorunda kalan arabanın sahibi buna pek memnun olmayacak ya, neyse, şimdi kasabada neler olup bittiğine bakalım biraz. Oho! Şu başlıkları dinle hele:</p>

  <p class="calibre15">"GREVCİLER EVLERİ YAKIYORLAR İNSANLARI ÖLDÜRÜYORLAR Dün gece saat on sularında William Hunter'in evi, çıkan bir yangında tümüyle yanmıştır. Polis elma bahçelerindeki grevcilerin yangından sorumlu olduğunu söylemektedir. Kuşkulu bir kişi ele geçirilmiş, ancak daha sonra kendini yakalayanı yaralayarak kaçmayı başarmıştır. Özel şerif yardımcısı olan yaralı Olaf Bingham'ın hayatından umut kesilmiştir." "Dur bakalım daha neler yazıyorlar:"</p>

  <p class="calibre15">"Grevciler akşam üzeri de ya dikkatsizlik, ya da bile bile Anderson çiftliğinin ambarını da yakmışlardır. Bay Anderson daha önce grevcilere arazisinde kamp kurmaları için izin vermişti." "Epey uzun bir hikâye Jim, istersen okursun sonra." Mac bir sayfa çevirdi. "Vay canına! Şu yorumu dinle hele:"</p>

  <p class="calibre15">"Artık harekete geçme zamanının geldiğine inanıyoruz. Geçici işçiler vadinin en önemli sanayiini aksattıkları, yabancı paralı ajanların (Biziz bu, Jim) kışkırtmalarıyla meyve toplayıcılar şiddet ve kundaklama kampanyasına girmişlerse, barışsever Amerika'ya Kızıl Rusya'yı sokmuşlarsa, yollarımız Amerikan yurttaşları için artık güvenli değilse, evleri kundakçıların elinden çıkacak bir kıvılcıma bakıyorsa, artık harekete geçmek zamanı gelmiştir.</p>

  <p class="calibre15">&nbsp;Bu ilçe kendi halkını koruyabilir, ancak bu grevcilerin burada işleri yoktur. Bunlar yasaları hiçe saymakta, can ve mal kaybına neden olmaktadırlar. Bunlar gizli sempatizanlarının yardımıyla toprağın bereketini tüketmektedirler. Bu gazete hiçbir zaman şiddete inanmamıştır, ancak yasalar bu kendini bilmezler ve katillerle başa çıkamıyorsa, o zaman öfkeli yurttaşların durumu ele almaları zamanı geldiğini kabul etmektedir. Kundakçılara aman verilmemelidir, Bu paralı kışkırtıcıları buradan çıkartıp atmalıyız. Bu gazete yurttaşların bu insanlara sağlanan lüksün kaynaklarının da yurttaşlar tarafından araştırılmasını önermektedir. Dün kamplarında üç büyük sığırın kesildiği haber alınmıştır."</p>

  <p class="calibre15">Mac gazeteyi yere savurdu: "Bunun anlamı bu gece bir bilardo salonu dolusu insanın durumun düzelmesini istediklerini belirten zavallıların camlarını alaşağı etmeleridir," dedi.</p>

  <p class="calibre15">Jim yattığı yerde doğruluyordu: "Mac, bütün suçu biz mi yüklenmeliyiz?" "Ne sandın ya?"</p>

  <p class="calibre15">"Peki öldürüldüğünü söyledikleri o herif için ne diyorsun."</p>

  <p class="calibre15">"Sam öldürdü onu. Şam'ı yakaladılar. Kaçmak zorundaydı bizimki. Herifin silahı vardı, oysa Şam'ın yalnızca ayakları..."</p>

  <p class="calibre15">Jim yine yattı: "Öyle. Geçen gün ayaklarını kullanırken gördüm onu. İyi ama, durum pek kötü galiba. Berbat!"</p>

  <p class="calibre15">"Öyle. O yazı işleri müdürü epey uğraşmış yazısı için. 'Paralı yabancı ajanlar.' Minneapolisle doğmuş olan ben yani! Büyükbabam da Bull Run savaşında dövüşmüştü üstelik. Üzerine ateş etmeye başlanana kadar savaşta olduğunu fark etmediğini söylerdi. Sen ise Hoover yönetimi kadar yabancısın. Bu iş hep böyledir, Jim. Ancak..." Mac son tütününü de çıkardı,"... durum sıkışıyor, Jim. Sam o yangını çıkarmayacaktı."</p>

  <p class="calibre15">"Ama sen bildiğini yapmasını söyledin."</p>

  <p class="calibre15">"Biliyorum, ambarın yakılmasına kızmıştım." "Peki, şimdi ne yapacağız?" "Yolumuzda ilerleyeceğiz. O arabaları çıkartıp grev kırıcıların üstüne yürüyeceğiz. Dövüşebildiğimiz sürece dövüşeceğiz, sonra da olanak bulursak kaçacağız. Korkuyor musun Jim?" "Hayır."</p>

  <p class="calibre15">"Durum sıkışıyor Jim. Hissediyorum bunu." Mac sandıktan kalkıp şilteye oturdu. "Belki de uykum var da ondan. Kasabadan dönerken her ağacın altında beni bekleyen herifler var sandım, öylesi korkuyorum ki, bir sıçan görsem yüreğim ağzıma gelecek neredeyse.""Hepiniz çok yoruldunuz," dedi Jim. "Yaralanmasaydım belki de ben sizlere biraz yardımcı olabilirdim. Oysa şimdi böylece yatıp sizlere engel oluyorum."</p>

  <p class="calibre15">"Bok engel oluyorsun! Ne zaman moralim alçalacak olsa bana güç veriyorsun sen. Bu sabah da güce ihtiyacım var. Bulabilsem bir içki içerdim hani." "Bir şeyler yersen kendini toparlarsın." "Harry Nilson'a yazıp durumumuzu anlattım, yardıma ve malzemeye ihtiyacımız olduğunu söyledim. Ama korkarım çok geç artık." Mac garip garip baktı Jim'e. "Dinle Jim, dün gece Dick'i buldum. İyi dinle. İlk geldiğimiz geceyi hatırlıyor musun?" "Elbette."</p>

  <p class="calibre15">"Köprüde sola dönüp ormana girmiştik hani?" "Tamam."</p>

  <p class="calibre15">"iyi dinle şimdi. Ortalık karışır da birbirimizden ayrılırsak o köprüye git, altına gir ve kasabanın aksi tarafındaki kemerin içine gir, orada ölü yapraklardan bir yığın göreceksin. Yaprakları kenara çek, altında derin bir çukur vardır, içeri gir ve yaprakları yine üstüne çek. Beş metre kadar uzunluğunda mağaramsı bir yer. Dick oraya battaniyeyle konserve yiyecek taşıyor şimdi. Bize bombalı bir saldırıya geçecek olurlarsa oraya gidip birkaç gün bekle beni. Gelmezsem başıma bir şey gelmiş demektir. O zaman dönersin. Buralardan çıkana kadar yalnız geceleri yolculuk edersin. Dün akşam öldürülen herifi bize yüklemezlerse altı aydan fazla cezayı gerektirecek bir suçumuzu bulamazlar. Bunu da yapacaklarını sanmam, kendileri için kötü reklam olur yoksa. Sonra Joy'un o pencereden açılan ateş sonunda öldüğü ortaya çıkar ki, bu da işlerine gelmez. Dediklerimi anladın mı Jim? Oraya gidip bir iki gün beni bekle. Seni orada bulacaklarını sanmam."</p>

  <p class="calibre15">"Sen benden bir şey saklıyorsun Mac" dedi Jim.</p>

  <p class="calibre15">"Bir şey sakladığım falan yok. Bu grevin sonunun yaklaştığını hissediyorum sadece. Yalnızca bir his. Dün gece bizimkilerden epey kalabalık bir grup kamptan kaçtı, çoğunlukla evli ve çocuklu olanlar. London tamam. Yakında parti üyesi olacak. Ama şu anda diğerlerine zerre kadar güvenmiyorum. Öylesine gerkin ki sinirleri, neredeyse bizi bile bıçaklayıverecekler."</p>

  <p class="calibre15">"Sen de epey sinirlisin Mac. Sakin ol biraz." Jim dizleri üstünde doğrulduktan sonra ağır ağır ayağa kalktı. Sanki sancısının sesini dinlermiş gibi başı yana eğikti. Mac korkuyla bakıyordu gence. "Omzum biraz kütük gibi ama kendimi çok iyi hissediyorum," dedi Jim. "Başım bile dönmüyor artık. Bugün dolaşabilirim sanırım."</p>

  <p class="calibre15">"O sargının değiştirilmesi gerek."</p>

  <p class="calibre15">"Öyle. Doktor geldi mir"Gelmedi. Yakalandı sanırım, iyi adamdı."</p>

  <p class="calibre15">"Neden 'adamdı' diyorsun?"</p>

  <p class="calibre15">"Umarım başına bir şey gelmemiştir. Belki de yalnızca pestilini çıkarıncaya kadar dövmüşlerdir. Ancak bizimkilerden o kadar çoğu birdenbire gözden kaybolurlar ve bir daha görünmezler ki... "</p>

  <p class="calibre15">"Çok iyi etkiliyorsun insanı doğrusu."</p>

  <p class="calibre15">&nbsp;"Farkındayım. Buna dayanabileceğini sanmasaydım ağzımı bile açmazdım, içimi dökünce biraz rahatladım işte. Canım öylesine kahve çekiyor ki, hiç utanmadan hüngür hüngür ağlayacağım neredeyse. Kentteyken ne kadar çok kahve içerdik, değil mi? İsteseydik arka arkaya üç fincan içerdik hem de. İstediğimiz kadar içerdik."</p>

  <p class="calibre15">"Biraz kahve sana fena gelmezdi sanırım," dedi Jim sert bir sesle. "Şimdi biraz toparlan artık. Neredeyse kendine acımaya başlayacaksın."</p>

  <p class="calibre15">Mac'ın yüzü kasıldı: "Peki evlat. Tamam, geçti işte. Dışarı çıkmak istiyorsun demek? Yürüyebilecek misin peki?"</p>

  <p class="calibre15">"Elbette."</p>

  <p class="calibre15">"Söndür şu lambayı öyleyse. Gidip biraz etli fasulye yiyelim."</p>

  <p class="calibre15">Jim lambanın şişesini kaldırırken lamba gacırdadı. Şafak mürekkep grisi gibi bir renkle doldu içeri. Jim çadır kanatlarını kaldırıp kenarlara bağladı. "Burasını havalandıralım biraz, içersi çok pis kokuyor. Doğrusu hepimizin yıkanmaya ihtiyacımız var."</p>

  <p class="calibre15">"Bir kova sıcak su bulmaya çalışacağım," dedi Mac. "Yemekten sonra biraz siliniriz."</p>

  <p class="calibre15">Şafak söküyordu. Ağaçlar doğudan gelen ışık altında hâlâ kapkaraydılar, doğuya doğru uçan bir karga sürüsü kara bir lekeydi. Ağaçların altı hâlâ alacakaranlıktı, toprak da, sanki ışığı ağır ağır emmesi gerekirmiş gibi karaydı henüz. Nöbetçiler artık çevrelerini görebildikleri için yürümeyi bırakmışlardı. Elleri ceplerinde, yorgun tavırlarla bir arada duruyorlardı. Ceketleri boğazlarına kadar ilikliydi. İnsanların uyanık kalmaya çatıştıkları zamanlarda olduğu gibi alçak, tekdüze seslerle konuşuyorlardı.</p>

  <p class="calibre15">Mac ile Jim ocaklara doğru giderlerken gruplardan birinin yanında durdular. "Dün gece bir şey oldu mu?" diye sordu Mac.</p>

  <p class="calibre15">Konuşmalar birden kesildi. Adamlar yorgun, kanlı gözlerle baktılar Mac'a.</p>

  <p class="calibre15">"Hiçbir şey olmadı, ahbap. Frank, gece çevrede dolaşanlar olduğunu hissettiğini söylüyordu şimdi. Ben de öyle bir duyguya kapıldım doğrusu, ama hiçbir şey duymadık, ikimiz birlikte nöbet tutuyorduk."</p>

  <p class="calibre15">Mac'ın kahkahası havayı deldi geçti sanki: "Ben askerdeyken eğitimimi Texas'ta yaptım. Nöbete çıktığımda çevremde hep Almanca konuşan Almanlar duyardım." Adamlar da neşesizce güldüler.</p>

  <p class="calibre15">"London bugün uyuyabileceğimizi söyledi," dedi biri. "Hele midem birkaç lokma yüzü görsün de. Dosdoğru yatmaya gidiyorum ben."</p>

  <p class="calibre15">&nbsp;"Ben de. Köpek gibi kenelenmişim sanki, öyle kaşınıyorum. Hiç kene saldırısına uğramış köpek gördün mü? İnsanın seyrederken gülesi gelir."</p>

  <p class="calibre15">"Neden ocak başına gelip biraz ısınmıyorsunuz?" diye sordu Mac.</p>

  <p class="calibre15">"Biz de şimdi öyle yapalım diyorduk zaten."</p>

  <p class="calibre15">"Ben helaya gidiyorum Mac," dedi Jim. "Ocakların orada görüşürüz."</p>

  <p class="calibre15">Çadırların arasından geçerken her çadır karanlık bir mağaraydı sanki. Bazılarından horultular geliyor, bazılarının girişlerinde yüzüstü yatmış adamlar, uykulu gözlerle sabaha bakıyorlardı. Jim yürürken bir kısmı dışarı çıkıp sırtlarını kamburlaştırdılar, soğuğa karşı boyunlarını içeri çektiler. Jim yakınan bir kadının uykulu sesini işitti.</p>

  <p class="calibre15">"Bu çöplükten kurtulmak istiyorum artık. Burada ne yapıyoruz sanki. Karnımda yumruk kadar iri bir şiş var. Kanser bu. Falcı iki yıl önce kendime dikkat etmezsem kansere tutulacağımı söylemişti. Kanser tipi varmış bende. Toprağın üstünde yat, pislik ye, sonunda olacağın bu işte." Ne dediği anlaşılmayan bir homurtu kendisine karşılık verdi.</p>

  <p class="calibre15">Jim başka bir çadırın yanından geçerken dağınık saçlı bir kadın başı uzandı içerden.</p>

  <p class="calibre15">"Çabuk gel içeri yavrum kocam gitti." "Gelemem," dedi Jim.</p>

  <p class="calibre15">İki çadır ötede battaniyeleri üstünde diz çökmüş bir adam, "Saatten haberin var mı ahbap?" diye sordu. "Saatim yok. Altıyı geçiyor olmalı." "Kadının seni çağırdığını duydum, iyi ki girmedin içeri. Bu kampta grev kırıcılardan daha çok karışıklık çıkarmıştır o karı. Onu buradan kovmaları gerek. Herkesi birbirine düşürüyor. Ateş yaktılar mı, ha?"</p>

  <p class="calibre15">"Evet," dedi Jim. Çadır sıralarını geçti. On beş metre kadar ötede çadır bezinden dört yanı kapalı bir perde vardı, içinde bir çukurun üstüne iki kalas uzatılmıştı. Kalasın üstünde üç kişilik yer vardı. Jim kireç kaymağı kutusunu alıp salladı ama kutu boştu. Kalasın üzerinde çömelmiş olan biri, "Artık bir şeyler yapmak gerek," dedi. "Doktor da hangi cehenneme gitti. Dünden beri hiçbir şey yaptığı yok."</p>

  <p class="calibre15">"Biraz toprak atalım," dedi Jim. "Yararlı olabilir." "Benim işim değil bu. Doktorun bir şeyler yapması gerek. Millet hastalanacak yoksa."</p>

  <p class="calibre15">Jim öfkelenmişti: "Senin gibi elini hiçbir şeye sürmek istemeyenlere hastalık az bile." Çukura ayağı ile biraz toprak attı.</p>

  <p class="calibre15">"Ukalalığına da diyecek yok yani. Hele biraz yaşlan o zaman görürsün hanyayı konyayı."</p>

  <p class="calibre15">"Ben senin ne kadar tembel olduğunu şimdiden anladım bile."</p>

  <p class="calibre15">&nbsp;"Hele bir pantolonumu kaldırayım da ben sana gününü gösteririm. O zaman anlarsın tembel kimmiş."</p>

  <p class="calibre15">Jim yere baktı: "Seninle dövüşemem. Omzumdan vuruldum ben."</p>

  <p class="calibre15">"Dövüşemeyeceğini bildiğinden ağzını bozuyorsun demek. Siz boklu herifler yakında göreceksiniz."</p>

  <p class="calibre15">Jim sakinleşmeye çalıştı: "Sana sövmek istememiştim bayım. Seninle dövüşmezdim zaten. Bizim birbirimize düşmemize gerek kalmadan yapacak çok işimiz var zaten."</p>

  <p class="calibre15">"Şimdi adam gibi konuştun işte. işim bitince biraz toprak atmak için sana yardım ederim. Bugün ne yapıyoruz, bir bilgin var mı?"</p>

  <p class="calibre15">"Biz..." diye söze başlarken sustu Jim. "Hiç bilmiyorum doğrusu," dedi. "London zamanı gelince söyler sanırım."</p>

  <p class="calibre15">"London daha bir bok yapmadı. Hey, o kadar ortaya doğru gelme. Kalası kıracaksın. Kenara yanaş. London bir bok yapmadı daha. Şişine şişine dolaşıyor sadece. Biri bana ne dedi biliyor musun? London'un çadırında sandık sandık mal varmış. Aklına ne gelirse. Konserve et, sardalye, şeftali kompostosu falan. Biz zavallı ırgatların yediklerimize elini bile sürmüyor."</p>

  <p class="calibre15">"Yalan bu," dedi Jim.</p>

  <p class="calibre15">"Yine ukalalığa başladın öyle mi? Konserve tenekelerini görmeyen kalmamış. Yalan olduğunu sen nerden biliyorsun?"</p>

  <p class="calibre15">"O çadırdaydım ben. Yaralı olduğum için dün gece çadırında yatmama izin verdi, içerde eski bir şilte ile iki boş sandıktan başka bir bok yok."</p>

  <p class="calibre15">"Ben anlamam arkadaş, herkes çadırın şeftali kompostosu ve sardalye balığı dolu olduğunu söylüyor. Hatta dün gece birkaç kişi çadırı basacaklardı."</p>

  <p class="calibre15">Jim umutsuzca güldü: "Ah, domuzlar! İyi bir adam bulur bulmaz didik didik ediyorsunuz herifi."</p>

  <p class="calibre15">"İşte yine millete sövmeye başladın. Hele bir iyileş, o zaman dünyanın kaç bucak olduğunu anlarsın."</p>

  <p class="calibre15">Jim kalasın üzerinden kalktı, blucininin düğmelerini ilikleyip dışarı çıktı. Ocakların kısa bacalarından çıkan gri duman on, on beş metre yükseliyor, sonra mantar gibi yayılıyordu. Gündoğusu sararmıştı artık, başının üstünde gökyüzü de mavimsi bir renge bürünmüştü. Çadırlardan insanlar hızlı adımlarla çıkıyorlardı. Kampın uyanış sessizliği şimdi ayak sesleriyle, konuşmalarla, hareketlerle yer değiştirmişti.</p>

  <p class="calibre15">&nbsp;Çadırlardan birinin önünde siyah saçlı bir kadın başını geri atmış, duruyordu. Boğazı bembeyazdı. Kolunun uzun, alımlı hareketleriyle saçlarını tarıyordu. Jim yanından geçerken bilmiş bilmiş gülümseyip, "Günaydın," dedi. Saçlarını taramaya ara vermemişti. Jim durdu.</p>

  <p class="calibre15">"Hayır," dedi kadın. "Yalnızca günaydın dedim."</p>

  <p class="calibre15">"Bana kendimi iyi hissettirdin," dedi Jim. Kadının uzun beyaz boynuna, kesin çizgili çenesine baktı. "Günaydın bir kere daha," dedi. Kadının dudaklarının zevk dolu bir anlayışla kıvrıldığını gördü. Çadırın yanından geçerken dağınık saçlı baş yine dışarı uzandı. Kısık bir ses, "Gel içeri çabuk, kocam gitti," dedi. Jim kadına şöyle bir bakıp karşılık vermeden hızlı adımlarla uzaklaştı.</p>

  <p class="calibre15">İşçiler hurda ocakların başına toplanmışlar ellerini ateşe tutuyorlar, sabırla büyük leğenlerdeki etle fasulyenin pişmesini bekliyorlardı? Jim bir su fıçısından bir teneke maşrabayla su alıp yüzünü, saçlarını ıslattı, ellerini ovuşturdu.</p>

  <p class="calibre15">Delikanlıyı gören Mac elinde bir yemek kutusuyla yanına geldi: "Kutuyu yıkadım," dedi. "Neyin var, Jim? Pek keyifli görünüyorsun." "Bir kadın gördüm... "</p>

  <p class="calibre15">"Göremezsin, o kadar zaman geçmedi aradan." "Yalnızca gördüm diyorum. Saçlarını tarıyordu. Garip bir şey... bir insan bazen çok doğal bir şey yaparken şahane bir görüntü oluşturuyor ve bu bir daha hiç aklından çıkmıyor."</p>

  <p class="calibre15">"Eli yüzü düzgün bir kadın görsem, ben de keçileri kaçırırdım," dediMac.</p>

  <p class="calibre15">Jim boş tenekeye baktı: "Başını geriye atmıştı. Saçlarını tarıyordu, yüzünde garip bir gülümseme vardı. Biliyor musun Mac, annem Katolikti. Babam kiliselerden bizim kadar nefret ettiğinden pazarları kiliseye gitmezdi. Ama hafta ortasında babam işteyken bazı bazı giderdi. Ben küçükken beni de alırdı yanına, işte o kadının yüzündeki o gülümseme... sana bunu o yüzden anlatıyorum işte... kilisede bir Meryem Ana vardı, onun o bilmiş sakin, kendinden emin gülümsemesi... Bir keresinde anneme onun neden öyle gülümsediğini sormuştum. 'Cennette olduğu için gülebilir o' demişti annem. Bana kalırsa kıskanıyordu onu. Bir keresinde o Meryem Ana'ya bakarken başının çevresinde küçük kuşlar gibi dönüp duran yıldızlar gördüm. Ama gerçekten gördüm Mac. Komik değil bu. Din de değil... kitaplarda okuduğum yanılsama bu olsa gerek. Ama o yıldızları gördüm diyorum sana. Bu beni mutlu kılmıştı. Babam bilseydi, bana çok kızardı ama. O hiçbir zaman sürekli bir şeye bağlanamadı. Her şey boşunaydı onun için."</p>

  <p class="calibre15">"Jim, sen günün birinde esaslı bir konuşmacı olacaksın. İnandırıcı bir sesin var. Şu anda içimden bir kilisede oturuyor olmak geldi, iyi bir şey bu! Konuşmasını bilmek. Konuşarak bize taraftar toplarsan çok başarılı olursun." Mac su fıçısının yanında asılı duran temiz tenekeyi alıp suyla doldurdu, içti. "Gidelim bakalım yemek ısınmış mı."</p>

  <p class="calibre15">İşçiler sıra oluşturmuşlardı bile, aşçılar kendilerine uzatılan tenekelere fasulye ve haşlanmış et parçaları koyuyorlardı. Mac ile Jim de kuyruğa girip sıralarını beklediler. "Bütün yiyecek bu kadar mı?" diye aşçıya sordu Mac.</p>

  <p class="calibre15">"Bir öğünlük et ve fasulye daha var. Ama tuzumuz bitti."</p>

  <p class="calibre15">Yemeklerini yiyerek yürüdüler. Ağaçların üzerinden parıldayan güneş yere vurmuş, çadırları olduklarından daha derli toplu gösteriyordu. Hurda arabaların yanında London bir grup grevciyle konuşmaktaydı. "Gidelim bakalım neler oluyor," dedi Mac. Arabaların durduğu yola doğru yürüdüler. Radyatörlerin üstü hafif paslanmıştı, lastiklerin bazıları inikti, arabaların hepsinde sanki çok uzun zamandır orada duruyormuş gibi bir hava vardı.</p>

  <p class="calibre15">London eliyle selamladı kendilerini: "Selam, Mac. Nasılsın Jim?"</p>

  <p class="calibre15">"İyiyim."</p>

  <p class="calibre15">"Şu hurdalara bakıyorduk, hangisini yola çıkarabiliriz diye. İçlerinde adam gibi bir tane bile yok."</p>

  <p class="calibre15">"Kaç tane göndermeyi düşünüyorsun?"</p>

  <p class="calibre15">"Beş çift kadar. İkişer ikişer, birine bir şey olursa öteki bizimkileri toplayıp alsın diye." London eliyle işaret etti. "Şu Hudson fena değil. Beş tane dört silindirli Dodge var, onlar tekerleklerini söksek şasileri üzerinde giderler.</p>

  <p class="calibre15">Benim T modelim de çalışıyor. Kapalı araba istemeyiz, kapalı arabadan taş atılmaz. Şu kürek burunluya ne dersin, iş görür mü?"</p>

  <p class="calibre15">Adamın biri önlerine çıktı: "Elbette görür. Onu kış ortasında ta Louisiana'dan getirdim. Dağları aşarken motor ısınmadı bile."</p>

  <p class="calibre15">Hurda arabalar arasında yürüdüler: "Bunlar manga liderleri," dedi London. "Arabaların başlarına onları getiriyorum, alacakları beş altı kişiyi kendileri seçecekler. Güvenebilecekleri, dövüşten kaçmayan kişileri... "</p>

  <p class="calibre15">"Çok iyi," dedi Mac. "Onlara engel olmaya kalkışacaklara şaşarım hani."</p>

  <p class="calibre15">Adamlardan biri Mac'a döndü: "Bizi kimse durduramayacak."</p>

  <p class="calibre15">"Bu kadar kararlısın ha?" "Bir iş çıksın da sen gör bizi." "Biraz yürüyelim London," dedi Mac. "Bir dakika bekle hele. Az önce Anderson'un oradan geldi, bizimkiler. Anderson bütün gece sövmüş durmuş. Bu sabah da kasabanın yolunu tuttuğunda küfürün bini bir paraymış."</p>

  <p class="calibre15">&nbsp;"Beri de başka bir şey beklemiyordum zaten. Al nasılmış?" "Al mı?"</p>

  <p class="calibre15">"Evet, Anderson'un oğlu. Hani dövülen biri vardı ya..."</p>

  <p class="calibre15">"Bizimkiler gidip onu da görmüşler. Buraya gelmek istemiş, ama yerinden kaldırmak istememişler. Bizden iki kişi yanında bekliyor."</p>

  <p class="calibre15">London, Mac'a yaklaşıp diğerlerinin duymaması için sesini alçalttı: "Anderson nereye gidiyor dersin Mac?"</p>

  <p class="calibre15">"Kasabaya bizi kovdurmak için şikâyete gidiyordur. Arabasını bizim yaktığımızı söyleyecektir herhalde. Öylesine korkmuş durumda ki, öteki tarafa yaranmak için yapmayacağı yoktur."</p>

  <p class="calibre15">"Burada mı dövüşeceğiz dersin, ha?"</p>

  <p class="calibre15">"Bak sana ne düşündüğümü söyleyeyim. Bence ilk önce bizi korkutmak için birkaç kişi göndereceklerdir. Onlara karşı koyarız. Ardından kalabalık olarak geleceklerdir. Bizimkilerin ne durumda olduklarına bir bakarız o zaman. Eğer öfkeliyseler dövüşürüz. Ama korkuyor görünüyorlarsa, fırsat bulabilirsek kaçarız." Mac, London'un omzuna vurdu. "Böyle olduğu takdirde sen, ben ve Jim çok çabuk ve çok uzağa kaçmalıyız. O kalabalık öldürecek bir kurban arar ve ellerine kimi geçirdiklerine pek bakmazlar."</p>

  <p class="calibre15">London adamlarına seslendi: "Depolardaki bütün benzini boşaltıp seçtiğimiz arabalara doldurun. Motorların çalışıp çalışmadığını kontrol edin, ama boşa benzin harcamayın." Arkasına döndü sonra. "Yürüyelim biraz. Bu işi konuşmak istiyorum. Bizim çocuklar hakkında ne düşünüyorsun? Arabaların yanındakiler dövüşür, ama ya ötekiler?"</p>

  <p class="calibre15">"Milletin ne zaman ne yapacağını bilseydim devlet başkanı olurdum," dedi Mac. "Bazı bildiklerim var ama. Kan kokusu onları coşturmaya yeter. Bir şey öldürsünler, isterse bir kedi olsun bu, öldürmeye devam etmek isterler. Dövüş çıkar da ilk kanı bizimkiler akıtırsa esaslı bir çatışma olur. Ama ilk kaybı biz verirsek, o zaman onları ağaç tepelerine tırmanırken görsem şaşmam."</p>

  <p class="calibre15">"Biliyorum," dedi London. "Her şeyini bildiğin bir adam al, onun gibi on tane daha al sonra, bir araya geldiklerinde ne yapacaklarını imkânı yok önceden kestiremezsin. Ne yapalım dersin, ha? Bekleyip görelim mi?"</p>

  <p class="calibre15">"Öyle. Kalabalıklara alışkınsan olaylardan pek az önce ne olacağını kestirebilirsin. Havadan hissedersin bunu. Ama şunu da aklından çıkarma, bizimkiler bozguna uğradığı anda kendini bir şeyin altına at ve orada kal. Bak iyi dinle. Torgas Irmağının köprüsü altında ölü yapraklarla örtülü bir sığınak var. İçinde yiyecek ve battaniye olacak. Gideceğin yer orası işte. Kalabalık uzun zaman öyle çılgına dönmüş halde kalamaz. Kasabaya gittiğinde Center Caddesinde kırk iki numaraya git ve seni benim gönderdiğimi söyle."</p>

  <p class="calibre15">&nbsp;"Lisa'yla çocuğu kurtaracak bir yol olsaydı. Onların başına bir şey gelmesini istemem."</p>

  <p class="calibre15">Jim, "Sanki her şey sizin dediğiniz gibi olacakmış gibi konuşuyorsunuz," diye söze karıştı. "Şimdilik bir şey olmadı, belki olmayacak da. Belki de Anderson yanında kalacağı birini bulmaya gitmiştir."</p>

  <p class="calibre15">"Şom ağızlılık ettiğimin farkındayım," dedi Mac özür dilercesine. "Belki de gerçekten bir şey olmayacak. Ama London değerli bir insan. Ona ihtiyacımız var. Bu ırgatların da öldürülmelerini istemem, iyi insanlar hepsi. Ama London'a ihtiyacımız var. London bize katılırsa bu grevi kaybetmeye değer."</p>

  <p class="calibre15">London pek memnun görünüyordu: "Sen epey grevde bulundun Mac, bu işler hep böyle midir?"</p>

  <p class="calibre15">"Ne münasebet! Burası iyice örgütlenmiş bir yer. Diğer ırgatlardan hiçbiri bizim greve katılmadılar. Mal sahipleri bizi yiyeceksiz bırakabildiler. Bu bizim baskıncılar bugün yakayı ele verirlerse işimiz bitiktir. Sen de onlarla gitmeyi düşünmüyorsun ya, London."</p>

  <p class="calibre15">"Düşünüyorum elbette. Hiç dövüşe katılmadım daha."</p>

  <p class="calibre15">"Bence senin gitmemen daha iyi olur," dedi Mac. "Sana burada ihtiyacımız olacak. Bugün bizi buradan atmaya çalışacaklardır. Sen burada olmazsan çocuklar korkup kaçabilirler. Başkan hâlâ sensin, London. Başkanın son dakikaya kadar en kalabalık grubun ortasında olması gerekir. Haydi şu arabaları yollayalım artık, tamam mı? Ortalıkta epey grev kırıcı var, şimdiden çalışmaya başlamışlardır bile."</p>

  <p class="calibre15">London dönüp arabalara yürüdü: "Haydi çocuklar.</p>

  <p class="calibre15">Atlayın bakalım."</p>

  <p class="calibre15">Manga başları çadırlara koşup adamlarını topladılar. Hepsinin ellerinde taşlar, tahta parçaları, bir ikisinde de bıçak vardı. Tüm grevciler yolun kenarına çıkıp yüksek sesle konuşmaya, öğütler yağdırmaya başladılar.</p>

  <p class="calibre15">"Canlarına okuyun, Joe." "Gebertin hepsini."</p>

  <p class="calibre15">Motorlar çalıştı, seçilenler arabalara atlayıp yerlerini aldılar. London gürültünün kesilmesi için ellerini havaya kaldırdı. "Üç çift şu yana, iki çift de şuna!" diye bağırdı. Vitesler geçirildi, arabalar hendeği aşıp yola dizildiler. Baskıncılar ayağa kalkıp şapkalarını salladılar, sopalarıyla havayı dövüp yumruklarını sıktılar. Arabalar iki yönde ağır ağır hareket etti, kampta kalanlar arkalarından uzun bir süre bağırdılar.</p>

  <p class="calibre15">Arabalar gözden kaybolunca, bağrış çağrış da birden kesildi. Grevciler huzursuzca kalıverdiler oldukları yerde. Mac ile Jim kampa döndüler.</p>

  <p class="calibre15">&nbsp;"Umarım bir şeyler yaparlar," dedi Mac. "Bize bir şey olur da karşı tarafa hiçbir şey olmazsa, daha fazla dayanamayız. Haydi yürü, Jim. Gidip moruk Dan'a bakalım. Sonra da belki birkaç kişi toplar Ah görmeye gideriz. Al'a bir şey söz vermiştim. Onu da biraz yüreklendirmek gerek."</p>

  <p class="calibre15">"Ben biraz su bulmaya çalışacağım," dedi London. "Fıçıdaki su tükenmek üzere."</p>

  <p class="calibre15">Jim öne geçti, hastane çadırına doğru yürüdüler. Sabah güneşinin içeri girmesi için çadır kanatları açılmış, kenarlara bağlanmıştı. Yaşlı Dan'a vuruyordu güneş. Yüzü balmumu gibi saydamdı, yanaklarından kalın mor damarlar fırlamıştı.</p>

  <p class="calibre15">"Nasılsın Dan?" diye sordu Jim. Yaşlı adam zayıf bir sesle bir şeyler mırıldandı. "Ne dedin?" diye Mac işitmek için adamın üzerine eğildi.</p>

  <p class="calibre15">Dan'ın dudakları bu kere daha belirgin bir biçimde kıpırdandı: "Hiçbir şey yemedim."</p>

  <p class="calibre15">"Vah zavallı!" diye bağırdı Jim. "Sana hemen bir şeyler getireyim." Çadırın önüne doğru yürüdü. "Mac, geliyorlar!" diye bağırdı.</p>

  <p class="calibre15">Kasaba yönünden gelen dört araba yolun ortasında durdu. London kalabalığı yararak koştu. "Ne oldu?"</p>

  <p class="calibre15">İlk arabanın sürücüsü aptal aptal sırıttı. Kalabalıktan çıt çıkmıyordu şimdi. "Geçemedik," dedi sürücü. Yine sırıttı. "Yolun üstünde barikat var."</p>

  <p class="calibre15">"Önünüze barikat çıkarsa ezip geçmenizi söylemiştim size."</p>

  <p class="calibre15">"Anlamıyorsun," dedi sürücü, "önümüzde iki araba vardı. Barikata geldik. Barikatın ardında silahlı yirmi kişi vardı." Adam heyecanla yutkundu. "Göğsünde yıldız olan biri barikatın tepesine çıkıp 'Bu ilçede grev gözcülüğü yasaktır, geri dönün' dedi. Bizim külüstür Hudson yandan geçmeye çalıştı ama hendeğe yuvarlandı, bizimkiler döküldüler. Sonra senin dediğin gibi o kürek burunluya koştular." Arabada oturan diğerleri liderlerinin bu sözlerini başlarını sallayarak onaylıyorlardı.</p>

  <p class="calibre15">"Devam et." London'un sesi yumuşamıştı şimdi. "Kürek burunlu barikatı devirmeye çalıştı. O zaman herifler gözyaşı bombası atıp kürek burunlunun lastiklerini patlattılar. Bizimkiler öksürmeye başladı, gazdan göz gözü görmüyordu. Karşıdaki herifler gaz maskelerini takıp üzerimize yürüdüler, ellerinde en az bin tane kelepçe vardı." Adam başını kaldırdı, "işte ötekiler de dönüyorlar. Sanırım yolu iki tarafından tıkamışlar."</p>

  <p class="calibre15">Kalabalıktan garip, derinden bir iç çekişi yükseldi, işçilerden bazıları sanki çok derin düşüncelerdeymiş gibi başları önde çadırlara doğru yürüdüler.</p>

  <p class="calibre15">&nbsp;London, Mac'a döndü, yüzünde şaşkın bir ifade vardı. Mac, "Arabaları meyve bahçeleri arasından geçirtip çıkartabilir miyiz dersin?" diye sordu. "Her tarafı ablukaya almış olamazlar."</p>

  <p class="calibre15">London başını salladı: "Toprak çok ıslak. Üç metre gitmeden çamura saplanır arabalar."</p>

  <p class="calibre15">Mac arabalardan birinin çamurluğuna atladı. "Dinleyin, arkadaşlar; Oradan geçmenin bir yolu var. Hepimiz birden gidip barikatlarını kafalarına geçirelim! Bizi buraya tıkamazlar. Lanet olsun!" Bir karşılık, bir heyecan bekledi. Ama adamlar bakışlarını ondan kaçırarak, her biri önce başkasının konuşmasını bekledi.</p>

  <p class="calibre15">Sonunda biri, "Dövüşecek hiçbir şey yok elimizde, bayım," dedi. "Silah ve gaza karşı ellerimizle dövüşemeyiz. Silah ver bize, o zaman dövüşürüz işte."</p>

  <p class="calibre15">Mac'ın öfkeden titriyordu sesi: "Onların bizimkileri öldürmelerine, arkadaşlarımızın ambarlarını yakmalarına ses çıkarmıyorsunuz ve şimdi de dövüşmüyorsunuz öyle mi. Şimdi sizi sıkıştırdılar buraya, yine de dövüşmüyorsunuz. Tuzağa kıstırılınca kahrolası bir sıçan bile karşı koymak için bir şeyler yapar."</p>

  <p class="calibre15">Umutsuzluk gaz bulutu gibi asılıydı havada. Aynı adam, "Bayım gaz ve silaha karşı ellerimizle dövüşenleyiz," dedi.</p>

  <p class="calibre15">Mac'ın öfkeden patlıyordu sesi: "Siz korkaklardan altı taneniz benimle dövüşür müsünüz çıplak ellerinizle? Ha ?" Ağzı titriyordu. "Size yardım etmek... size bir şeyler vermek... " diye çığlığı andıran bir sesle bağırdı.</p>

  <p class="calibre15">London uzanıp Mac'ı çamurluktan indirdi.. Mac'ın gözleri çılgın birinin gözleriydi şimdi, kendini kurtarmaya çalıştı. "Korkak orospu çocuklarını ben kendi ellerimle öldüreceğim," diye haykırdı. .</p>

  <p class="calibre15">Jim gelip arkadaşının öteki kolunu tuttu. "Mac, Tanrı aşkına, ne yaptığının farkında değilsin sen." Jim ile London Mac'ı aralarına alıp kalabalığın içinden geçirdiler. Millet başını utançla yere eğiyordu onlar geçerken. Birbirlerine, "iyi ama çıplak ellerimizle silah ve gaza karşı koyamayız," diye mırıldanıyorlardı.</p>

  <p class="calibre15">Arabalardakiler de otomobilleri yolda bırakıp diğerlerinin arasına karıştılar.</p>

  <p class="calibre15">Mac gevşemişti artık. London'un çadırına sokulup şiltenin üzerine oturtulmasına ses çıkarmadı. Jim su kovasında ıslattığı bir bezle yüzünü silmeye çalıştı, ama Mac bezi alıp yüzünü kendi sildi. "Düzeldim artık," dedi. "Hiçbir işe yaramam ben. Parti benden kurtulmalı artık. Kendimi kaybediyorum."</p>

  <p class="calibre15">"Uykusuzluktan öleceksin," dedi Jim.</p>

  <p class="calibre15">&nbsp;"Biliyorum. Ama sorun bu değil. Bunlar kendi kendilerine yardım etmiyorlar. Bunlar gibi insanların çıplak elleriyle makineli tüfek yuvalarına saldırdıklarını gördüm ben. Oysa bunlar bugün burada birkaç acemi şerif yardımcısıyla bile dövüşmekten kaçıyorlar. Korkudan ödleri patlıyor. Jim, ben de onlar kadar kötüyüm. O çamurluğa onlara heyecan vermek için atlamıştım. Benim kafamı kullanmam gerek. Ama o kahrolası koyunlar çileden çıkarttılar beni. Öfkelenmeye hakkım yoktu oysa. Beni partiden kovmaları gerek."</p>

  <p class="calibre15">London anlayışla, "Ben de epey öfkelendim aslında," dedi.</p>

  <p class="calibre15">Mac tek tek parmaklarına baktı: "Çekip gitmek istiyorum buralardan," diye üzüntüyle söylendi. "Bir saman yığınının içine kıvrılıp uyumak ve hepsinin canı cehenneme demek istiyorum."</p>

  <p class="calibre15">"Biraz dinlenince gücünü yeniden toplarsın," dedi Jim. "Şimdi yat da biraz uyu Mac. Sana ihtiyacımız olunca uyandırırız, öyle değil mi London?"</p>

  <p class="calibre15">"Elbette. Sen uzan biraz haydi. Yapabileceğin hiçbir şey yok şimdi. Ben gidip manga başlarıyla konuşacağım. Belki de birkaç yürekli bulup gizlice barikatlara gideriz." .</p>

  <p class="calibre15">"Artık yenildik sayılır," dedi Mac. "Bizimkiler daha harekete geçemeden korkutuldular işte." Mac şilteye uzandı. "Kan gerek onlara," diye mırıldandı. "Kalabalığın bir şey öldürmesi gerek. Ah Tanrım! Daha ilk baştan berbat ettim her şeyi ben." Gözlerini kapattı, sonra birdenbire açtı. "Dinleyin, yakında şerif ya da bir başkası ziyaretimize gelecektir. Beni mutlaka uyandırın. Sakın herhangi bir ödün vermeyin onlara. Beni uyandırın." Mac bir kedi gibi gerindi, ellerini başının arkasında kavuşturdu. Az sonra düzenli soluk alıp vermeye başlamıştı.</p>

  <p class="calibre15">Güneş çadır iplerinin gölgelerini çadırın üstüne düşürüyor, çadırın önünde yürünmekten düzleşmiş toprağın üstüne güneş vuruyordu. Jim ile London dışarı çıktılar.</p>

  <p class="calibre15">"Zavallı," dedi London. "Uykuya ihtiyacı var. Böylesine uykusuzluktan bitkin düşmüş bir insan görmemiştim.</p>

  <p class="calibre15">Polislerin insanı çıldırtıncaya kadar uykusuz bıraktıklarını duymuştum."</p>

  <p class="calibre15">"Uyandığı zaman değişir," dedi Jim. "Tanrım, yaşlı Dan'a yiyecek bir şey götürecektim. Arabalar gelince unuttum, hemen gideyim bari."</p>

  <p class="calibre15">"Ben de gidip Lisa'ya bakayım. Belki de o gidip yaşlı adama bakarsa daha iyi olur."</p>

  <p class="calibre15">Jim ocak başına gidip bir tenekeye biraz fasulye doldurdu, hastane çadırına döndü. Başıboş grevciler, küçük küçük gruplar oluşturmuşlardı. Jim hastane çadırına baktı. Üçgen biçimindeki güneş lekesi uzamış, yataktan aşağı düşmüştü. Yaşlı Dan'ın gözleri kapalı, solukları hafifti.</p>

  <p class="calibre15">&nbsp;Çadırın içinde ağır ağır ölmekte olan iltihaplı bir vücuttan yükselen soluğun garip, ekşimsi kokusu vardı. Jim adamın üzerine eğildi. "Dan, sana yiyecek bir şeyler getirdim."</p>

  <p class="calibre15">Dan gözlerini açtı: "istemiyorum. Çiğneyecek gücüm kalmadı."</p>

  <p class="calibre15">"Yemen gerek Dan. Güçlenmen için yemelisin. Gel başının altına bir yastık koyayım, yemeğini ağzına veririm."</p>

  <p class="calibre15">"Güçlenmek istemiyorum. Burada yatmak istiyorum. Ormancıydım ben." Gözleri kapandı yine. "Ağacın tepesine yükseldikçe küçük ağaçları, ikinci, üçüncü kuşak ağaçları altında görürdün. Sonra da güvenlik kemerini bağlardın." Adam derin derin içini çekti, fısıltılarla konuşmayı sürdürdü, içerdeki güneş ışığının üstüne bir gölge düşünce Jim başını kaldırdı.</p>

  <p class="calibre15">Lisa çadırın önünde duruyordu. Bebeği battaniyenin altındaydı. "Bebeğe bakmak bütün günümü alıyor zaten, bir de gelip yaşlı bir adama bakmamı söyledi."</p>

  <p class="calibre15">"Şşşt!" dedi Jim. Kızın Dan'ın çökmüş yüzünü görebilmesi için doğruldu.</p>

  <p class="calibre15">Kız içeri girip boş bir yatağa oturdu. "Oh! Bilmiyordum. Ne yapmamı istersin?"</p>

  <p class="calibre15">"Hiçbir şey. Onun yanında otur, yeter."</p>

  <p class="calibre15">"Onları hiç sevmem," dedi kız. "kokuyu duyuyorum. O kokuyu iyi tanırım." Huzursuzca kıpırdandı, bebeği kokudan korumak için yüzünü örttü.</p>

  <p class="calibre15">"Şşşt!" dedi Jim. "Düzelir belki."</p>

  <p class="calibre15">"O kokuyla düzelmez bir daha. Bilirim o kokuyu. Vücudunun bir parçası ölmüş bile."</p>

  <p class="calibre15">"Zavallıcık!" dedi Jim.</p>

  <p class="calibre15">Gencin sesindeki bir şey kızın dikkatini çekmişti. Gözleri nemlendi: "Kalacağım peki," dedi. "Daha önce de ölen insan gördüm ben. Bir zarar vermez."</p>

  <p class="calibre15">Jim kızın yanına oturdu: "Senin yanında olmaktan hoşlanıyorum,"dedi.</p>

  <p class="calibre15">"O işe başlama, bak."</p>

  <p class="calibre15">"Başlamam, insan senin yanında nasıl böyle sıcacık hissediyor kendini, onu merak ediyordum."</p>

  <p class="calibre15">"Ben üşümem de ondan."</p>

  <p class="calibre15">&nbsp;Jim başını çevirdi. "Seninle konuşacağım Lisa. Anlamayacaksın dediklerimi, ama önemi yok bunun. Her şey paramparça oldu, yıkılıyor, ama bu bütünün yalnızca küçük bir parçası. Bu, hiçbir şey değil Usa. Seninle ben, hiçbir şey değiliz bütünün içinde. Anlıyor musun Lisa? Ben aslında bunu kendime söylüyorum, ama sen dinlerken daha iyi anlıyorum. Sen benim neden söz ettiğimi bilmiyorsun, değil mi Lisa?"</p>

  <p class="calibre15">Kızın boynunu kaplayan pembelik Jim'in gözünden kaçmadı: "Benim kısa bir süre önce çocuğum oldu," dedi kız. "Ayrıca, o insanlardan değilim ben." Utanç dolu gözlerini kaldırdı. "Öyle konuşma, sesini yumuşatma öyle, benim o kadınlardan olmadığımı biliyorsun." Jim kızın elini okşamak için uzandığında kız geriledi. "Hayır."</p>

  <p class="calibre15">Jim ayağa kalktı: "Yaşlı Dan'a iyi bak. Tamam mı? Bak masanın üstünde su ve kaşık var. Arada sırada bir iki damla verirsin." Sonra kampta giderek artan sesleri duymak için başını çevirdi. Kalabalıktan yükselen homurtuyu bastıran öfkeli bir ses duyuluyordu.</p>

  <p class="calibre15">"Gitmem gerek, ona iyi bak," diyerek çıktı dışarı.</p>

  <p class="calibre15">Ocak başında millet bir şeyin çevresinde toplanmıştı. Öfkeli ses de ortalarından geliyordu. Jim kalabalığın Joy'un cenazesi için yapılmış küçük platforma doğru dalgalandığını gördü. Kalabalık platformun çevresini sararken biri üstüne çıktı. Jim o yana koştu. Şimdi görebiliyordu artık. Aksi yüzlü çatık kaşlı Burke idi bu. Ellerini kollarını sallıyordu konuşurken. Sesi kalabalığın başları üzerinde çınlıyordu. Jim, London'un da yol tarafından koşarak gelmekte olduğunu fark etti.</p>

  <p class="calibre15">Burke parmaklığı tuttu. "İşte geliyor!" diye bağırdı. "Şuna bakın! Bir çuval inciri berbat eden şu herife bakın! Ne bok yedi şimdiye kadar? Çadırında oturup şeftali kompostosu yerken, biz donumuza kadar ıslanıp bir domuzun dönüp bakmayacağı şeyleri yedik."</p>

  <p class="calibre15">London'un ağzı açık kalmıştı: "Ne oluyor burada?" diye kükredi. Burke parmaklıktan aşağı uzandı: "Söyleyeyim ne olduğunu. Yeni bir lidere ihtiyacımız olduğunu düşündük. Gerçek bir lider. Bizi bir sandık dolusu konserveye satmayacak birini istiyoruz başımızda."</p>

  <p class="calibre15">London'un yüzü sarardı, omuzları düştü. Kükreyerek kendisine karşı koymayan kalabalığın arasına daldı, önüne çıkanları iki yana savurup kendine yol açtı. Platforma gelince parmaklığı tutup yukarı sıçradı. Burke, London'un kafasına bir tekme savurdu, başını ıskaladı, tekme adamın omzuna geldi, bir elini parmaklıktan çekmek zorunda kaldı. London bir daha kükredi. Parmaklığın altındaydı, ama ayağa kalkmıştı şimdi. Burke yüzüne bir tekme daha savurdu, ıskaladı. London iriyarı bir insanın o korkunç hızıyla sol elini ileri uzattı, Burke başını kaçırmaya çalıştıysa da yumruk çenesinin yanına indi, Burke havalandı ve düştü. Başı platformun kenarından sarkıyor, kırık çenesinden kanlar akıyor, dişleri sapır sapır dökülüyordu.</p>

  <p class="calibre15">&nbsp;London soluk soluğa durdu adamın başucunda. Ağır ağır çevresine baktı: "Kendilerine ihanet ettiğimi düşünen başka orospu çocukları var mı aranızda."</p>

  <p class="calibre15">Burke'nin sarkan başına şaşkınlıkla bakıyordu en yakındakiler. Millet görebilmek için ayaklarının ucuna basıp yükselmeye çalışıyordu. Gözleri parlak ve öfkeliydi. Biri, "Bir vuruşta çenesini dağıttı," dedi. "Beyninden geliyor o kan." Biri heyecanla, "Öldürdü onu. Kafasını darmadağın etti!" diye bağırdı.</p>

  <p class="calibre15">Kadınlar kalabalığa karışıp sarkan başa bakıyorlardı. Kalabalıktan derin bir iç çekişi yükseldi. Gözler alevlendi. Omuzlar düştü, kollar tehlikeli biçimde kıvrıldı. London hâlâ soluk soluğaydı, ama yüzü şaşkındı. Yumruğuna, kanayan eklemlerine baktı. Sonra yardım istercesine kalabalığa döndüğünde Jim'i gördü. Jim uzaktan ellerini başı üstünde kaldırıp kavuşturdu. Sonra arabaların beklediği yolu ve arabaları işaret etti. London öfkeden homurdayan kalabalığa baktı. Yüzündeki şaşkınlık silinmişti.</p>

  <p class="calibre15">"Pekâlâ arkadaşlar!" diye bağırdı. "Neden hiçbir şey yapmadım, biliyor musunuz? Bana yardım etmediniz de ondan. Şimdi yardıma hazırsınız ama. Şimdi hiçbir şey sizi engelleyemez." Kalabalıktan hayvani bir homurtu yükseldi. London ellerini kaldırdı. "Şimdi kim gelecek ardımdan? Kim yıkacak o barikatı?" Kalabalıkta hızlı bir değişim vardı. Kadınların da erkeklerin de gözleri büyülenmiş gibiydi. Vücutlar uyumla iki yana sallanıyordu. Artık adamlardan yalnız çığlıklar yükselmiyordu. Hep birlikte hareket ediyorlar, birbirlerine benziyorlardı. Yüzlerce boğazdan tek bir kükreme çıkıyordu.</p>

  <p class="calibre15">"Birkaçınız arabaları getirsin," diye bağırdı London. "Diğerleri de benimle gelsinler. Yürüyün bakalım." Platformdan atladı, kendisine güçlükle yol açıp kalabalığın başına geçti. Arabalar çalıştırıldı. Kafile yola çıktı. Artık kimse isteksiz, ya da tembel değildi. Kalabalık hızlı, sessiz ve müthiş becerikli bir makine olmuştu sanki. Koşar adımla ilerliyorlardı. Arkalarından da arabalar gelmekteydi.</p>

  <p class="calibre15">Jim kalabalığın harekete geçmesini izledi. Kendi kendine, "Kapılma onlara. Sakın karışma onların arasına. Kafanı kullan," diyordu.</p>

  <p class="calibre15">Kadınlardan çoğu da erkeklerin ardından koşmuşlardı, ancak geride kalan birkaç tanesi garip garip bakıyorlardı Jim'e. Onun gözlerinde de o büyülenmiş ifade vardı. Kalabalık gözden kaybolunca Jim titreyerek içini çekti, döndü. Eli sancıyan omzuna gitti. Yarasına bastırınca zonklama, sürekli bir sancıya bırakıyordu yerini. London'un çadırına girip bir sandığın üstüne oturdu.</p>

  <p class="calibre15">Mac aralanmış göz kapakları arasından, bakıyordu kendisine. Uyanık olduğu yalnızca ince bir parıltıdan anlaşılıyordu. "Ne kadar uyudum, Jim?" diye sordu.</p>

  <p class="calibre15">"Pek az. Daha öğle bile olmadı sanırım."</p>

  <p class="calibre15">&nbsp;"Çok rüya gördüm, ama dinlendim de. Kalkabilirim artık."</p>

  <p class="calibre15">"Uyuyabilirsen biraz daha yat."</p>

  <p class="calibre15">"Neye yarar ki? Dinlendim artık." Mac gözlerini açtı. "O halim de geçti. İnsan öylesine yorgun olunca çok derin uyuyor. Bir karışıklık olduğunu gördüm rüyamda."</p>

  <p class="calibre15">"Biraz daha uyu diyorum sana."</p>

  <p class="calibre15">"Olmaz." Mac kalkıp gerindi. "Ben uyurken bir şeyler oldu mu? Dışarsı pek sessiz."</p>

  <p class="calibre15">"Çok şey oldu hem de. Burke, London'u başkanlıktan atmaya çalıştı, London herifi parçalıyordu neredeyse... Eyvah, Burke'yi unuttum." Jim çadırın arkasına koşup platforma baktı. Sonra yine içeri döndü. "Biri alıp götürmüş."</p>

  <p class="calibre15">Mac heyecanla ayağa kalkmıştı: "Anlat!"</p>

  <p class="calibre15">"Kalabalık kanı görünce çılgına döndü, London da başlarına geçip hepsini barikatlara götürdü."</p>

  <p class="calibre15">"Ben sana söylemedim mi?" diye bağırdı Mac. "Kan gerek bunlara. Tek işe yarayan şey odur. Söylemiştim sana. Peki, sonra ne oldu?"</p>

  <p class="calibre15">"Hepsi oradalar şimdi. Mac, görecektin onları. Hepsi birden yok olmuşlar da yerlerine koskoca bir hayvan geçmiş, yolun aşağısına doğru yürüyordu. Tek bir hayvan. Az daha ben de katılıyordum onlara. Gitmek istedim ama sonra, 'Yapamazsın, kafanı kullanman gerek' dedim, kendi kendime."</p>

  <p class="calibre15">"Çok doğru yapmışsın. Çok kişi kalabalıklara hiçbir işe yaramaz diye bakar, ama ben pek çoğunu görmüşümdür hayatımda, istediğini bilen bir kalabalık eğitim görmüş asker kadar yeteneklidir, ama ne yapacağı da pek belli olmaz. O barikatı yıkacaklar, peki sonra ne olacak? Sakinleşmeden önce başka bir şey daha yapmak isteyeceklerdir. Dediğin çok doğru. Büyük bir hayvandır kalabalık. Kendisini oluşturan insanlardan değişik bir şeydir. Ve hepsinin toplamından daha güçlüdür, insanların istediği şeyler değildir istedikleri. Ve ne yapacağını bilemeyiz."</p>

  <p class="calibre15">"O barikatı aşacaktır," dedi Jim.</p>

  <p class="calibre15">"Onu demek istemiyorum. Hayvan barikatı istemez. Ne istediğini ben de bilmiyorum. Kalabalığı inceleyenler onun bir insan topluluğu olduğunu söylerler, oysa insan değildir o artık. Başka bir tür hayvandır. Köpekler kadar uzaktır insanlara. Jim, bunu kullanabilmek çok esaslı olur ama yeterli bilgimiz yok bu konuda. Bu şey bir işe başladı mı, ne yapacağı bilinmez artık." Mac'ın yüzü canlı, heyecanlı ve biraz da korku doluydu.</p>

  <p class="calibre15">&nbsp;"Dinle bak, sanırım..." Jim çadırın önüne koştu. "Geri dönüyorlar. Çok değişik şimdi. Aynı şey değil, yayılmış âdeta."</p>

  <p class="calibre15">Mac delikanlının yanına gelmişti. Yol dönen insanlarla kaynıyordu. London onlara doğru koşmaya başladı. Biraz yaklaşınca, "Çadıra girin! Çadıra girin!" diye bağırdı.</p>

  <p class="calibre15">"Ne demek istiyor?" diye sordu Jim. Ama Mac onu içeri itti, kanatları tutan ipleri çözüp çadırı örttü.</p>

  <p class="calibre15">" O biliyor. Sesini çıkarma ve bu işi ona bırak. Ne olursa olsun sakın dışarı çıkma."</p>

  <p class="calibre15">Dışarda ayak sesleri, bağrışmalar vardı şimdi. Çadır bezine London'un gölgesi düştü. "Sakin olun, arkadaşlar diye bağırıyordu.</p>

  <p class="calibre15">"Göstereceğiz ona korkak kimmiş!"</p>

  <p class="calibre15">"Size çıkıştık diye öfkelendiniz," dedi London. "Şimdi gidip birer içki için biraz sakinlesin. Çok iyi iş becerdiniz, ama arkadaşıma el süremezsiniz. O sizin de arkadaşınızda. Ölesiye yorgun düşene kadar sizin için çalıştı diyorum."</p>

  <p class="calibre15">Mac ile Jim çadırda hareketin yön değiştirdiğini, kırıldığını, yüz ayrı çığlığa bölündüğünü fark ediyorlardı.</p>

  <p class="calibre15">"Biliyoruz London."</p>

  <p class="calibre15">"Ama o bize korkak dedi."</p>

  <p class="calibre15">"Ucuz kurtulduk Jim, çok ucuz kurtulduk," diye soludu Mac. London'un gölgesi hâlâ çadırın üstündeydi, ancak heyecanlı sesler epey azalmış, etkilerini kaybetmişlerdi artık.</p>

  <p class="calibre15">London konuyu biraz daha deşti: "içinizde benim şeftali kompostosu sakladığımı sananlarınız varsa bakabilirsiniz."</p>

  <p class="calibre15">"Böyle bir şey aklımıza bile gelmedi London. Asla London!"</p>

  <p class="calibre15">"O orospu çocuğu Burke'nin işiydi bu."</p>

  <p class="calibre15">"O senin aleyhinde çalışıyordu London, kulaklarımla duydum."</p>

  <p class="calibre15">"Öyleyse, çekilin artık. Benim yapacak pek çok işim var." Sesler iyice uzaklaşıp çadırın çevresinde kimse kalmayıncaya kadar London'un gölgesi kıpırdamadı. Sonra dönüp yorgun bir tavırla içeri girdi.</p>

  <p class="calibre15">. "Teşekkürler," dedi Mac. "Ne kadar kıl payıyla kurtulduğumuzu benim kadar iyi anlayamazsın. Onları iyi idare ettin London. Çok iyi idare ettin."</p>

  <p class="calibre15">&nbsp;"Korkuyordum. Bunun için beni kınama sakın Mac. Barikattan dönerken yolda seni kendi ellerimle öldürmeyi bile düşündüm." Sırıttı. "Nedenini bilmiyorum."</p>

  <p class="calibre15">"Kimse bilmez zaten. Ama bu iş böyledir. Bize yolda neler okluğunu anlat şimdi."</p>

  <p class="calibre15">"Dümdüz ettik hepsini. Sanki orada değillermiş gibi ezdik geçtik. Bize gaz bombası attılar, bizimkiler öksürdü, ağladı ama o acemi polislerin hiçbir şansları yoktu. Bazıları... hatta çoğu kaçtılar. Geri kalanını da biz tekmelerimizle paramparça ettik. Bizimkiler nasıl da öfkeliydiler ama."</p>

  <p class="calibre15">"Silah atıldı mı?"</p>

  <p class="calibre15">"Hayır. Biz onlardan atik davrandık. Başımızın üstüne ateş edip bizi durduracaklarını sandılar. Ama biz aldırmadan yürüdük üzerlerine. Bazı polisler insana ateş etmekten hoşlanırlar, ama çoğu bunu sevmez sanırım. Biz de üzerlerinden silindir gibi geçip barikatı yıktık işte."</p>

  <p class="calibre15">"Arabalar geçebildi mi?"</p>

  <p class="calibre15">"Evet, tıka basa dolu sekiz tanesi geçip gitti."</p>

  <p class="calibre15">"Polislerden ölen oldu mu?"</p>

  <p class="calibre15">"Bilmem. Bakmadım. Belki de öldürmüşüzdür: Makineli tüfek bile durduramazdı bizi."</p>

  <p class="calibre15">"Çok güzel," dedi Mac. "İşçileri düğmeyi çevirdiğimiz zaman harekete geçirtip çevirdiğimiz zaman durdurabilseydik, lanet devrimimizi yarın sabah yapar, akşama kadar da bitirirdik. Çabuk sakinleştiler ama."</p>

  <p class="calibre15">"Koşmaktan," dedi London. "Neredeyse bir mil koştuk. Döndüklerinde soluklan kesilmişti. Benim bile başım dönüyor şimdi. Koşmaya alışkın değilim."</p>

  <p class="calibre15">"Bilirim," dedi Mac. "Ama aslında bunun koşmayla pek bir ilgisi yok. Böyle bir olay insanın içini allak bullak eder. Şimdi seninkilerden çoğunun kahvaltılarını çıkarmakta olduklarına bahse girerim."</p>

  <p class="calibre15">London, Jim'i o anda görmüş gibiydi. Gidip sırtına bir şaplak indirdi. "Bunu sen basardın Jim. Burke'ü devirdikten sonra ne yapacağımı bilemeden öylece duruyordum orada. Kalabalık da ne yapılacağını bilmiyordu. Benim üzerime de saldırmaya hazırdılar, herhangi birine de. Bir baktım ki, sen elinle bir işaret yapıyorsun, işte o zaman onları hangi yöne çevireceğimi anladım."</p>

  <p class="calibre15">Jim'in yüzü sevinçle aydınlanmıştı: "Sakat omzumla pek bir işe yaramıyorum," dedi. "Mac'ın biraz kanın milleti nasıl değiştireceğini söylediğini hatırladım o an. Öyle dediğini hatırlıyor musun Mac."</p>

  <p class="calibre15">&nbsp;"Elbette. Ama senin yerinde ben olsaydım aynı şeyi yapardım diyemem doğrusu. Bunları nasıl yaptığını bilemiyorum Jim. Senin dışında herkes kendini kaybediyor. , Babandan söz edildiğini duymuştum, öyle akıllı falan değilmiş, tek bildiği şey dövüşmekmiş. Kafanı kullanıp sakinliğini korumayı nereden öğrendin bilemiyorum doğrusu."</p>

  <p class="calibre15">"Bir işe yaramam gerek," dedi Jim. "Babam dediğin gibiydi, ama annem öyle soğukkanlıydı ki, yüzüne bakarken bile tir tir titrerdin."</p>

  <p class="calibre15">London parmaklarını oynattı, sonra şaşkınlıkla baktı patlamış eklem yerlerine.</p>

  <p class="calibre15">"Tanrım! Şuraya bakın!" "Paramparça olmuş ellerin," dedi Mac. "O Burke eşşoğlusuna vurduğumda oldu. Burke nasıl Jim? Vurduğumda kafasını koparttığımı hissettim diyebilirim."</p>

  <p class="calibre15">"Nasıl olduğunu bilmiyorum. Biri platformdan alıp götürmüş."</p>

  <p class="calibre15">"Gidip bir baksam iyi olur. Şimdiye kadar elimi nasıl hissetmedim, hayret doğrusu."</p>

  <p class="calibre15">"O hayvana bulaşınca hiçbir şey hissetmezsin," dedi Mac.</p>

  <p class="calibre15">"Ne hayvanı?"</p>

  <p class="calibre15">"Bir şakaydı London. Burke'e bakman iyi olur. Milletin ne durumda olduğunu görürsün. Epey şaşkın olmalılar artık."</p>

  <p class="calibre15">"Artık onlara güvenmiyorum," dedi London. "Ne yapacaklarını önceden bilemiyorum. O barikatın arkasında olmadığıma seviniyorum."</p>

  <p class="calibre15">"Ben de çadırın önünde olduğuna sevindim," dedi Mac. "Yoksa Jim ile şu anda karşıdaki elma ağacına asılmış olabilirdik."</p>

  <p class="calibre15">' "Öyle bir an geldi ki... " London çadır kanatlarını kenara bağladı yine. Güneş içeri girmiyordu artık. Mac ile Jim, London'un çıkışını izlediler, sonra birbirlerine baktılar yine. Mac şilteye çöktü. Jim'in uzun uzun yüzüne bakması üzerine, "Beni bir şeyle mi suçluyorsun?" diye sordu.</p>

  <p class="calibre15">"Hayır... düşünüyordum... şimdi bir dövüş kazandık ve bizimkileri barikatları anırttık ama yine de her zamandan çok yakınız yenilgiye. Biz buraya bir şeyler yapmaya gelmiştik Mac. Her şeyi bombok mu ettik yoksa."</p>

  <p class="calibre15">"Sen bizi çok önemli görüyorsun," dedi Mac sert bir sesle. "Bu küçük çatışmanın da çok büyük olduğunu sanıyorsun. Grev şu anda sona erse bile, bu yapılanlar değerlidir. Pek çok kişi soylu Amerikan işçisine, sermaye ile emeğin ortaklığına inanır. Bunlardan çoğu da bizim buradakilerdir. Ama şimdi çoğu doğruyu gördüler. Sermayenin kendileri için ne düşündüğünü, bir avuç karıncaymış gibi kendilerini nasıl bir anda zehirleyebileceğini gördüler. Biz de onlara iki şey gösterdik; ne olduklarını ve neler yapabileceklerini. Bu küçük çatışma bunları yapabileceklerini gösterdi onlara. San Francisco grevinin Şam'a neler yaptığını hatırlıyor musun? İşte bizimkiler de bundan sonra biraz Şam'a benzeyeceklerdir."</p>

  <p class="calibre15">"Ama bunu görecek akılları var mıdır sence?"</p>

  <p class="calibre15">"Akıl değil Jim, bunun için akıl gerekmez. Her şey olup bittikten sonra içlerinde bir şey yaşamaya devam edecektir. Bunu düşünmeden bilecekler, hissedeceklerdir."</p>

  <p class="calibre15">"Peki bundan sonra ne olacak sence?"</p>

  <p class="calibre15">Mac parmaklarıyla dişlerini ovaladı: "Bizi buradan zor kullanarak çıkarmak zorundalar artık. Belki bu öğleden sonra, belki de bu gece, Jim."</p>

  <p class="calibre15">"Peki biz ne yapacağız, ortalıktan sessizce mi yok olalım yoksa dövüşelim mi?"</p>

  <p class="calibre15">"Eğer bizimkileri harekete geçirebilirsek en iyisi dövüşmek. Kaçan bir insan kötü bir duyguya kapılır, ama dövüşür ve dayak yerse, hiç olmazsa dövüşmüştür. Buna değer inan bana."</p>

  <p class="calibre15">Jim diz çöktü: "Ama silahlarla gelirlerse bizimkilerden çoğunu öldürürler."</p>

  <p class="calibre15">Mac'ın gözleri küçüldü, bakışları buz gibi oldu: "Düşünürken hep taraf değiştireceğiz Jim. Sözgelimi bizden birkaç kişiyi öldürdüler. Bu bizim işimize gelir. Öldürdükleri bir kişiye karşılık, on kişi katılır bize. Haber bütün ülkeye yayılır, her tarafta duyulur, insanlar öfkelenirler. Kararsızlar kararlarını verirler. Ama kaçarsak ve kaçtığımız haberi yayılırsa o zaman 'Bir dövüşten bile kaçtılar derler, bütün ırgatlar kendilerine güvensizlik duyarlar. Ama dövüşürsek ve bunun haberi yayılırsa aynı durumda olan başkaları da dövüşeceklerdir."</p>

  <p class="calibre15">Jim öteki dizini de yere koyup topukları üzerine oturdu: "Ben her şeyi açık seçik görmek istedim. Peki bizimkiler dövüşecekler mi dersin."</p>

  <p class="calibre15">"Bilmiyorum. Şu anda dövüşmezler. Mideleri bulandı bir kere. Daha sonra belki. Belki Burke gibi bir şey daha atabilsek önlerine... o zaman dövüşürler. Burke tam ihtiyacımız olduğunda çıktı ortaya. Belki de dava için kan döken biri daha çıkar bakarsın."</p>

  <p class="calibre15">"Mac, ihtiyacımız olan şey kansa, şu sargı bezini çıkartıp kanamayı yeniden başlatabilirim."</p>

  <p class="calibre15">"Çok komiksin Jim. Öyle de ciddisin ki."</p>

  <p class="calibre15">"Ben komik bir şey görmüyorum ortada."</p>

  <p class="calibre15">"Görmezsin.. Köpek satın alan kadının hikâyesini bilir misin? Kadın, 'Bu köpeğin safkan olduğuna emin misiniz? diye sormuş. Köpeğin sahibi de 'Elbette, hanımefendi, hey Oscar kanını akıt da hanım görsün" demiş."</p>

  <p class="calibre15">&nbsp;Jim hafifçe gülümsedi. Mac devam etti: "Hayır Jim, sen davamız için bu adamların yüz tanesinden daha değerlisin."</p>

  <p class="calibre15">"Biraz kan kaybı baha bir zarar vermez."</p>

  <p class="calibre15">Mac sinirli bir hareketle alt dudağını çekiştirdi: "Jim, sen dört beş köpeğin kavgalarına tanık oldun mu hiç?"</p>

  <p class="calibre15">"Hayır."</p>

  <p class="calibre15">"Köpeklerden biri yaralanır ya da düşerse, diğerleri onun üstüne saldırıp onu öldürürler."</p>

  <p class="calibre15">"Eee?"</p>

  <p class="calibre15">"İnsanlar da böyle yaparlar zaman zaman. Nedenini bilmiyorum. Doktor bir keresinde bana, 'İnsanlar içlerindeki bir şeyden nefret ederler' demişti."</p>

  <p class="calibre15">"Doktor iyi insandı, ama o yüksek fikirleriyle bir yere varamadı. Fikirleri hep bir nokta çevresinde dönüp dururdu."</p>

  <p class="calibre15">"Yine de burada olmasını isterdim. Omzun iyi mi?"</p>

  <p class="calibre15">"iyi. Elimden geldiği kadar kullanmamaya çalışıyorum."</p>

  <p class="calibre15">Mac ayağa katkı: "Gel de şu yarana bir bakayım. Ceketini çıkar." Jim ceketini çıkardı. Mac flasteri kaldırdı, sargıyı açtı. "İyi görünüyor. Biraz kızarmış ama. Şu gazlı bezin bir iki katını atayım hele. Kente dönsek içim rahat ederdi. Orada baktırırdık sana. Şimdi şu temiz gazlı bezi yine yaranın üstüne koyayım." Flasteri yerine bastırıp bir an vücut sıcaklığıyla yapışması için bekledi.</p>

  <p class="calibre15">"Doktoru kasabada buluruz belki," dedi Jim. "Kaybolmadan önce çok garip konuşuyordu. Belki de bıktı bütün bunlardan ya da korktu, kaçtı."</p>

  <p class="calibre15">"Dur, ceketini giymene yardım edeyim. Böyle bir şeyi aklına bile getirme. Doktor bıkacaksa yıllar önce bıkardı. Onu ateş altında gördüm ben. Hiç korkmaz."</p>

  <p class="calibre15">London gelmiş sessizce duruyordu çadırın girişinde. Ciddi ve korkmuş bir hali vardı. "Onu öldürmedim, ama öldürmüş de sayılabilirim," dedi. "Çenesi parçalanmış. Doktora götüremezsek ölür."</p>

  <p class="calibre15">"Onu kasabaya gönderebiliriz, ama orada da iyi bakılacağına hiç ihtimal vermiyorum."</p>

  <p class="calibre15">"Karısı kıyameti koparıyor," diye London sözünü sürdürdü. "Hepimizi cinayetten tutuklatacağını söylüyor. Bu grevi de Burke'ü öldürmek için düzenlemişiz."</p>

  <p class="calibre15">&nbsp;"Buna değerdi doğrusu," dedi Mac. "O orospu çocuğunu hiç sevmemiştim. Onun aramızdaki hain olduğuna inanıyordum. Arkadaşlar ne durumdalar peki?"</p>

  <p class="calibre15">"Dediğin gibi öylece oturuyorlar. Şekerci dükkânına girmiş çocuklar, nasıl mide fesadına uğramışlarsa öyle işte."</p>

  <p class="calibre15">"Öyledir," dedi Mac, "kendilerine bir hafta yetecek enerjiyi bir anda kullandılar. Onlara yiyecek bir şeyler vermenin çarelerini aramalıyız. O zaman uyurlar ve bu halleri de geçer. Haklısın, London. Bir doktora ihtiyacımız var. Bileği kırılan herif ne durumda?'</p>

  <p class="calibre15">"O da kıyameti kopartıyor. Bileğinin iyi yerleştirilmediğini, müthiş sancıdığını söyleyip duruyor. Bir daha hiç yürüyemeyecekmiş. Bu şikâyetlerin de diğerleri üstünde aksi etkisi oluyor tabii."</p>

  <p class="calibre15">"Bir de Al var," dedi Mac. "Acaba o nasıl? Onu gidip görmemiz gerek. Orada kalmalarını söylediğin kişiler kaldılar mı acaba?"</p>

  <p class="calibre15">London omuzlarını silkti: "Bilmem."</p>

  <p class="calibre15">"Yanımıza beş altı kişi alıp gidebilir miyiz?"</p>

  <p class="calibre15">"Bunlardan hiçbiri bir yere gitmez," dedi London. "Oturup ayaklarını seyretmekten başka bir şey istedikleri yok."</p>

  <p class="calibre15">"Ben tek başıma giderim öyleyse. Al iyi çocuk."</p>

  <p class="calibre15">"Ben de geliyorum, Mac," dedi Jim.</p>

  <p class="calibre15">"Hayır. Sen burada kal."</p>

  <p class="calibre15">"Seni yolda rahatsız edecek kimse çıkmaz sanırım," dedi London."</p>

  <p class="calibre15">"Jim, sen burada kal," diye yalvardı Mac. "Ya ikimizi birden yakalarlarsa? O zaman burada grevi yürütecek kimse kalmaz. Sen kal Jim."</p>

  <p class="calibre15">"Ben de geliyorum. Burada oturup kendime bakmaktan sıkıldım artık. Neden sen kalmıyorsun? Sen kalırsın ben giderim."</p>

  <p class="calibre15">"Pekâlâ, çocuk," dedi Mac pes edercesine. "Yolda dikkatli olacağız, gözlerimizi dört açacağız. Biz dönene kadar milleti biraz canlandır London. O etle fasulyeden ver biraz. Bıktılar biliyorum, ama hiç yoktan iyidir. Arabalardan da az sonra bir haber alırız sanırım."</p>

  <p class="calibre15">"Ben kendime o şeftali kompostolarından biriyle bir kutu sardalye açacağım," diye homurdandı London. "Çadır tavanına kadar doluymuş diyorlardı. Döndüğünüzde size de veririm biraz."</p>

  <p class="calibre5" style="margin:0pt; border:0pt; height:1em">&nbsp;</p>

  <p class="calibre5" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_15"></div>
</body>
</html>
