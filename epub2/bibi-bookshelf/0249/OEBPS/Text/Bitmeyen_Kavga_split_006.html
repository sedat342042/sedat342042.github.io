<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bitmeyen Kavga</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos116038"></p>

  <p class="calibre11"><span class="calibre12"><span class="bold"><span class="calibre13">5</span></span></span></p>

  <p class="calibre14">İkindi güneşi elma ağaçlarının tepelerini yalayıp yüklü dallar altında ışık demetleri halinde kırılıyor, yere güneş lekeleri düşüyordu. Ağaçlar arasındaki geniş yollar, ağaç sıralarının gözle görünebilen bir sonsuzlukta kesiştiği izlenimini uyandırana kadar uzanmaktaydı. Büyük meyve bahçelerinde bir canlılık göze çarpıyordu. Uzun merdivenler dallara yaslanmış, ağaçlar arasındaki boşluğa yepyeni sarı kutular yerleştirilmişti. Uzaklardan ayırma makinelerinin homurtuları ve sandıkçıların çekiç sesleri geliyordu, iri kovaları bellerindeki kayışlara asılı adamlar merdivenlere tırmanıyorlar, iri yeşil elmaları kopartıp dolduruyorlar sonra aceleyle inip kovaları kutulara boşaltıyorlardı. Ağaç sıraları arasındaki yollardan gelen kamyonlar, dolu kutuları alıyorlar, ayırma ve ambalaj yerlerine götürüyorlardı. Kutuların yanında duran kontrolör, kovaları taşıyan adamlar geldikçe defterine bir işaret düşüyordu. Meyve bahçesi arı kovanı gibiydi.</p>

  <p class="calibre15">&nbsp;Merdivenlerin ağırlığıyla ağaçların dalları sallanıyor, olgun meyveler ağaçların dibine düşüyordu. Ağaç tepelerinden birine saklanmış bir kuş durmadan ötmekteydi.</p>

  <p class="calibre15">Jim merdiveninden indi, kovasını kutuya taşıyıp boşalttı. Oldukça iyi yıkanmış beyaz bir elbise giymiş olan sarışın kontrolör, defterine bir işaret yaptıktan sonra başını salladı: " Öyle sert boşaltma, ahbap. Örseleyeceksin meyveleri."</p>

  <p class="calibre15">"Tamam," dedi Jim. Diziyle kovayı tıngırdatarak merdivenine doğru yürüdü. Yukarı tırmandı, çengeli dallardan birine geçirdi. Ağaçta merdivenden ayağını çekip iri bir dalın üstünde duran bir başka adam gördü. Adam başı üzerindeki elma yığınına doğru uzanıyordu. Jim'in ağırlığı eklenince ağacın sarsıldığını fark edip aşağı baktı.</p>

  <p class="calibre15">"Selam evlat. Bunun senin ağacın olduğunu bilmiyordum."</p>

  <p class="calibre15">Jim zayıf, yaşlı, kara gözlü ve seyrek sakallı adama baktı. Ellerinin damarları kabarmış, mavi maviydi. Kalın tabanlı ayakkabılarıyla iri ayakları için sopa gibi ince ve düz bacakları gerçekten çok inceydi.</p>

  <p class="calibre15">"Ağaç umurumda bile değil," dedi Jim. "Ama sen maymun gibi ağaca tırmanma yaşını çoktan geçmiş değil misin amca?"</p>

  <p class="calibre15">Yaşlı adam tükürdü, tükrüğünün yere düşmesini seyretti. Soluk gözleri canlandı. "Sen öyle san. Senin gibi çok çelimsiz genç beni yaşlı sanırlar. Ama her an sizinle çalışma yarışına girerim ben, sakın bunu aklından çıkarma." Adam konuşurken dizlerine yapmacık bir esneklik vermişti. Uzanıp elmaları dalıyla kopardı, elmaları kovasına, dalı da yere attı.</p>

  <p class="calibre15">Kontrolör, "Oradakiler, ağaçlara dikkat edin!" diye seslendi.</p>

  <p class="calibre15">Yaşlı adam üstteki dişleriyle, altta tavşan dişi gibi fırlamış iki uzun sarı dişini göstererek sırıttı: "Ukala herif, n'olacak," dedi Jim'e.</p>

  <p class="calibre15">"Kolejli işte. Nereye gitsen karşına çıkarlar."</p>

  <p class="calibre15">Yaşlı adam çömeldi: "Bildikleri nedir sanki? O kolejlere giderler ve bir bok öğrenmezler. O elinde defterle duran ukala bir samanlıkta kıçını kuru tutmayı beceremez." Bir daha tükürdü.</p>

  <p class="calibre15">"Gerçekten çok ukala oluyorlar," dedi Jim.</p>

  <p class="calibre15">"Oysa biz belki çok şey bilmeyiz, ama bildiğimizi de iyi biliriz hani."</p>

  <p class="calibre15">Jim bir an karşılık vermedi, sonra Mac'ın diğerlerine yaptığı gibi yaşlı adamın gururunu incitmeye çalıştı: "Sen yetmiş yaşına gelmişsin ağaçtan uzak durmayı öğrenememişsin. Ben ise beyazlar giyip elimdeki kalemle defteri işaret etmesini bilemiyorum."</p>

  <p class="calibre15">&nbsp;Yaşlı adam, "Arkamız yok da ondan," diye söylendi. "Kolay işi kapabilmek için insana arka gerek. Bizim kollayanımız olmadığı için de ezer geçerler işte."</p>

  <p class="calibre15">"Eh, nedir bunun çaresi?"</p>

  <p class="calibre15">Soru adamın kolunu kanadını kırmış gibiydi, öfkesi yok olmuştu. Bakışları şaşkınlaşmış, üzerine bir ürkeklik gelmişti: "Tanrı bilir," dedi. "Eyvallah deriz biter, başka ne olacak ki. Domuz sürüsü gibi oradan oraya dolaşır ve kolejli oğlanlardan kıçımıza tekmeyi yeriz işte."</p>

  <p class="calibre15">"Suç onun değil," dedi Jim. "Onun da bir işi var. işi kaybetmek istemiyorsa yapması gerek."</p>

  <p class="calibre15">Yaşlı adam yeni bir dal yakaladı, meyveleri tek tek çevirip kopardı, her birini dikkatle yerleştirdi kovasına. "Ben gençken bir şeyler yapılabilir diye düşünürdüm, ama şimdi yetmiş bir yaşındayım." Sesi çok bitkindi.</p>

  <p class="calibre15">Aşağıdan dolu kutuları taşıyan bir kamyon geçti. "İşçi birlikleri ortalığı kasıp kavururken ben kuzey ormanlarında çalışırdım, esaslı bir ormancıydım ha. Belki de bu yaşımda ağaçta nasıl rahat durabildiğime dikkat etmişsindir. İşte o zaman umutluydum, işçi birliklerinin yararı olmadı değil, hela falan yoktu o zamanlar, yerde bir çukur yalnızca; yıkanacak yer de yoktu. Etler hemen bozulurdu, işte birlikçiler tuvaletler ve duşlar falan kurdular, ama sonunda hepsi yok oldu gitti." Adamın eli otomatik olarak yeni bir dala uzandı. "Bir başkan seçmiştik, ama bir de baktık ki herif müdürün kıçını yalamaya, bizi satmaya başlamış. Ödentilerimizi verirdik, veznedar paraları hiç eder kaçardı. Bilemiyorum senin anlayacağın. Belki senin gibi gençler bir yolunu bulursunuz. Biz elimizden geleni yaptık."</p>

  <p class="calibre15">Adamın yüzüne bakan Jim, "Pes etmeye hazır mısın?" diye sordu.</p>

  <p class="calibre15">Adam dalın üstünde çömeldi, iri, kupkuru eliyle kenara tutundu. "Benim içimde birtakım duygular var. Sen beni kaçık moruğun biri olarak görebilirsin, ama iş senin bildiğin gibi değil. Başka şeyler de planlanmıştı, hiçbirinden iş çıkmadı, ama benim içimde böylesi duygular var."</p>

  <p class="calibre15">"Ne gibi duygular?'</p>

  <p class="calibre15">"Söylemesi güç evlat. Suyun kaynamadan önce şöyle bir titremeye başladığını bilirsin. Öyle duygular işte. ömrüm boyunca ırgatlar arasında çalıştım. Bu işte bir plan falan yok. Suyun kaynamadan önce titremesi gibi bir şey işte." Adamın gözleri bulanıktı, hiçbir şey görmüyordu, başını kaldırınca çenesi ile boğazı arasında ip gibi iki deri parçası gerildi. "Belki de çok açlık var, belki pek çok patron işçisini inletiyor, bilemiyorum. Ancak seziyorum bir şeyler işte."</p>

  <p class="calibre15">"Peki, ne ama?" diye sordu Jim.</p>

  <p class="calibre15">"öfke!" diye bağırdı yaşlı adam. "İşte bu. Hani çılgıncasına bir kavgaya gireceğin anda içinde sıcak, boşalmış bir duygu duyarsın ya, öyle bir şey. Ama bir kişide değil bu. Sanki milyonlarca insan tek bir insan olmuş da aç bırakılmış, dayak yemiş ve bu hissi duyuyor. Irgatlar ne olduğunu bilmiyorlar, ama bir gün o koca adamın tepesi atınca hepsi orada olacaklar. Tanrım, o günü düşünmek bile istemiyorum. Hepsi dişleriyle boğazları parçalayacak, elleriyle ağızları yırtacaklar, öfke işte bu, öfke!" Adam oturduğu yerde sallandı, dengesini korumak için tutundu. "Kemiklerimde hissediyorum bunu. Nereye gidersem gideyim, suyun kaynamadan az önceki halini görüyorum."</p>

  <p class="calibre15">Jim heyecandan yerinde duramıyordu: "Bir plan olmalı," dedi. "Olay patlak verir vermez bir işe yaraması için, onu yönlendirecek bir plan hazır olmalı."</p>

  <p class="calibre15">Yaşlı adam bu ani parlayışından sonra yorgun görünüyordu: "O dev, bir patlamaya görsün, onu tutacak bir plan filan olamaz. O dev, kuduz bir köpek gibi saldırır, önüne çıkan herkesi ısırır. Çok uzun zamandır aç, çok uzun zamandır acı çekiyor; en kötüsü de çok uzun zamandır duyguları çiğneniyor."</p>

  <p class="calibre15">"Ya yeteri kadar insan bunu bekliyorsa ve bir planları varsa," diye Jim üsteledi.</p>

  <p class="calibre15">Yaşlı adam başını salladı: "Böyle bir şey olmadan ölmek isterim. Dişleriyle boğazımızı parçalayacaklardır. Birbirlerini öldüreceklerdir ve hepsi bitip tükendikten sonra yine aynı şey olacaktır. Ben bunlar olmadan önce ölüp kurtulmak isterim. Umut siz gençlere kalsın." Adam dolu kovasını kaldırdı. "Benim umudum yok artık. Yoldan çekil, merdivenden ineceğim. Konuşarak karnımız doymaz, kolejlilerin işidir o."</p>

  <p class="calibre15">Jim bir başka dala basıp adamın merdivenden inmesi için yol açtı. Yaşlı adam kovasını boşaltıp başka bir ağaca doğru yürüdü. Jim kendisini beklediyse de bir daha onun ağacına dönmedi. Ambalaj yerinde ayırıcı kayış tekerlekleri üstünde dönüyor, çekiç sesleri hiç kesilmiyordu. Karayolundan da büyük kamyonların homurtuları geliyordu. Jim kovasını doldurup kutunun yanına gitti. Kontrolör defterine bir işaret daha yaptı.</p>

  <p class="calibre15">"On sentini doğrultamazsan bize borçlanırsın, ha!" dedi.</p>

  <p class="calibre15">Jim'in yüzü kızardı, omuzları düştü: "Sen o lanet defterine bak, benim işime karışma."</p>

  <p class="calibre15">"Kafa tutuyorsun ha?"</p>

  <p class="calibre15">Jim birden kendini tuttu, utanmış gibi sırıttı: "Yoruldum," diye özür diledi, "benim için yeni bir iş bu."</p>

  <p class="calibre15">Sarışın kontrolör gülümsedi: "Bilirim, insan yorgun olunca çok alıngan olur. Neden ağaca çıkıp bir sigara tellendirmiyorsun?"</p>

  <p class="calibre15">"Fena fikir değil." Jim ağacına döndü. Kovasını bir dala asıp elma toplamaya devam etti yine. "Kudurmuş köpeğe döndüm ben bite," diye söylendi. "Bunu yapmamalıyım. Babam yapardı bunları." Çabuk çalışamıyordu ama hareketlerini bir otomat kusursuzluğuna getirebilmişti. Güneş alçaldı, yerden çekilip ancak ağaç üstlerinde asılı kaldı. Uzaklarda, kasabada bir düdük öttü. Ama Jim hâlâ çalışıyordu. Ambalaj yerindeki homurtu durduğunda karanlık çökmek üzereydi. "Haydi bakalım, paydos zamanı geldi," diye seslendi kontrolörler.</p>

  <p class="calibre15">Jim aşağı indi, kovasını boşaltıp öteki kovaların yanına bıraktı. Kontrolör son kovayı da işaretleyip toplamı yaptı. Irgatlar sigara sararak, konuşarak çevresinde bekleşiyorlardı. Sonra ırgatlara ayrılan barakalara doğru ağır ağır yürüdüler.</p>

  <p class="calibre15">Jim önünde yürüyen yaşlı adamı görünce yetişmek için adımlarını sıklaştırdı. Adamın ince bacakları kaskatı kesildiğinden güçlükle yürüyordu. Jim yanına gelince, "Sen misin?" dedi.</p>

  <p class="calibre15">"Birlikte yürürüz diye düşünmüştüm."</p>

  <p class="calibre15">"Sana engel olan mı var?" Adamın sevindiği belliydi.</p>

  <p class="calibre15">"Burada kimsen var mı?"</p>

  <p class="calibre15">"Kimsem mi? Hayır."</p>

  <p class="calibre15">"Peki hayatta yalnızsan neden bir düşkünler yurduna kapağı atıp belediyeye baktırtmıyorsun kendini?"</p>

  <p class="calibre15">Adamın sesi hor görüyle buz gibiydi: "Ben ormancıyım. Bak evlat, eğer ormanı bilmezsen senin için hiçbir anlam taşımaz bu. Benim yaşıma gelen ormancı azdır. Benim çalışmamı seyrederken az daha kalp krizi geçiren senin yaşındakileri çok gördüm ben. Şimdi ise boktan bir elma ağacına tırmanıyorum. Ben mi yardım kabul edeceğim! Ben bütün ömrüm boyunca yürek isteyen işler yapmışımdır. Otuz metrelik ağaç üzerindeyken ağacın yarılıp da emniyet kemerini parçaladığı zamanlar olmuştur. Üzerlerine devrilen ağaçlarla yamyassı olmuş insanlar arasında çalıştım ben. Ben mi düşkünler yurduna gideceğim? 'Dan, gel çorbanı iç" diyecekler, gidip ekmeğimi çorbaya banacağım ve ekmeği emeceğim, öyle mi? Düşkünler yurdunu falan aklıma getirmeden, elma ağacına çıkar kendimi aşağı atarım daha iyi."</p>

  <p class="calibre15">Ağaçlar arasında yürüyorlardı. Jim şapkasını çıkarmış elinde tutmaktaydı.</p>

  <p class="calibre15">"Bir şey kazanamadın ama," dedi. "Yaşlanınca bastılar kıçına tekmeyi."</p>

  <p class="calibre15">Dan'ın iri eli Jim'in kolunu dirseğinin üzerinden kavradı ve canını acıtana kadar sıktı: "Çalışırken pek çok şey elde ettim ama. Bir ağacın tepesine çıktığımda ne patronun, ne orman sahibinin, ne de şirket başkanının benim yaptığım işi yapacak yürekleri olmadığını bilirdim. Bendim o, ben. Oradan aşağı baktığımda her şey küçücük görünürdü, insanlar kârınca gibiydiler, ama ben tepedeydim. Kendi boyuma uygun yerde. Pek çok şey elde ettim orada çalışırken, pek çok."</p>

  <p class="calibre15">"Ama emeğinin kârını aldılar elinden. Onlar zengin oldular ve sen ağaca çıkamayacak kadar yaşlanınca da seni kapı dışarı ettiler."</p>

  <p class="calibre15">"Orası öyle," dedi Dan. "Galiba epey yaşlandım, evlat. Yaptıkları şeyler için hiç üzülmüyorum artık... hiç."</p>

  <p class="calibre15">İlerde alçak, beyaz badanalı baraka vardı; mal sahiplerinin ırgatlara ayırdığı elli metre uzunluğunda, her on adımda bir, küçük penceresi ve bir kapısı olan alçacık bir baraka. Açık kapılardan içerde mum ve lamba yandığı görülüyordu. Kapıların önüne oturmuş insanlar alacakaranlığa bakıyorlardı. Uzun barakanın önündeki tek çeşmenin çevresinde kadınlı erkekli bir kalabalık toplanmıştı. Sırası gelen suyun altında avuçlarını kavuşturuyor, yüzüne, saçlarına bir iki avuç su atıyor, bir an ellerini ovuşturuyordu. Kadınlar doldurmak için tenekeler ve tencereler getirmişlerdi. Çocuklar kapılardan içeri dışarı koşuşturup duruyorlardı sıçanlar gibi. Kalabalıktan yorgun, hafif bir mırıltı yükselmekteydi. Kadınlar ambalaj ve ayırma yerinden erkekler bahçelerden dönüyorlardı. Barakanın kuzey ucunda barakayla dik açı oluşturan ve ışıklarla aydınlatılmış bir kantin vardı. Burada çalışma kâğıtları teminatıyla, veresiye yiyecek ve giyecek satılırdı. Kantinin kapısında kadınlı erkekli uzun bir kuyruk oluşmuştu, bir grup da elleri kolları konserve yiyecekler ve ekmeklerle dolu olduğu halde dışarı çıkıyordu.</p>

  <p class="calibre15">Jim ile Dan barakaya doğru yürüdüler.</p>

  <p class="calibre15">"İşte köpek kulübesi," dedi Jim. "Yemeğini pişirecek bir kadını olsaydı insanın hiç de fena olmazdı doğrusu."</p>

  <p class="calibre15">"Ben gidip bir kutu fasulye alacağım," dedi Dan. "Bu sersemler yarım kilo konserve fasulyeye on yedi sent ödüyorlar. Oysa o paraya iki kilo kuru fasulye alabilirler ki, bunu pişirdikleri zaman en az dört kilo eder."</p>

  <p class="calibre15">"Sen neden öyle yapmıyorsun, Dan?"</p>

  <p class="calibre15">"Vaktim yok, yorgun geliyorum ve hemen bir şeyler yemek istiyorum."</p>

  <p class="calibre15">"ötekilerin vakitleri var mı sanki? Kadınlar bütün gün çalışıyor, erkekler bütün gün çalışıyor ve millet kasabaya gidemeyecek kadar yorgun olduğu için kantin sahibi de bir kutu fasulyeye üç sent zam yapıyor."</p>

  <p class="calibre15">Dan'ın seyrek sakalı Jim'den yana döndü: "Kafanı hep bir şeye takmış gidiyorsun değil mi evlat? Ağzındaki kemiği evirip çeviren bir köpek yavrusundan farkın yok. Çiğniyorsun, çiğniyorsun ama kemiğin üstünde bir iz bile bırakamıyorsun, kim bilir belki az sonra dişini bile kıracaksın."</p>

  <p class="calibre15">"Yeteri kadar insan aynı kemiği çiğnerse sonunda kırarlar ama."</p>

  <p class="calibre15">&nbsp;"Olabilir, ben köpeklerle ve insanlarla yetmiş bir yıl birlikte yaşadım, çoğunlukla kemiği birbirlerinden çalmaya çalıştıklarına tanık oldum. İki köpeğin bir kemiği kırmak için birbirlerine yardım ettiklerini hiç görmedim, ama çalmak için birbirlerini yediklerini çok gördüm."</p>

  <p class="calibre15">"Sen insanda umut bırakmıyorsun," dedi Jim.</p>

  <p class="calibre15">Yaşlı Dan dört tavşan dişini gösterdi: "Yetmiş bir yaşındayım. Sen kemiğini çiğnemeye devam et ve benim kusuruma bakma. Belki de köpekler ve insanlar eskiden oldukları gibi değillerdir artık."</p>

  <p class="calibre15">Çamurlu meydana yaklaşırlarken çeşmenin başındaki kalabalıktan biri ayrılıp kendilerine doğru yürüdü. "Arkadaşım Mac," dedi Jim. "Esaslı adamdır."</p>

  <p class="calibre15">Yaşlı Dan saygısızca bir tavırla, "Kimseyle konuşmak istemiyorum, fasulyemi bile ısıtacağımı sanmıyorum," dedi.</p>

  <p class="calibre15">Mac yanlarına gelmişti: "Merhaba Jim. Nasılsın bakalım?"</p>

  <p class="calibre15">"iyi. Bu Dan, Mac. Birlikçiler kuzeyde çalışırlarken oradaymış."</p>

  <p class="calibre15">"Tanıştığımıza memnun oldum," dedi Mac. Sesine saygılı bir ton vermişti. "O zamanlardan söz edildiğini duydum. Sabotaj falan varmış diyorlardı."</p>

  <p class="calibre15">Mac'ın ses tonu yaşlı adamın hoşuna gitmişti. "Ben birlikçi değildim. Ben orman işçisiydim. O işçi Birlikçileri iki yanlı çalışan orospu çocuklarıydı, âma iş de yaparlardı hani. Bir bıçkıhaneyi görmeleriyle yakmaları bir olurdu."</p>

  <p class="calibre15">Mac o saygı tonunu bırakmadan, "işi başarmışlarsa, insan ne diyebilir ki," dedi.</p>

  <p class="calibre15">"Çok sert insanlardı. İnsan onlarla konuşmaktan zevk almazdı. Her şeyden nefret ederlerdi. Eh, ben gidip fasulyemi alayım artık." Yaşlı adam sağa dönüp yanlarından uzaklaştı.</p>

  <p class="calibre15">Hava iyice kararmıştı. Göğe bakan Jim uçan bir V gördü. "Mac bak, nedir o?"</p>

  <p class="calibre15">"Yaban ördekleri. Bu yıl epey erken göçüyorlar. Sen hayatında ördek görmemiş miydin?"</p>

  <p class="calibre15">"Görmedim sanırım. Ama okumuşumdur."</p>

  <p class="calibre15">"Jim, biraz sardalye ile ekmek yesek olur mu? Bu gece yapacak çok işimiz var, boşu boşuna yemek pişirerek zaman kaybetmek istemiyorum."</p>

  <p class="calibre15">&nbsp;Jim yeni işin yorgunluğuyla sallana saltana yürüyordu. Ancak arkadaşının sözlerini duyunca uzun kasları birden kasıldı, başını kaldırdı: "Neler tezgâhladın, Mac?"</p>

  <p class="calibre15">"Bugün London'un yanında çalıştım. Tuttuğunu koparan biri, şimdiden yolun üçte ikisini aldı bile. Bu grubu istediği yöne çekebilirmiş. Başka bir gruba sözünü geçirecek birini de tanıyor. Onlar buranın en büyük meyve bahçesindeymişler, dört bin dönüm elma. London bu ücret indirimine öylesine kızmış ki, ne desen yapacak durumda. Hunter meyveliğindeki arkadaşının adı da Dakin. Bu gece oraya gidip Dakin'le konuşacağız."</p>

  <p class="calibre15">"Gerçekten harekete başladın desene."</p>

  <p class="calibre15">"Öyle görünüyor." Mac karanlık kapılardan birinden içeri girdi, az sonra bir kutu sardalye ve bir somun ekmekle döndü. Ekmeği kapının eşiğine dayayıp kutunun anahtarını çevirdi, açtı.</p>

  <p class="calibre15">"Sana söylediğim gibi adamların nabızlarını yokladın mı?"</p>

  <p class="calibre15">"Buna pek fırsat bulamadım. Biraz o Dan'la konuştum işte."</p>

  <p class="calibre15">Mac kutuyu açmayı bıraktı: "Neden ama? Onunla konuşacak ne vardı ki?"</p>

  <p class="calibre15">"Aynı ağaçtaydık."</p>

  <p class="calibre15">"Neden başka bir ağaca gitmedin öyleyse? Bak, Jim, bizimkilerden çoğu, zamanlarını boşa harcarlar. Joy kedi yavrularına bile propaganda yapar örneğin. Zamanını öyle yaşlılarla harcama. İşe yaramaz o. Yaşlılarla konuşursan sen umutsuzluğa kapılırsın. Onların sille yiye yiye içleri boşalmıştır." Kutunun kapağını açıp yere bıraktı. "Haydi, bir dilim üzerine bir iki balık koy bakalım. London yemeğini yiyor, az sonra hazır olur. Onun Ford'uyla gideceğiz."</p>

  <p class="calibre15">Jim çakısını çıkarttı, bir dilim üzerine üç sardalye koyup hafifçe üzerlerine bastırdı. Sonra kutudan biraz zeytinyağı döktü üzerlerine, üstüne de bir dilim kapattı.</p>

  <p class="calibre15">"Kız nasıl?"</p>

  <p class="calibre15">"Hangi kız?"</p>

  <p class="calibre15">"Doğuran kız."</p>

  <p class="calibre15">"iyi. London'un konuşmasını dinlesen beni Tanrı sanırsın. Ona doktor olmadığımı söyledim,.ama o hâlâ ısrarla 'doktor' diyor bana. London doğumun başarısından beni sorumlu tutuyor. Kız üstüne bir şeyler giyip biraz boyansa filan oldukça iyi bir parça olacak ha. Bir sandviç daha yap, haydi."</p>

  <p class="calibre15">&nbsp;Hava artık iyice kararmıştı. Kapılardan çoğu kapanmış, küçük pencerelerden dışarıya loş ışıklar vuruyordu. Mac sandviçini çiğnerken, "Buradakiler kadar çirkin bir kadın kalabalığı da görmemiştim şimdiye kadar," dedi. "Kampta yüzüne bakılabilir bir tane var, o da on üç yaşında. Haspanın kıçı on sekizindeymiş gibi gelişmiş, ama elli yıl delikte yatmaya hiç niyetim yok doğrusu."</p>

  <p class="calibre15">"Sen işinle yatak odasını iyice karıştırıyorsun sanırım."</p>

  <p class="calibre15">"Neden olmasın?" diye sordu Mac. "Bütün gün güneş sırtımı kavururken kanım kızışıyor işte. Bunun nesi kötü?"</p>

  <p class="calibre15">Gece oldukça soğuktu, karanlık gökyüzünde de pek az yıldız parlıyordu. Yakındaki odalardan konuşma sesleri geliyor, arada sırada hepsi kesilip biri işitiliyordu.</p>

  <p class="calibre15">Jim sese kulak verdi: "Orada ne oluyor Mac?"</p>

  <p class="calibre15">"Zar atıyorlar. Çok çabuk başladılar. Para yerine ne kullandıklarını kestiremiyorum doğrusu. Gelecek haftanın ücretine oynuyorlardır. Oysa kantinle hesabı kestiklerinde çoğunun beş parası kalmayacaktır. Bu akşam biri kantinden iki kavanoz kavurma aldı. Herhalde ikisini de yer ve sabaha hasta olur. İyi bir şeye karşı müthiş açlık duyuyorlar. Karnın açken kafanın hep bir şeye takıldığını hiç fark ettin mi Jim? Ben şöyle erimiş yağla yumuşacık olmuş patates püresi düşünürüm. O herif de garanti aylardır kavurma hayaliyle yaşıyordu."</p>

  <p class="calibre15">Binanın önünden iriyarı bir adam geçiyor, yürüdükçe pencerelerdeki ışıklar üzerinde parlıyordu. "İşte London geliyor," dedi Mac.</p>

  <p class="calibre15">London omuzlarını sallayarak yaklaştı yanlarına. Siyah saç çizgisinin hemen bitiminde bembeyaz görülüyordu dazlak yeri.</p>

  <p class="calibre15">"Yemeğimi yedim," dedi. "Gidelim haydi. Ford'um arkada."</p>

  <p class="calibre15">London dönüp geldiği yöne yürüdü. Mac ile Jim de adamı izlediler. Barakanın ardında üstü açık bir T model Ford duruyordu. Arabanın muşamba döşemesi eski ve yırtıktı, yarıklardan yaylar ve at kılları fışkırıyordu. London binip kontağı çevirdi. Gacırtılı bir homurtu yükseldi arabadan.</p>

  <p class="calibre15">"Kolu çevir Jim," dedi Mac.</p>

  <p class="calibre15">Jim bütün ağırlığıyla yüklendi krank milinin koluna: "Kontak kapalı mı? Kellemden olmak istemem doğrusu."</p>

  <p class="calibre15">"Kapalı," dedi London. "Öndeki jigleyi de çekiver."</p>

  <p class="calibre15">Motora hışırtıyla benzin doldu. Jim kolu çevirdi. Motor boğuldu, kol hızla ters döndü. "Az daha hapı yutuyordum. Kapatsana şu kontağı!"</p>

  <p class="calibre15">&nbsp;"Hep böyle geri teper," dedi London. "Jigleyi it artık."</p>

  <p class="calibre15">Jim bir daha çevirdi kolu. Motor çalıştı. Küçük farlar yandı. Jim arka koltuğa, eski lastiklerin, levyelerin ve çuvalların arasına oturdu.</p>

  <p class="calibre15">"Biraz gürültülüdür ama gider yine de," diye bağırdı London. Geri geri gidip toprak yola girdi, meyve bahçesinden geçip asfalta çıktı. Araba takır tukur sesler çıkarıyor, kırık ön camdan içeri buz gibi hava doluyordu. Jim ön koltuğun arkasına sığınmaktan başka çare bulamadı. Arkalarında kasabanın ışıkları parlıyordu. Yolun iki yanında büyük, karanlık elma ağaçları vardı, arada sırada daha arkalardaki evlerin ışıkları görülüyordu. Ford büyük nakliye kamyonlarını, akaryakıt tankerlerini, gümüş renkli süt tankerlerini geçip arkada bıraktı. Bir çiftlikten büyük bir çoban köpeği fırlayınca London hayvanı ezmemek için direksiyonu kırdı.</p>

  <p class="calibre15">"Çok yaşamaz," diye bağırdı Mac.</p>

  <p class="calibre15">"Köpeğe çarpmaktan nefret ederim. Kedilere pek aldırmam ama. Radcliffe'den buraya gelene kadar üç kedi ezdim."</p>

  <p class="calibre15">Araba saatte otuz mil yapıyordu. Zaman zaman silindirlerin ikisi ateşleme yapmıyor, yeniden çalışana kadar araba öksüre öksüre yol alıyordu.</p>

  <p class="calibre15">Beş mil kadar gitmişlerdi ki, London hızı kesti ve "Yol şuralarda bir yerde olacak," dedi. Bir dizi gümüş renkli posta kutusu toprak yola girilecek yeri gösteriyordu. Yolun üstünde 'Hunter Kardeşler Meyvecilik Şti. S Marka Elmalar' yazılı bir tahta vardı. Araba ağır ağır ilerlemeye devam etti. Birden önlerine bir adam çıkıp elini kaldırdı. London arabayı durdurdu.</p>

  <p class="calibre15">"Burada mı çalışıyorsunuz?" diye sordu adam.</p>

  <p class="calibre15">"Hayır."</p>

  <p class="calibre15">"İşçiye ihtiyacımız yok. Doluyuz."</p>

  <p class="calibre15">"Arkadaşlarımızı görmeye geldik," dedi London. "Biz Talbot'un orada çalışıyoruz."</p>

  <p class="calibre15">"içki satmaya gelmiş olmayasınız?"</p>

  <p class="calibre15">"Ne münasebet."</p>

  <p class="calibre15">Adam el fenerini arabanın arkasına tutup eski iç lastiklere, demirlere baktı. "Pekâlâ, çocuklar. Çok kalmayın ama."</p>

  <p class="calibre15">London gaza bastı: "Ukala herif!" diye söylendi. "Özel polisler kadar meraklısı da az bulunur." Arabayı bir dönemeçten sertçe aşırıp geldiklerini andıran uzun, alçak ve oda oda bölünmüş bir barakanın önünde durdurdu. "Burada epey adam çalıştırıyorlar," dedi. "Bunun gibi üç yatakhane daha var." Önüne gelen ilk kapıya gidip, yumrukladı. Kapı aralandı. Yağlı saçlı şişman bir kadın başını uzattı. London, "Dakin nerede kalıyor?" diye sordu.</p>

  <p class="calibre15">Kadın adamın sesindeki otoriteden etkilenerek, "Üç kapı ötede bayım," dedi. "Karısı ve iki çocuğuyla."</p>

  <p class="calibre15">"Teşekkürler." London konuşmaya devam etmek üzere olan kadını ağzı açık bırakıp yürüdü. London öteki kapıyı vurana kadar arkalarından baktı kadın. Dakin'in kapısı açılıp kapanana kadar da içeri girmedi.</p>

  <p class="calibre15">"Kimdi?" diye sordu arkasından bir erkek.</p>

  <p class="calibre15">"Bilmiyorum, iriyarı bir adam Dakin'i soruyordu."</p>

  <p class="calibre15">Dakin ince yüzlü, hareketsiz ağızlı ve bakışları dikkatli bir adamdı. Sesi sert ve tekdüzeydi.</p>

  <p class="calibre15">"Vay vay vay!" dedi. "Gel bakalım. Radcliffe'den çıktığımızdan beri görmedim seni."</p>

  <p class="calibre15">"Doktor ve arkadaşını tanıştırayım Dakin. Doktor geçen gece Lisa'nın doğumunda yardımcı oldu. Duymuşsundur belki."</p>

  <p class="calibre15">Dakin uzun, soluk elini Mac'a uzattı: "Duydum elbette. Burada çalışanlardan bir ikisi oradaymışlar. Başka bir şeyden söz etmediklerine bakılırsa duyan da Lisa'nın bir fil yavrusu doğurduğunu sanacak. Bu da bizim hanım doktor bunlar da çocuklarım, sağlıklıdır keratalar."</p>

  <p class="calibre15">Karısı ayağa kalktı, iri göğüslü, yanaklarına allık sürmüş, gaz lambasının ışığında altın dişleri parlayan bir kadındı. Boğuk bir sesle, "Tanıştığımıza memnun oldum çocuklar," dedi. "Kahve mi içersiniz, içki mi?"</p>

  <p class="calibre15">Dakin'in gözleri gururla parlıyordu karısına bakarken.</p>

  <p class="calibre15">Mac, havayı koklayan bir sesle, "Eh, doğrusu yolda epey üşüdük,"dedi.</p>

  <p class="calibre15">Altın dişler parıldadı: "Tam da düşündüğüm gibi. Birer içki iyi gelir." Kadın bir şişe viski ile bir bardak çıkardı, "istediğiniz kadar alın, çocuklar. Nasıl olsa tepelemeden fazla dolduramazsınız."</p>

  <p class="calibre15">Şişe ve bardak elden ele dolaştı. En son Bayan Dakin içti. Sonra şişenin mantarını yerleştirip şişeyi dolaba koydu.</p>

  <p class="calibre15">Odada üç portatif iskemle ile çocuklar için iki portatif yatak vardı. Duvara da büyük bir kamp yatağı yaslanmıştı. "Epey eşyanız var Bay Dakin," dedi Mac.</p>

  <p class="calibre15">"Küçük bir kamyonum var. Ara sıra taşıma işi buluyorum, sonra kendi eşyamı taşıyorum işte. Eşim hamarat bir kadındır, zaman buldukça elişi yaparak para kazanır." Bayan Dakin kocasının kendisini övmesi karşısında gülümsedi.</p>

  <p class="calibre15">London birden kibarlığı bir yana bıraktı: "Bir yere gidip konuşmak istiyoruz."</p>

  <p class="calibre15">"Neden burada konuşmuyoruz?"</p>

  <p class="calibre15">"Konuşacaklarımız biraz gizli de ondan."</p>

  <p class="calibre15">Dakin karısına döndü. Sesi tekdüzeydi yine: "Sen çocukları alıp Bayan Schmidt'e git biraz."</p>

  <p class="calibre15">Kadının yüzünde düş kırıklığı okunuyordu. Dudakları sarktı, altın dişi gözden kayboldu. Bir an karşı çıkacakmış gibi baktı kocasına. Ancak Dakin buz gibi bakışlarla bakıyordu kadına. Bayan Dakin birden gülümsedi: "Pekâlâ, sizler burada oturun konuşun bakalım. Ben zaten daha önce gitmeliydim Bayan Schmidt'e. Henry, tut kardeşinin elinden." Kadın tavşan postundan kısa ceketini giydi, sarı saçlarını eliyle düzeltti. "Siz keyfinize bakın." Kadının yürüdüğünü, ilerde bir kapıya vurduğunu duydular.</p>

  <p class="calibre15">Dakin pantolonunu çekiştirip büyük yatağa oturdu, ötekilerin de iskemlelere oturmalarını işaret etti. Gözlerinden hiçbir şey okunmuyordu, tıpkı bir boksör gibi ne yöne baktığı da pek telli değildi: "Eh, nedir diyeceğin London?"</p>

  <p class="calibre15">London yanağını kaşıdı: "Biz buraya geldikten sonra yapılan ücret indirimine ne diyorsun?"</p>

  <p class="calibre15">Dakin'in sımsıkı kapalı ağzı birden titredi: "Ne diyeceğim, seviniyor değilim herhalde."</p>

  <p class="calibre15">London oturduğu yerde öne doğru uzandı: "Ne yapılması gerektiği konusunda bir fikrin var mı?"</p>

  <p class="calibre15">Örtülü bakışlar hafifçe parıldadı: "Yok. Senin var mı?"</p>

  <p class="calibre15">"Örgütlenip bir şeyler yapabileceğimizi düşünür müsün hiç?" London kaçamak bir bakış fırlattı Mac'a.</p>

  <p class="calibre15">Dakin bu bakışı görmüştü. Başıyla Mac ile Jim'i işaret etti: "Radikal mi bunlar?"</p>

  <p class="calibre15">Mac bir kahkaha patlattı: "Geçinebilecek bir ücret isteyen herkes radikaldir."</p>

  <p class="calibre15">Dakin bir an adamın yüzüne baktı. "Radikallere karşı değilim, ama şunu da iyice aklına sok: herhangi bir örgüt adına deliğe girmeye niyetim yok. Eğer bir örgüte bağlıysanız, bunu öğrenmek bile istemiyorum. Karım, çocuklarım ve bir de kamyonum var. Adım falancanın defterine kayıtlı diye içeri girmek istemem. Söylemek istediğin nedir London?"</p>

  <p class="calibre15">&nbsp;"Ortada toplanacak elma var Dakin. Adamları bir örgütlersek... "</p>

  <p class="calibre15">Dakin'in gözlerinde hafif bir tehdit parıltısından başka hiçbir şey yoktu. Olgun sesiyle, "Pekâlâ," dedi, "ırgatları örgütledik. Toplanıp grev kararı aldılar. On iki saat içinde burası grev kırıcılarıyla dolar. Sonra ne olacak?"</p>

  <p class="calibre15">London yanağını kaşıdı: "Grev gözcülüğüne başlarız."</p>

  <p class="calibre15">"Bir toplantı yasağı çıkarırlar ve eli tüfekli yüz güvenlik görevlisini üstümüze salarlarsa?"</p>

  <p class="calibre15">London sorgu dolu bakışlarla Mac'a baktı. Maçtan buna kendisi yerine yanıt vermesini istiyordu. Mac ise düşünceliydi: "Biz sizin bu konuda ne düşündüğünüzü öğrenmek istedik Bay Dakin," dedi. "Deyin ki bir çelik fabrikasının üç bin işçisi greve gitti ve içeri kimseyi sokmamak için grev gözcülüğüne başladılar. Fabrikanın çevresinde tel örgü çit var. Patron tele yüksek voltajlı elektrik veriyor. Kapıya nöbetçiler koyuyorlar. Kolay iş bu. Ama bütün vadiyi kontrol altına almak için kaç güvenlik görevlisi gerek sizce?"</p>

  <p class="calibre15">Dakin'in gözlerinde bir anlık bir parıltı göründü: "Tüfekliler," dedi. "Grev kırıcılarını dövdük diyelim, peki ya silahlılar ateşe başlarlarsa? Bu ırgat topluluğu ateşe falan gelemezler. Biri bir av tüfeği bile ateşlese tavşan gibi en yakın çalı dibine koşacaklardır. Bu durumda yabancı işçilerin içeri girmesini nasıl önleyeceğiz?"</p>

  <p class="calibre15">Jim ağızdan ağıza bakıyordu: "Siz kendileriyle konuşursanız gelen grev kırıcılardan çoğu işi bırakırlar," dedi.</p>

  <p class="calibre15">"Ya diğerleri?"</p>

  <p class="calibre15">"Eline ayağına çabuk bir grup onları kolay halleder," dedi Mac. "Ben kendim ağaçlarda meyve topluyorum. Herkes çok içerlemiş durumda bu indirime. Elmaların da toplanması gerektiğini unutma. Çelik fabrikası gibi kapatamazsın meyve bahçesini."</p>

  <p class="calibre15">Dakin kalkıp dolaptan şişeyi çıkardı, kendisine biraz içki koydu. Ötekilere de şişeyi işaret etti, ama üçü de başlarını salladılar.</p>

  <p class="calibre15">"Bu ülkede grev hakkı var diyorlar, ama sonra grev gözcülüğüne karşı yasalar çıkartıyorlar," dedi Dakin. "Kısacası bize yalnızca işten çekilme hakkı tanıyorlar. Ben bu işlere karışmak istemem. Benim bir kamyonum var."</p>

  <p class="calibre15">Jim, "Siz..." diye söze başladı, ama birden boğazının kupkuru olduğunu fark etti, öksürdü: "Siz elmalar toplandıktan sonra nereye gideceksiniz Bay Dakin?" "Pamuğa."</p>

  <p class="calibre15">"Oradaki çiftlikler daha da büyüktür. Burada indirime ses çıkartmazsak, orada daha büyük bir indirimle karşılaşabiliriz."</p>

  <p class="calibre15">&nbsp;Mac teşvik edercesine gülümsedi: "Bunu yapacaklarını çok iyi bilirsin," dedi. "Her zaman aynı şeyi yapmışlardır: ırgatlar sonunda mücadeleye zorlanana kadar ücret indirimi."</p>

  <p class="calibre15">Dakin viski şişesini bırakıp gidip büyük yatağa oturdu. Çalışırken eldiven giydiği için yumuşacık kalan uzun, beyaz ellerine baktı. Sonra elleri arasından yere baktı.</p>

  <p class="calibre15">"Başıma dert açmak istemem ben. Hanımla çocuklarla şimdiye kadar gül gibi idare ettik, ama lanet olsun, siz de haklısınız, pamuk toplama ücretlerinde de indirim yapacaklardır. Neden rahat bırakmazlar bizi sanki?" "Örgütlenmekten başka çare yok bence," dedi Mac. Dakin sinirli sinirli başını salladı: "Sanırım öyle. Hiç istemediğim halde. Benden de bekliyorsunuz?"</p>

  <p class="calibre15">London, "Dakin, sen bu grubu istediğin tarafa yöneltirsin," dedi. "Ben de benimkini."</p>

  <p class="calibre15">"Herhangi bir yöne çekilmek istemeyene hiçbir şey yapamazsınız," diye Mac söze karıştı. "Dakin ile London'un konuşmaya başlamaları gerek. Adamları konuşturun. Hepsi öfkeli, ama konuşacak şeyleri tükenmemiş daha. Diğer işyerlerinde de konuşturmak gerek onları. Yarın ve öbür gün hep konuşsunlar. Sonra bir toplantı yaparız. Böylesine öfkelenmiş insanlar arasında haber çabuk yayılır."</p>

  <p class="calibre15">"Şu anda aklıma bir şey geldi," dedi Dakin. "Grev yaptık diyelim. Burada kamp kuramayız o zaman. Bizi devlet ya da eyalet yollarında da barındırmazlar. Nereye gideriz o zaman?"</p>

  <p class="calibre15">"Bu benim de aklıma geldi," dedi Mac. "Bir fikrim var. Özel bir toprak parçası bulabilsek, işimiz hallolurdu."</p>

  <p class="calibre15">"Belki. Washington'da ne yaptıklarını biliyor musun? Kamu sağlığına zararlı olduğu gerekçesiyle attılar grevcileri. Sonra da kulübeleri, çadırları hep yaktılar."</p>

  <p class="calibre15">"Bunu biliyorum Bay Dakin. Ama kampta bu işlere bakan bir doktor olduğunu düşünün. O zaman bir şey yapamazlar."</p>

  <p class="calibre15">"Sen gerçek doktor musun?" diye kuşkuyla sordu Dakin.</p>

  <p class="calibre15">"Değilim, ama gerçek doktor olan bir dostum var ve bu işi de yapar sanırım. Ben bu işi çok düşündüm Bay Dakin, grevler konusunda çok şey okudum."</p>

  <p class="calibre15">Dakin buz gibi gülümsedi: "Okumaktan daha fazla şeyler yaptığın belli," dedi. "Çok şey biliyorsun. Senin hakkında başka şey öğrenmek istemiyorum. Hiçbir şey bilmiyorum ben."</p>

  <p class="calibre15">London, Mac'a döndü: "Bunların gerçekten üstesinden gelebileceğimize inanıyor musun doktor?"</p>

  <p class="calibre15">&nbsp;"Bak London, kaybetsek bile öyle bir gürültü koparacağız ki, pamuk toplama ücretlerini indiremeyecekler. En azından bu kadar bir yararımız dokunacak."</p>

  <p class="calibre15">Dakin de aynı fikirdeymiş gibi sallıyordu başını: "Ben sabah erkenden konuşmaya başlarım. Adamların öfkeli oldukları konusunda çok haklısın, müthiş içerlemiş durumdalar, ama ne yapacaklarını bilemiyorlar."</p>

  <p class="calibre15">"Biz onlara bir fikir veriyoruz işte," dedi Mac. "Diğer çiftliklerdeki işçilerle de bağlantı kurmaya çalışın Bay Dakin." Ayağa kalktı. "Artık gitsek iyi olur derim ben." Elini uzattı. "Sizinle tanıştığıma memnun oldum Bay Dakin."</p>

  <p class="calibre15">Dakin'in dudakları aralandı, beyaz ve düzgün takma dişleri göründü: "Üç bin dönüm elma bahçem olsaydı ne yapardım, biliyor musunuz? Bir çalının arkasına saklanır ve siz geçerken basardım beyninize kurşunu. Böylece pek çok beladan kurtulurdum. Ama küçük bir kamyonla birkaç parça eşyadan başka hiçbir şeyim yok."</p>

  <p class="calibre15">"İyi geceler Bay Dakin, görüşürüz."</p>

  <p class="calibre15">Jim ile Mac dışarı çıktılar, içerde London'un Dakin'le konuşmasını duyuyorlardı.</p>

  <p class="calibre15">"İyi insanlar bunlar, kızıl olabilirler ama yine de çok iyi insanlar."</p>

  <p class="calibre15">London dışarı çıktı, kapıyı kapattı. Az ilerde bir kapı aralandı, dışarı bir ışık demeti düştü. Bayan Dakin ve iki oğlan kendilerine doğru yürümeye başladılar. "İyi geceler, çocuklar," dedi kadın. "Sizin gitmenizi bekliyordum."</p>

  <p class="calibre15">Ford homurtuyla eve doğru yola koyuldu, barakanın ardındaki yerine yerleşti. Mac ile Jim London'dan ayrılıp kendi karanlık odalarına gittiler. Jim bir kilim parçasına sarınıp yere uzandı. Mac bir sigara yakıp duvara yaslandı. Bir süre sonra sigarayı bastırdı.</p>

  <p class="calibre15">"Uyanık mısın Jim?'</p>

  <p class="calibre15">"Evet."</p>

  <p class="calibre15">"Çok akıllıca davrandın Jim. O pamuk lafını açtığında herif su koy vermek üzereydi. Çok akıllı bir iş yaptın."</p>

  <p class="calibre15">"Yardım etmek istiyorum," diye bağırdı Jim. "Mac, çok kaptırdım bu işe kendimi. Uyumak istemiyorum."</p>

  <p class="calibre15">"Uyusan iyi olur, bundan sonra geceleri çok işimiz olacak."</p>

  <p class="calibre5" style="margin:0pt; border:0pt; height:1em">&nbsp;</p>

  <p class="calibre5" style="margin:0pt; border:0pt; height:1em">&nbsp;</p>

  <div class="mbppagebreak" id="calibre_pb_6"></div>
</body>
</html>
