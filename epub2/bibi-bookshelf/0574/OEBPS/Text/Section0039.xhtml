<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="30. Daes Dae’mar">30<br />
    Daes Dae’mar</h1>

    <p>Rand, Hurin ve Loial’le paylaştığı odada, pencereden Cairhien’in düzgün çizgilerine ve teraslarına, taş binalara ve kayrak taşından çatılara baktı. Havai Fişekçilerin meclis binasını göremiyordu; dev kuleler ile yüksek lordların evleri görüntüsünü kesmese bile, şehir surları buna engel olurdu. Havai Fişekçiler gökyüzüne yalnızca bir tane geceçiçeğini, tane ve üstelik de çok erken bir saatte saldıkları gecenin üzerinden günler geçmiş olmasına rağmen, şehirde hâlâ herkesin dilindeydi. Skandalın, ufak farklılıklar sayılmazsa, on iki değişik versiyonu anlatılıyordu, ama hiçbirinin gerçekle uzaktan yakından ilgisi yoktu.</p>

    <p>Rand başını çevirdi. Yangında kimsenin yaralanmadığını ümit ediyordu, ama Havai Fişekçiler henüz bir yangın olduğunu bile kabul etmemişti. Meclis binalarının içinde olup biten şeyler konusunda ketum tiplerdi.</p>

    <p>“Sonraki nöbeti ben alırım,” dedi Hurin’e. “Geri döner dönmez.”</p>

    <p>“Buna gerek yok, Lordum.” Hurin tüm Cairhienliler kadar çok eğildi. “Ben nöbet tutabilirim. Gerçekten, Lordumun zahmet etmesine gerek yok.”</p>

    <p>Rand derin bir nefes alarak Loial ile bakıştı. Ogier omuzlarını silkmekle yetindi. Koklayıcı, Cairhien’de kaldıkları her gün daha da resmileşiyordu; Ogier ise insanların genellikle tuhaf davrandığı yorumunu yapmakla yetiniyordu.</p>

    <p>“Hurin,” dedi Rand, “bana eskiden Lord Rand derdin ve sana her baktığımda eğilmezdin.” <em>Doğrulmasını ve bana yine Lord Rand demesini istiyorum,</em> diye düşündü hayretle. <em>Lord Rand’mış! Işık adına, buradan biran önce çıkmazsak, eğilmesini istemeye başlayacağım.</em> “Lütfen oturur musun? Sana bakarken bile yoruluyorum.”</p>

    <p>Hurin sırtını dimdik tutarak ayakta durdu, fakat Rand’ın isteyebileceği herhangi bir şeyi yapmak üzere yerinden fırlamaya hazır bir hali vardı. Artık ne oturuyor ne de rahatlıyordu. “Bu yakışık almaz, Lordum. Bu Cairhienlilere bizim de en az onlar kadar neyin yakışık aldığını bildiğimizi-”</p>

    <p>Rand, “Şunu söylemeyi keser misin!” diye bağırdı.</p>

    <p>“Nasıl isterseniz, Lordum.”</p>

    <p>Rand yeniden içini çekmemek için çaba sarf etmek zorunda kaldı. “Hurin, kusura bakma. Sana bağırmamam gerekirdi.”</p>

    <p>“Bu sizin hakkınız, Lordum,” dedi Hurin basitçe. “İstediğiniz gibi yapmazsam, bağırmak sizin hakkınız.”</p>

    <p>Rand, adamı yakasından tutup silkelemeye niyetlenerek koklayıcıya yaklaştı.</p>

    <p>Rand’ın odasına açılan bağlantılı kapı vurulduğunda hepsi yerlerinde donup kaldılar, ama Rand Hurin’in kılıcını almadan önce izin istemediğini görerek sevindi. Balıkçıl nişanlı kılıç Rand’ın kemerindeydi; dışarı çıkarken kabzasına dokundu. Loial’in uzun yatağına oturmasını ve bacaklarıyla paltosunun eteklerini yatağın altındaki battaniyeye sarılı sandığı daha da fazla gizleyecek şekilde ayarlamasını bekledikten sonra kapıyı sertçe açtı.</p>

    <p>Hancı orada durarak hevesle iki yana sallanıyor ve tepsisini Rand’a doğru itiyordu. Tepsinin üzerinde iki mühürlü parşömen vardı. “Beni affedin, Lordum,” dedi Cuale nefes nefese. “Siz aşağı inene kadar bekleyemedim, sonra siz de odanızda yoktunuz ve- ve... Beni affedin, ama...” tepsiyi salladı.</p>

    <p>Rand, davetiyeleri –çok fazla davetiye vardı– bakmadan kaptı, hancının koluna yapıştı ve onu kapıdan koridora doğru döndürdü. “Girdiğin zahmetler için sağ ol Cuale Efendi. Şimdi beni yalnız bırakırsan...”</p>

    <p>“Ama Lordum,” diye itiraz etti Cuale. “Bunlar-”</p>

    <p>“Teşekkür ederim.” Rand adamı koridora itip kapıyı sıkıca kapadı. Parşömenleri masanın üzerine attı. “Bunu daha önce yapmamıştı. Loial, sence kapıyı çalmadan önce içeriyi mi dinliyordu?”</p>

    <p>“Bu Cairhienliler gibi düşünmeye başladın.” Ogier güldü, ama kulakları düşünceli bir şekilde seğirdi ve ekledi, “Yine de o Cairhienli, bu yüzden de dinliyor olabilir. Duymaması gereken bir şey söylediğimizi sanmam.”</p>

    <p>Rand hatırlamaya çalıştı. Hiçbiri Valere Borusu’ndan, Trolloclardan ya da Karanlıkdostlarından bahsetmemişti. Cuale’in söyledikleri şeylerden ne anlam çıkarabileceğini merak ettiğini fark ettiğinde, kendisini şöyle bir sarstı. “Bu yer senin de sinirlerini bozmaya başladı,” diye mırıldandı kendi kendine.</p>

    <p>“Lordum?” Hurin mühürlü parşömenleri almış, faltaşı gibi açılmış gözlerle mühürlere bakıyordu. “Lordum, bunlar Damodred Evi’nin Yüksek Makamı Lord Barthanes’ten ve bu da” –sesi huşu içinde alçaldı– “Kral’dan geliyor.”</p>

    <p>Rand elini sallayarak onları savuşturdu. “Yine de diğerleri gibi ateşe gidecekler. Açılmadan.”</p>

    <p>“Ama Lordum!”</p>

    <p>“Hurin,” dedi Rand sabırla. “Loial ile ikiniz bana bu Büyük Oyun’u açıkladınız. Beni davet ettikleri yer her neyse, oraya gidersem, Cairhienliler bundan bir şey çıkarıp birinin manevrasının bir parçası olduğumu düşünecekler. Gitmezsem, bundan da bir şey çıkaracaklar. Yanıt gönderirsem, bir anlam çıkarmak için didik didik edecekler, yanıtlamasam da farklı olmayacak. Görünüşe göre Cairhien’in yarısı halihazırda diğerlerinin casusluğunu yaptığından, herkes ne yaptığımı biliyor. İlk ikisini yakmıştım ve diğerleri gibi bunları da yakacağım.” Bir gün mühürlerini açmadan salondaki ateşe attığı yığında on iki parşömen vardı. Bundan ne çıkarırlarsa çıkarsınlar, en azından herkes için farksız olur. Cairhien’de kimsenin yanında ya da kimsenin karşısında değilim.”</p>

    <p>“Sana anlatmaya çalıştım,” dedi Loial. “Ben işlerin böyle yürüdüğünü sanmıyorum. Sen ne yaparsan yap, bu Cairhienliler içinde bir tür manevra görür. En azından, İhtiyar Haman her zaman böyle derdi.”</p>

    <p>Hurin altın sunarmış gibi mühürlü davetiyeleri Rand’a uzattı. “Lordum, bu Galldrian’ın şahsi mührünü taşıyor. Şahsi mührünü, Lordum. Bu da iktidar bakımından Kral’dan sonra ikinci adam olan Lord Barthanes’in kişisel mührünü. Lordum, bunları yakarsanız, kendinize olabilecek en güçlü düşmanlar edinmiş olursunuz. Şimdiye kadar onları yakmak işe yaradı, çünkü diğer Evlerin hepsi neler çevirdiğini merak ediyor ve onlara hakaret etme riskine girdiğine göre, güçlü müttefiklerin olduğunu tahmin ediyor. Ama Lord Barthanes- ve Kral! Onlara hakaret edersen, bir hamle yapacaklarına şüphe yok.</p>

    <p>Rand elleriyle saç diplerini ovuşturdu. “Ya ikisini birden reddedersem?”</p>

    <p>“Bu işe yaramaz, Lordum. Artık Evlerin hepsi sana davetiye gönderdi. Bunları reddedersen, eh, en azından diğer Evlerden biri Kralla veya Lord Barthanes’le ittifak halinde olmadığını fark edecektir, sonra da davetiyelerini yakarak ettiğin hakaretin karşılığını verebilirler. Lordum, artık Cairhien’deki Evlerin katiller kullandığını duydum. Sokakta bir bıçak. Damlardan birinin üzerinden atılan bir ok. Şarabına karıştırılan zehir.”</p>

    <p>“İkisini de kabul edebilirsin,” diye önerdi Loial. “Bunu istemediğini biliyorum Rand, ama eğlenceli bile olabilir. Bir lordun malikânesinde hatta Kraliyet Sarayı’nda geçirilen bir akşam. Rand, Shienarlılar sana inanmıştı.”</p>

    <p>Rand yüzünü buruşturdu. Shienarlıların onu lord sanmasının şans eseri olduğunu biliyordu; rastlantısal bir isim benzerliği, hizmetkârlar arasındaki bir söylenti ve Moiraine ile Amyrlin’in her şeyi körüklemesi. Ama Selene de buna inanmıştı. <em>Belki bunlardan birinde o da olur.</em></p>

    <p>Fakat Hurin başını şiddetle iki yana sallıyordu. “İnşaatçı, <em>Daes Dae’mar</em>’ı sandığın kadar iyi bilmiyorsun. Cairhien’de oynanan, şimdiki haliyle değil. Birbirlerine karşı bıçak çekme noktasına varan entrikalar çeviriyor bile olsalar, herkesin görebileceği yerlerde, böyle yapmıyorlarmış gibi davranırlar. Ama bu ikisi değil. Laman elinden kaçırana kadar, taht Damodred Evi’nin elindeydi ve onu geri almak istiyorlar. Neredeyse kendisi kadar güçlü olmasalar Kral başlarını ezerdi. Riatin Evi’yle Damodred Evi kadar haşin rakipler bulamazsın. Lordum ikisini birden kabul ederse, iki Ev de yanıtını gönderir göndermez haberini alır ve ikisi de diğeri tarafından kendi aleyhinde bir entrikaya dahil olduğunu düşünür. Seni gördükleri anda bıçakla zehre davranırlar.”</p>

    <p>“Ve herhalde,” diye homurdandı Rand, “yalnızca bir tanesini kabul edersem, diğeri Evle müttefik olduğumu düşünür.” Hurin başıyla onayladı. “Ve de muhtemelen karıştığım şeyi önlemek için beni öldürürler.” Hurin yine başıyla onayladı. “O halde içlerinden <em>herhangi</em> birini beni öldürmek istemekten alıkoymam için bir önerin var mı?” Hurin başını iki yana salladı. “Keşke o ikisini hiç yakmasaydım.”</p>

    <p>“Evet, Lordum. Ama tahminime göre pek de bir şey değişmezdi. Kimi kabul veya reddederseniz edin, bu Cairhienliler bundan bir şey çıkarır.”</p>

    <p>Rand elini uzattı ve Hurin iki katlı parşömeni eline koydu. Bir tanesi Damodred Evi’nin Ağaç ve Tacıyla değil, Barthanes’in Saldıran Yabandomuzu’yla mühürlenmişti. Diğerinde Galldrian’ın geyiği vardı. Şahsi mühürler. Görünüşe bakılırsa hiçbir şey yapmayarak en yüksek mercilerin dikkatini çekmeyi başarmıştı.</p>

    <p>“Bu insanlar delirmiş,” dedi bu işten paçayı sıyırmanın bir yolunu bulmaya çalışarak.</p>

    <p>“Evet, Lordum.”</p>

    <p>“Beni bunlarla birlikte salonda görmelerine izin vereceğim,” dedi yavaşça. Öğle vakti salonda görülen her şey akşama kalmadan on Ev, ertesi sabah olmadan tüm Evler tarafından öğreniliyordu. “Mühürleri kırmayacağım. Bu sayede, ikisini de henüz yanıtlamadığımı bilirler. Hangi yöne sıçrayacağımı görmek için bekledikleri sürece, belki birkaç gün kazanabilirim. Ingtar’ın yakında gelmesi gerek. Gelmek zorunda.”</p>

    <p>“Şimdi tam bir Cairhienli gibi düşündünüz, Lordum,” dedi Hurin sırıtarak.</p>

    <p>Rand ona ters ters baktıktan sonra parşömenleri cebine, Selene’nin mektuplarının yanına tıktı. “Gidelim, Loial. Belki Ingtar gelmiştir.”</p>

    <p>Loial ile ikisi salona vardıklarında, oradaki hiçbir adam veya kadın dönüp Rand’a bakmadı. Cuale gümüş bir tepsiyi hayatı buna bağlıymış gibi parlatıyordu. Hizmetçi kızlar Rand ile Ogier orada yokmuş gibi masaların arasında koşuşturuyordu. Masadaki insanların hepsi şarapta veya birada kudret sırları varmış gibi maşrapasını seyrediyordu. Tek kelime eden yoktu.</p>

    <p>Bir an sonra iki davetiyeyi cebinden çıkarıp mühürleri inceledikten sonra tekrar cebine tıktı. Rand kapıya yönelirken Cuale yerinden hafifçe sıçradı. Kapı arkasından kapanmadan Rand konuşmaların yeniden başladığını duydu.</p>

    <p>Rand sokakta öyle hızlı yürüyordu ki, Loial onunla birlikte yürümek için adımlarını ufaltmak zorunda kalmıyordu. “Şehirden çıkmanın bir yolunu bulmamız gerek, Loial. Bu davetiye numarası iki üç günden fazla işe yaramaz. Ingtar o zamana kadar gelmezse, bizim yine de yola çıkmamız gerekecek.”</p>

    <p>“Kabul,” dedi Loial.</p>

    <p>“Ama nasıl?”</p>

    <p>Loial kalın parmaklarıyla sayı saymaya başladı. “Fain orada, yoksa Önkapı’da Trolloclar olmazdı. Atla çıkarsak, biz şehri gözden kaybeder kaybetmez üzerimize binerler. Bir tacir katarıyla birlikte yolculuk edersek, ona kesinlikle saldırırlar.” Hiçbir tacirin beş altıdan çok koruması olmazdı, korumalar da bir Trolloc görür görmez muhtemelen kaçardı. “Keşke Fain’in elinde kaç Trolloc ve kaç Karanlıkdostu olduğunu bilseydik. Sayılarını azalttın.” Öldürdüğü Trolloc’tan bahsetmedi, ama kaşlarını çatışına ve uzun kirpiklerinin yanağına sarkmasına bakılırsa, bunu düşünüyordu.</p>

    <p>“Sayıları fark etmez,” dedi Rand. “On da yüz kadar kötü. On Trolloc bize saldırırsa, bence bir daha kaçamayız.” Trolloc’la bir olasılık, sadece bir ihtimal başa çıkabilmesinin yolunu düşündü. Ne de olsa Loial’e yardım etmeye çalışırken işine yaramamıştı.</p>

    <p>“Bence de öyle. Fazla uzağa yolculuk edecek kadar paramız olduğunu sanmam, ama öyle bile olsa, Önkapı rıhtımına varmaya çalışırsak- eh, Fain’in gözcü bıraktığı Karanlıkdostları olacaktır. Gemiye bindiğimizi düşünse, Trollocların kimin tarafından görüldüğünü umursayacağını sanmam. Onlardan bir şekilde dövüşerek kurtulsak bile, şehir muhafızlarına bir açıklama yapmamız gerekirdi, o zaman da bizim sandığı açamadığımıza kesinlikle inanmazlardı, bu yüzden-”</p>

    <p>“Hiçbir Cairhienlinin bu sandığı görmesine izin veremeyiz, Loial.”</p>

    <p>Ogier başıyla onayladı. “Şehrin rıhtımları da işe yaramaz.” Şehir rıhtımları tahıl mavnalarına ve lordlarla leydilerin keyif gemilerine ayrılmıştı. Kimse onlara izinsiz yaklaşmazdı. Surlardan onlara bakmak mümkündü, ama bu, Loial’in bile boynunu kıracak kadar yüksek bir atlayış olurdu. Loial parmaklarından birini, onun için de bir nokta düşünmeye çalışıyormuş gibi salladı. “Sofu Yurdu’na ulaşamayacak olmamız kötü, sanırım. Trolloclar bir <em>yurda</em> asla girmezdi. Ama bize saldırmadan bu kadar uzaklaşmamıza izin vereceklerini sanmam.”</p>

    <p>Rand ona cevap vermedi. Cairhien’e ilk kez girdikleri kapının hemen içindeki büyük nizamiye karakolunun önüne varmışlardı. Dışarıda, Önkapı insanlarla dopdoluydu ve bir çift muhafız onları gözlüyordu. Rand bir zamanlar iyi Shienar giysileri olan bir kılığa bürünmüş bir adamın onu görünce tekrar kalabalığın içine karıştığını sandı, ama emin olamadı. Farklı ülkelerden gelen giysiler içinde pek çok insan vardı, hepsi de aceleyle bir yerlere gidiyordu. Nizamiye karakoluna çıkan merdivenleri tırmanarak kapının iki tarafındaki göğüs zırhlı muhafızların yanından geçti.</p>

    <p>Geniş bekleme odasında, orada işi olanlar için sert tahta sıralar vardı. Odada bekleyenlerin çoğu, alçakgönüllü bir sabra sahip, sade, koyu renkli giysiler içindeki yoksul insanlardı. Bekleyenler arasında, hırpani giyimleri ve parlak renkleri sayesinde seçilen, şüphesiz surların içinde iş arama izni almayı ümit eden birkaç Önkapılı vardı.</p>

    <p>Rand dosdoğru odanın arkasındaki uzun masaya gitti. Masanın başında tek bir adam oturuyordu; asker değildi, ceketinin üzerinde tek bir yeşil çubuk vardı. Derisi fazla gergin görünen tıknaz biri olan adam, Rand ile Loial’e yüzünde sahte bir gülümsemeyle bakmadan önce masadaki belgeleri düzeltti ve mürekkep hokkasının yerini iki kez değiştirdi.</p>

    <p>“Size nasıl yardımcı olabilirim, Lordum?”</p>

    <p>“Bana dün yardımcı olabileceğini ümit ettiğim şekilde,” dedi Rand hissetmediği kadar sabırlı bir şekilde. “Daha önceki gün ve daha önceki gün olduğu gibi. Lord Ingtar geldi mi?”</p>

    <p>“Lord Ingtar mı, Lordum?”</p>

    <p>Rand derin bir nefes alarak yavaşça bıraktı. “Shienar’da Shinowa Evi’nden Lord Ingtar. Buraya geldim geleli her gün sorduğum adam.”</p>

    <p>“Bu isimde hiç kimse şehre girmedi, Lordum.”</p>

    <p>“Emin misin? Hiç değilse listelerine bakman gerekmez mi?”</p>

    <p>“Lordum, Cairhien’e gelen yabancıların listesi gün doğumu ve gün batımında nizamiye karakolları arasında dolaşır ve onları önüme gelir gelmez incelerim. Bir süredir hiçbir Shienarlı lord Cairhien’e girmedi.”</p>

    <p>“Ya Leydi Selene? Sen tekrar sormadan söyleyeyim, Evini bilmiyorum. Ama sana ismini verdim ve onu üç kez tarif ettim. Bu yeterli değil mi?”</p>

    <p>Adam ellerini iki yana açtı. “Özür dilerim, Lordum. Evini bilmemek işi çok zorlaştırıyor.” Adamın yüzünde şahsiyetsiz bir ifade vardı. Rand adamın bilse bile söyleyip söylemeyeceğini merak etti.</p>

    <p>Rand’ın gözüne, masanın arkasındaki kapılardan birinde bir hareket ilişti –bir adam bekleme odasına adım atacakken aceleyle arkasını dönmüştü. “Belki Kumandan Caldevwin bana yardımcı olabilir,” dedi Rand kâtibe.</p>

    <p>“Kumandan Caldevwin mi, Lordum?”</p>

    <p>“Az önce arkanda onu gördüm.”</p>

    <p>“Özür dilerim, Lordum. Nizamiye karakolunda Kumandan Caldevwin adında biri olsa, bunu bilirdim.”</p>

    <p>Loial omzuna dokunana kadar Rand adama gözlerini dikip baktı. “Rand, bence gitsek iyi olacak.”</p>

    <p>“Yardımın için teşekkür ederim,” dedi Rand gergin bir sesle. “Yarın gene gelirim.”</p>

    <p>“Elimden geleni yapmak benim için bir zevktir,” dedi adam sahte gülümsemesiyle.</p>

    <p>Rand, nizamiye karakolundan öyle hızlı adımlarla çıktı ki, Loial sokakta ona yetişmek için acele etmek zorunda kaldı. “Biliyorsun ki, yalan söylüyordu, Loial.” Yavaşlamadı, onun yerine duyduğu sıkıntının bir bölümünü bedenini zorlayarak yakabilecekmiş gibi koşturmaya devam etti. “Caldevwin oradaydı. Söylediklerinin hepsi yalan olabilir. Ingtar çoktan buraya gelmiş, bizi arıyor olabilir. İddiaya girerim, Selene’nin de nerede olduğunu biliyordur.”</p>

    <p>“Belki de, Rand. <em>Daes Dae’mar-</em>”</p>

    <p>“Işık adına, Büyük Oyun’u dinlemekten bıktım. Oynamak istemiyorum. Hiçbir şekilde ona karışmak istemiyorum.” Loial hiçbir şey söylemeden yanında yürüyordu. “Biliyorum,” dedi Rand nihayet. “Beni lord sanıyorlar ve Cairhien’de yabancı lordlar bile Oyun’un bir parçasıdır.” <em>Moiraine,</em> diye düşündü öfkeyle. <em>Hâlâ başıma dert açıyor.</em> Ancak neredeyse aynı anda, gönülsüzce de olsa, Moiraine’in bu konuda suçlanamayacağını kabul etti. Her zaman olmadığı bir şeymiş rolü yapmak için bir nedeni olmuştu. Önce Hurin’in moralini yüksek tutmak, sonra da Selene’yi etkilemeye çalışmak. Selene’den sonra, bu işten yakayı sıyırmanın bir yolu yokmuş gibi görünmüştü. Adımlarını yavaşlattı ve nihayet durdu. “Moiraine gitmeme izin verdiğinde, işlerin yine eskisi gibi basit olacağını sanmıştım. Boru’nun peşinden koşarken, hatta- her şeye rağmen, basit olacağını sanmıştım. <em>Kafanın içinde</em> saidin <em>varken bile mi?</em> “Işık adına, her şeyin yine basit olması için neler vermezdim.”</p>

    <p><em>“Ta’veren,”</em> diye başladı Loial.</p>

    <p>“Bunu da duymak istemiyorum.” Rand önceki gibi hızla yürümeye başladı. “Tek istediğim, hançeri Mat’e, Boru’yu da Ingtar’a vermek.” <em>Sonra ne yapacağım? Delirecek miyim? Ölecek miyim? Delirmeden önce ölürsem, en azından başkasına zarar vermemiş olurum. Ama ölmek de istemiyorum. Lan Kılıcı Kınına Koymak’tan bahsedebilir, ama ben Muhafız değil bir çobanım.</em> “Ona dokunmamayı bir başarabilseydim,” diye mırıldandı. “Belki de... Owyn neredeyse başaracaktı.”</p>

    <p>“Ne dedin, Rand? Ne söylediğini anlamadım.”</p>

    <p>“Bir şey değildi,” dedi Rand bitkinlikle. “Keşke Ingtar buraya gelseydi. Mat de, Perrin de.”</p>

    <p>Bir süre sessizlik içinde yürüdüler, Rand düşüncelere dalmıştı. Thom’un yeğeni yalnızca mecbur olduğu zamanlarda yönlendirerek üç yıl dayanmıştı. Owyn yönlendirme sıklığını kısıtlamayı başardıysa, <em>saidin</em> ne kadar ayartıcı olursa olsun, hiç yönlendirmemek mümkün olabilirdi.</p>

    <p>“Rand,” dedi Loial. “İleride bir yangın var.”</p>

    <p>Rand bu istenmeyen düşüncelerden kurtuldu ve kaşlarını çatarak şehre doğru baktı. Çatıların üzerinden kalın bir kara duman bulutu yükseliyordu. Sütunun altında ne yattığını göremiyordu, ama hanın fazla yakınında bir yerdi.</p>

    <p>“Karanlıkdostları,” dedi dumana bakarak. “Trolloclar bizi surların içinde görülmeden bulamaz, ama Karanlıkdostları... Hurin!” Koşmaya başladı, Loial de hiç zorlanmadan ona ayak uydurdu.</p>

    <p>Yaklaştıkça daha da emin oldular, nihayet taş taraçalı köşelerin sonuncusunu döndüklerinde Ejderdağı’nın Savunucusu’nu üst pencerelerinden dumanlar tüter ve çatısından alevler yükselir halde buldular. Hanın önünde bir kalabalık toplanmıştı. Bağıran ve sağa sola sıçrayan Cuale mobilyaları sokağa çıkaran adamları yönlendiriyordu. Bir sıra adam sokağın köşesindeki bir kuyudan çektikleri suyla dolu kovalar taşıyarak içeri giriyor, bir sıra da boş kovalarla çıkıyordu. İnsanların çoğu durup izlemekle yetiniyordu; taş tahtayla kaplı çatıdan yeni alevler yükseldi ve yüksek sesle <em>aaah</em> çektiler.</p>

    <p>Rand kalabalığı iterek hancının yanına gitti. “Hurin nerede?”</p>

    <p>“O masaya dikkat edin!” diye bağırdı Cuale. “Çizmeyin!” Rand’a bakıp gözlerini kırpıştırdı. “Lordum? Hizmetkârınız mı? Onu gördüğümü hatırlamıyorum, Lordum. Mutlaka dışarı çıkmıştır. O şamdanları düşürme, budala! Gümüş onlar!” Cuale mallarını handan dışarı sürükleyen adamlara nutuk çekmek üzere dans edercesine uzaklaştı.</p>

    <p>“Hurin dışarı çıkmazdı,” dedi Loial. “Şeyi bırakmazdı...” Etrafına bakındı ve söylemeden bıraktı; olayı izleyenlerden bazıları bir Ogier’i de yangın kadar ilginç buluyor gibiydi.</p>

    <p>“Biliyorum,” dedi Rand ve hana daldı.</p>

    <p>Salonda handa yangın olduğunu gösteren pek bir şey yoktu. İkili adam sırası merdivenlerin yukarısına doğru uzanıyor ve başka adamlar geriye kalan mobilyaları dışarı çıkarmak için koşturuyordu, ama burada mutfakta bir şey yansa olacağından fazla duman yoktu. Rand kendine zorla yol açıp üst kata çıkarken, duman koyulaşmaya başladı. Öksürerek basamakları koşar adım çıktı.</p>

    <p>Sıralar ikinci katın merdiven sahanlığının az gerisinde duruyordu, merdivenlerin yarısına çıkmış adamlar sularını dumanla dolu koridora atıyordu. Duvarları yalayan alevler kara dumanın arasında kızıl renkte parlıyordu.</p>

    <p>Adamlardan biri Rand’ın koluna yapıştı. “Oraya çıkamazsınız, Lordum. Buranın yukarısındaki her şey elden gitti. Ogier, konuş onunla.”</p>

    <p>Rand, Loial’in de arkasından geldiğini ilk o zaman anladı. “Geri dön, Loial. Ben onu dışarı çıkarırım.”</p>

    <p>“Hem Hurin’i hem de sandığı taşıyamazsın, Rand.” Ogier omuzlarını silkti. “Hem kitaplarımı da yanmaya terk edemem.”</p>

    <p>“O zaman başını eğ. Dumanın altına.” Rand merdivenin geri kalan kısmını emekleyerek çıktı. Yerin yakınında hava daha temizdi; hâlâ onu öksürtecek kadar dumanlıydı, ama soluyabiliyordu. Ancak havanın kendisi bile insanı kavuracak kadar sıcaktı. Burnundan yeteri kadar hava alamıyordu. Ağzından soludu ve dilinin kurumaya başladığını hissetti.</p>

    <p>Adamların attığı suyun birazı üzerine gelip onu iliklerine kadar ıslattı. Suyun serinliği onu sadece bir an ferahlatmıştı; sıcaklık hemen geri geldi. Loial’in arkasında olduğunu sadece öksürmesinden anlayarak azimle emeklemeye devam etti.</p>

    <p>Koridorun bir duvarı neredeyse yekpare alevle kaplıydı ve yanındaki zemin, başının üzerinde asılı duran buluta ince tutamlar katmaya çoktan başlamıştı. Dumanın üzerinde ne olduğunu göremediğine memnundu. Uğursuz çatırtılar ona yeterince fikir veriyordu.</p>

    <p>Hurin’in odasının kapısı henüz alev almamıştı, ama o kadar sıcaktı ki, iterek açmayı becerinceye kadar iki deneme yapması gerekti. Gözüne ilk ilişen, yerde uzanmış yatan Hurin oldu. Rand emekleyerek koklayıcının yanına gitti ve onu kaldırdı. Başının yanında erik boyunda bir şişlik vardı.</p>

    <p>Hurin odağını şaşırmış gözlerini açtı. “Lord Rand?” diye mırıldandı dermansızca, “...kapı çalındı... sandım ki, yine daveti...” Gözleri yuvarlandı. Rand nabız aradı ve bulunca rahatladı.</p>

    <p>“Rand...” diye öksürdü Loial. Yatağının yanında duruyordu, örtüler açılıp alttaki boş tahtalar ortaya çıkmıştı. Sandık gitmişti.</p>

    <p>Dumanın üzerinde tavan gıcırdadı ve alevli tahta parçaları yere düştü.</p>

    <p>Rand, “Kitaplarını al. Ben Hurin’i alırım. Acele et,” dedi. Koklayıcının baygın bedenini omuzlarına atmaya davrandı, ama Loial Hurin’i ondan aldı.</p>

    <p>“Kitapların yanması gerekecek, Rand. Hem onu taşıyıp, hem de emekleyemezsin, ayağa kalkarsan da, merdivenlere asla ulaşamazsın.” Ogier Hurin’i geniş sırtına çekerek kollarıyla bacaklarını iki yandan sallandırdı. Tavandan gürültülü bir gıcırdama geldi. “Acele etmeliyiz, Rand.”</p>

    <p>“Git, Loial. Sen git, ben de arkandan gelirim.”</p>

    <p>Ogier yüküyle birlikte emekleyerek koridora çıktı ve Rand da onu izledi. Sonra durarak odasına açılan ara kapıya baktı. Sancak hâlâ oradaydı. Ejder’in sancağı. <em>Bırak yansın,</em> diye düşündü ve buna Moiraine’in ağzından çıkmış gibi yanıt veren bir başka düşünce geldi. <em>Hayatın buna bağlı olabilir. Hâlâ beni kullanmaya çalışıyor. Hayatın buna bağlı olabilir. Aes Sedailer asla yalan söylemez.</em></p>

    <p>İnleyerek yerde yuvarlandı ve odasının kapısını bir tekmeyle açtı.</p>

    <p>Öteki oda bir alev kütlesiydi. Yatak bir şenlik ateşi gibiydi, kızıl alevden diller çoktan yere ulaşmıştı. Buradan emekleyerek geçmeye imkân yoktu. Ayağa kalktı ve eğilip öksürerek, boğularak, sıcaktan irkilerek odaya daldı. Nemli ceketinden buharlar yükseliyordu. Gardırobun bir tarafı çoktan yanmaya başlamıştı. Kapıyı çekerek açtı. Eyer torbaları hâlâ içeride, ateşten korunmuş haldeydi ve bir tarafı Lews Therin Telamon’un sancağı şişkindi, flüt kılıfı hâlâ yanlarında duruyordu. Bir an tereddüt etti. <em>Hâlâ yanmasına izin verebilirim.</em></p>

    <p>Başının üzerinde tavan gıcırdadı. Eyer torbalarıyla flüt kılıfını kapıp kendisini tekrar kapıya doğru attı ve yanan keresteler az önce durduğu yere inerken dizlerinin üzerine çöktü. Yükünü sürükleyip emekleyerek koridora girdi. Zemin, düşen başka kirişler yüzünden sarsıldı.</p>

    <p>Merdivene vardığında kova taşıyan adamlar gitmişti. Basamakların üzerinde alt kata neredeyse kayarak indi, güçbela ayağa kalktı ve artık boşalmış binadan sokağa koştu. İzleyenler ona, kararmış yüzüne ve kurum kaplı ceketine bakıyordu, fakat o sendeleyerek Hurin’i sokağın karşı tarafındaki bir evin duvarına yaslamış olan Loial’in yanına gitti. Kalabalığın içinden bir kadın Hurin’in yüzünü bir bezle siliyordu, ama adamın gözleri hâlâ kapalıydı ve göğsü kalkarak nefes alıyordu.</p>

    <p>“Yakınlarda bir Hikmet var mı?” diye sordu Rand. “Yardıma ihtiyacı var.” Kadın ona boş boş bakınca İki Nehir’de Hikmet denen kadınlara insanların neler dediğini hatırlamaya çalıştı. “Bilge bir kadın? Anne bilmem kim dediğiniz bir kadın? Şifalı otlardan ve şifadan anlayan bir kadın?”</p>

    <p>“Eğer onu kastediyorsan, ben bir Okuyucu’yum.” dedi kadın, “ama bu adama yapabileceğim tek şey onu rahat ettirmek. Korkarım başının içindeki bir şey kırılmış.”</p>

    <p>“Rand! Gerçekten de <em>sensin!</em>”</p>

    <p>Rand bakakaldı. Bu Mat’ti ve yayı sırtında asılı bir biçimde, atını kalabalığın içinden geçiriyordu. Yüzü solgun ve süzgündü, ama yine de Mat’ti ve hafif de olsa sırıtıyordu. Arkasından da sarı gözleri ateşten parlayan ve neredeyse yangın kadar çok bakışı üzerinde toplayan Perrin geliyordu. Ve zırh yerine yüksek yakalı bir ceket giymiş, ancak yine de omzunun üzerinden bir kılıç kabzası görünen, atından inmekte olan Ingtar.</p>

    <p>Rand içinden bir ürpertinin geçtiğini hissetti. “Çok geç,” dedi onlara. “Çok geç kaldınız.” Ve sokağa oturup gülmeye başladı.</p>
  </div>
</body>
</html>
