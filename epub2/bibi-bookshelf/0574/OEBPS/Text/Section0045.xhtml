<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="36. İhtiyarlar Arasında">36<br />
    İhtiyarlar Arasında</h1>

    <p>Juin onları Ogier şehrinden geçirirken, Rand, Loial’in tedirginliğinin giderek arttığını gördü. Loial’in kulakları da sırtı gibi kaskatıydı; ona bakarken gördüğü her Ogier’le, özellikle de kadınlar ve kızlarla birlikte, gözleri daha da irileşiyordu, Ogierlerin çoğu da gerçekten onu fark ediyor gibiydi. Loial’in kendi idamını beklermiş gibi bir hali vardı.</p>

    <p>Sakallı Ogier eliyle, diğerlerinden çok daha büyük olan, çimen kaplı bir tümseğe inen geniş basamakları işaret etti; bu neredeyse Ulu Ağaçların birinin dibinde bir tepeydi.</p>

    <p>“Sen neden dışarıda beklemiyorsun, Loial?” dedi Rand.</p>

    <p>“İhtiyarlar-” diye başladı Juin.</p>

    <p>“-Muhtemelen onu değil, bizleri görmek istiyorlardır,” diye bitirdi Rand onun yerine.</p>

    <p>“Onu neden rahat bırakmıyorlar ki?” diye araya karıştı Mat.</p>

    <p>Loial şiddetle evet anlamında kafa salladı. “Evet. Evet, bence...” Çok sayıda Ogier kadını onu izliyordu, ak saçlı ninelerden Erith’in yaşındaki kızlara kadar ve kendi aralarında düğüm olup konuşmalarına rağmen gözleri Loial’in üzerindeydi. Loial’in kulakları seğiriyordu, ama taş basamakların dibindeki geniş kapıya baktı ve başıyla tekrar onayladı. “Evet, dışarıda oturup kitap okuyacağım. İşte bu. Kitap okuyacağım.” Ceketinin cebini yoklayarak bir kitap çıkardı. Basamakların yanındaki tümseğe yerleşti ve gözlerini elinde küçücük kalan kitabın sayfalarına dikti. “Sadece burada oturacak ve siz dışarı çıkana kadar okuyacağım.”</p>

    <p>Juin başını iki yana salladıktan sonra omuzlarını silkti ve tekrar basamakları işaret etti. “Bir sakıncası yoksa. İhtiyarlar bekliyor.”</p>

    <p>Tümseğin içindeki dev, penceresiz oda, Ogier ölçülerine göre inşa edilmişti, kalın kirişli tavanı en az dört adım yüksekliğindeydi; en azından boyut bakımından her türlü saraya uyardı. Kapının hemen karşısındaki kaidede oturan yedi Ogier dikkate alındığında, oda biraz daha az büyük geliyordu, ama Rand yine de kendisini bir mağaradaymış gibi hissediyordu. Koyu renkli döşeme taşları büyük ve düzensiz şekillerde olmalarına rağmen, pürüzsüzdü, ama gri duvarlar bir uçurumun yamacı olabilirdi. Kabaca yontulmuş tavan kirişleri büyük kökleri andırıyordu.</p>

    <p>Verin’in yüzü kaideye dönük olarak oturduğu yüksek arkalıklı tek bir sandalye dışında yegâne mobilyalar, İhtiyarların ağır, bağ kütüğünden oyulma sandalyeleriydi. Kaidenin ortasındaki Ogier kadını, diğerlerinden biraz daha yüksekte duran bir sandalyede oturuyordu; sol tarafında uzun, bol paltolar içinde üç sakallı adam, sağında ise kendisi gibi, yakasından eteğine kadar asmalar ve çiçek desenleriyle bezeli elbiseler giymiş üç kadın vardı. Hepsinin de yıllanmış yüzleri ve kulaklarındaki tüylere kadar bembeyaz saçları ve tavırlarında muazzam bir vakar vardı.</p>

    <p>Hurin onlara ağzı açık bakakalmıştı ve Rand da gözlerini dikip bakmak istiyordu. Ne İhtiyarların dev gözlerindeki bilgelik ifadesi Verin’de, ne otoriterlikleri tahtındaki Morgase’te ne de dingin sükûnetleri Moiraine’de vardı. Diğerleri oldukları yerde kalakalmışken, Rand’ın ondan hiç görmediği kadar büyük bir resmiyetle ilk eğilerek selam veren Ingtar oldu.</p>

    <p>Nihayet Verin’in yanında yerlerini aldıklarında en yüksek sandalyedeki kadın, “Ben Alar,” dedi. “Tsofu Yurdu İhtiyarlarının En İhtiyarı. Verin bize buradaki Yolkapısı’nı kullanmak ihtiyacında olduğunuzu söyledi. Valere Borusu’nu Karanlıkdostlarından kurtarmak gerçekten de büyük bir ihtiyaç, lakin yüz yılı aşkın bir süredir kimsenin Yollar’da seyahat etmesine izin vermedik. Ne biz, ne de diğer bir <em>yurdun</em> İhtiyarları.”</p>

    <p>“Boru’yu bulacağım,” dedi Ingtar öfkeyle. “Buna mecburum. Yolkapısı’nı kullanmamıza izin vermezseniz...” Verin ona bakınca sustu, fakat suratını asmayı bırakmadı.</p>

    <p>Alar gülümsedi. “O kadar aceleci olma, Shienarlı. Siz insanlar asla düşünmek için zaman ayırmazsınız. Yalnızca sükûnet içinde varılan kararlardan emin olunabilir.” Gülümsemesi silinerek yerini ciddiyete bıraktı, ama sesi kendisine özgü ölçülü sakinliğini korudu. “Yollar’ın tehlikeleri ellerinde bir kılıçla karşılayacağınız tehlikeler, hücum eden Aieller ya da av peşinde dolaşan Trolloclar değildir. Size söylemem gerekir ki, Yollar’a girmek salt ölüm ve delirme riskine atılmak değil, belki de ruhlarınızı yitirmeyi göze almak demektir.”</p>

    <p>“<em>Machin Shin</em>’i gördük,” dedi Rand ve Mat ile Penin de onu onayladı. Aynı şeyi tekrar yapmaya hevesliymiş gibi konuşmayı başaramamışlardı.</p>

    <p>“Gerekirse Boru’yu Shayol Ghul’ün kendisine kadar izlerim,” dedi Ingtar kararlılıkla. Hurin kendisini de Ingtar’ın sözlerine katarmış gibi, başını sallamakla yetindi.</p>

    <p>Alar, “Trayal’ı getirin,” diye buyurdu ve kapının yanından ayrılmamış olan Juin başını eğdikten sonra dışarı çıktı. Alar, “Olabilecekleri duymak yeterli değildir,” dedi Verin’e. “Bunları görmeniz, yüreğinizin içinde bilmeniz gerekir.”</p>

    <p>Juin geri dönene kadar etrafa rahatsız edici bir sessizlik hâkim oldu ve Juin arkasında orta yaşlı, koyu renk sakalları olan ve bacaklarının nasıl çalıştığını tam olarak bilmiyormuş gibi sendeleyerek yürüyen bir Ogier’e yol gösteren iki kadınla birlikte içeri girdiğinde, sessizlik daha da rahatsız edici bir hal aldı. Ogier’in sarkık yüzünde hiç ifade yoktu ve hiç kırpmadığı iri gözleri bomboştu, hiçbir yere bakmıyor, hatta hiçbir şey görmüyor gibiydi. Kadınlardan biri Ogier’in ağzının kenarından sızan salyayı özenle sildi. Onu durdurmak için kollarından tuttular; ayağı öne gitti, tereddüt etti, sonra yere çarparak geriye çekildi. Ayakta durmaktan da yürümekten olduğu kadar memnun ya da ikisini de umursamıyor gibiydi.</p>

    <p>“Trayal, içimizde Yollar’da seyahat edenlerin sonuncularından biriydi,” dedi Alar usulca. “Oradan şimdi gördüğünüz haliyle çıktı. Ona dokunur musun, Verin?”</p>

    <p>Verin ona uzun bir bakış attıktan sonra ayağa kalkıp Trayal’ın yanına gitti. Verin, ellerini geniş göğsüne koyarken Trayal kımıldanmadı, ona dokunulduğunun farkında olduğunu belli eden ufak bir bakış dahi atmadı. Verin sert bir tıslamayla irkilip geri çekilerek başını kaldırıp Trayal’a baktı, sonra da topuklarının üzerinde hızla İhtiyarlara döndü. “Onun... içi boş. Bu beden yaşıyor, ama içinde hiçbir şey yok. Hiçbir şey.” İhtiyarların her birinin yüzünde katlanılamaz bir hüzün ifadesi vardı.</p>

    <p>“Hiçbir şey,” dedi Alar’ın yanındaki İhtiyarlardan biri usulca. Gözleri, Trayal’ın gözlerinin artık taşıyamadığı bütün acıyı taşıyor gibiydi. “Aklı yok. Ruhu yok. Trayal’dan geriye gövdesinden başka hiçbir şey kalmadı.”</p>

    <p>“O iyi bir Ağaçşarkıcısıydı,” diye içini çekti adamlardan biri.</p>

    <p>Alar eliyle işaret etti ve iki kadın Trayal’ı dışarı çıkarmak üzere döndürdüler; yürümeye başlaması için onu hareket ettirmeleri gerekti.</p>

    <p>“Riskleri biliyoruz,” dedi Verin. “Ama riskler ne olursa olsun, Valere Borusu’nun peşinden gitmeliyiz.”</p>

    <p>İhtiyar başıyla onayladı. “Valere Borusu. Herhangi biri tarafından bulunmuş olması mı, Karanlıkdostlarının elinde olması mı daha kötü bir haber, bilemiyorum.” İhtiyarların oturduğu sıranın ötesine baktı; hepsi teker teker başlarıyla onayladılar, erkeklerden biri bunu yapmadan önce sakalını kuşkuyla sıvazladı. “Pekâlâ. Verin bana zamanın çok kısıtlı olduğunu söylüyor. Size Yolkapısı’nın yolunu bizzat ben göstereceğim.” Rand, kendisini yarı ferahlamış yarı korkulu hissederken, Alar şöyle ekledi. “Yanınızda genç bir Ogier, Shangtai Yurdu’ndan Halan oğlu Arent oğlu Loial var. Evinden çok uzakta.”</p>

    <p>“Ona ihtiyacımız var,” dedi Rand çabucak. İhtiyarlarla Verin’in şaşkın bakışlarıyla karşılaşınca sözlerinin hızı kesilse de inatla konuşmaya devam etti. “Onun bizimle gelmesine ihtiyacımız var; üstelik bunu o da istiyor.”</p>

    <p>Perrin tam, “Loial dostumuzdur,” dediği anda Mat, “Ayakaltında dolaşmaz ve kendi yükünü taşır,” dedi. İkisi de İhtiyarların bakışlarının kendilerine yönelmesinden rahatsız olmuş gibiydi, ama geri adım atmadılar.</p>

    <p>“Bizimle gelmemesi için bir neden var mı?” diye sordu Ingtar. “Mat’in dediği gibi, şimdiye kadar kendi başının çaresine baktı. Ona ihtiyacımız olduğundan emin değilim, ama kendisi gelmek istiyorsa neden-”</p>

    <p>“Ona gerçekten de ihtiyacımız var,” diye lafa girdi Verin sakince. “Artık Yollar’ı bilen pek kimse kalmadı, ama Loial onlar hakkında incelemeler yapmış. Yönlendirmeler’in şifresini çözebilir.”</p>

    <p>Alar onlara teker teker baktıktan sonra, Rand’ı süzmeye koyuldu. Bir şeyler biliyormuş gibi bakıyordu; bütün İhtiyarlar öyleydi, ama en çok Alar. “Verin, <em>ta’veren</em> olduğunu söylüyor,” dedi nihayet. “Ben de sende bunu hissedebiliyorum. Benim hissedebilmem de senin gerçekten çok güçlü bir <em>ta’veren</em> olduğunu gösterir, zira bizde bu Yeti bulunduğu nadir zamanlarda da çok zayıftır. Halan oğlu Arent oğlu Loial’i Desen’in etrafında dokuduğu Ağ’ın, <em>ta’maral’ailen</em>’in içine mi çektin?”</p>

    <p>“Ben... benim tek istediğim Boru’yu bulmak ve...” Rand sözlerini yarım bıraktı. Alar Mat’in hançerinden bahsetmemişti. Verin’in İhtiyarlara söyleyip söylemediğini veya herhangi bir nedenle bunu onlarla paylaşmaktan kaçınıp kaçınmadığını merak ediyordu. “O benim dostum, En İhtiyar.”</p>

    <p>“Dostun,” dedi Alar. “Bizim düşünce tarzımıza göre genç. Sen de gençsin, ama aynı zamanda <em>ta’veren</em>’sin. Ona bakacaksın ve dokuma tamamlandığında, Shangtai Yurdu’na sağ salim dönmesini sağlayacaksın.”</p>

    <p>Rand, “Bunu yapacağım,” dedi ona. Bunda bir sorumluluk yüklenme, bir söz verme havası vardı.</p>

    <p>“O halde Yolkapısı’na gideceğiz.”</p>

    <p>Onlar Alar ve Verin’in peşinden göründüğünde dışarıda beklemekte olan Loial ayağa fırladı. Ingtar Hurin’i koşarak Uno ile diğer askerleri çağırmaya gönderdi. Loial En İhtiyar’a ihtiyatlı bir bakış attıktan sonra, sıranın sonundaki Rand’ın yanında yürümeye başladı. Onu izleyen Ogier kadınların hepsi gitmişti. “İhtiyarlar benimle ilgili bir şey söyledi mi? O?..” Juin’e atların getirilmesi emrini veren Alar’ın geniş sırtına baktı. Juin eğile eğile geri çekilirken Verin’le birlikte yürümeye başladı ve başını eğip alçak sesle ona bir şeyler söyledi.</p>

    <p>Onların peşinden giderlerken Mat Loial’e ciddiyetle, “Rand’a sana göz kulak olmasını söyledi,” dedi, “ve de seni eve sapasağlam geri götürmesini. Neden burada kalıp evlenemediğini anlamıyorum.”</p>

    <p>“Bizimle gelebileceğini söyledi.” Rand Mat’e ters ters bakınca Mat bıyık altından güldü. Kahkahası öyle süzgün bir yüzden gelince tuhaf kaçıyordu. Loial, parmaklarının arasında bir unutmabeni çiçeğinin sapını döndürüyordu. “Gidip çiçek mi topladın?” diye sordu Rand.</p>

    <p>“Bunu bana Erith verdi.” Loial, sarı taç yaprakların dönüşünü izledi. “Mat görmese de o gerçekten çok güzel.”</p>

    <p>“Bu bizimle gelmek istemediğin anlamına mı geliyor?”</p>

    <p>Loial irkildi. “Ne? Ah, hayır. Yani; evet. Evet, gelmek istiyorum. Bana sadece bir çiçek verdi. Sadece bir çiçek.” Ancak cebinden bir kitap çıkarıp çiçeği ön kapağının altına bastırdı. Kitabı yerine koyarken kendi kendisine, ancak Rand’ın duyabileceği kadar yüksek bir sesle, “Benim yakışıklı olduğumu da söyledi,” dedi. Mat bir hırıltı koyuvererek kahkahayla iki büklüm oldu ve yan taraflarını tutarak tökezledi; Loial’in yanakları kızardı. “Eh... o söyledi. Ben değil.”</p>

    <p>Perrin, Mat’in kafasına parmak boğumlarıyla sağlam bir darbe indirdi. “Kimse Mat’e yakışıklı olduğunu söylemedi de. Kıskanıyor işte.”</p>

    <p>“Bu doğru değil,” dedi Mat birden doğrularak. “Neysa Ayellin beni yakışıklı buluyor. Bunu bana birden çok defa söyledi.”</p>

    <p>“Neysa güzel mi?” diye sordu Loial.</p>

    <p>“Keçi gibi suratı var,” dedi Perrin donuk bir tavırla. Mat, itirazlarını ifade etmeye çalışırken boğuluyordu.</p>

    <p>Rand elinde olmadan sırıttı. Neysa Ayellin, neredeyse Egwene kadar güzeldi. Bu da neredeyse eski günlerde, evde olmak, birbirleriyle şakalaştıkları ve dünyada gülmekten ve arkadaşlarına takılmaktan önemli hiçbir şeyin olmadığı zamanlar gibiydi.</p>

    <p>Şehrin içinden geçerlerken Ogierler En İhtiyar’a eğilerek veya dizlerini kırarak selam veriyor, konuk insanları ise ilgiyle süzüyorlardı. Ancak Alar’ın yüzündeki ifade yüzünden hiçbiri durup konuşmuyordu. Şehirden çıktıklarını gösteren tek belirti, tümseklerin yokluğuydu; ortalıkta hâlâ, ağaçları inceleyen veya zaman zaman ölü dalların olduğu veya bir ağacın daha fazla gün ışığına ihtiyaç duyduğu yerlerde kazma kürek ve baltayla iş gören Ogierler vardı. Hepsi de işlerini büyük bir dinginlikle yapıyordu.</p>

    <p>Juin atlarla birlikte onlara katıldı, Hurin ise Uno, diğer askerler ve yük atlarıyla birlikte geldikten bir an sonra Alar eliyle işaret ederek, “Orada,” dedi. Şakalaşma birden bitti.</p>

    <p>Rand anlık bir şaşkınlık hissetti. Yolkapısı <em>yurdun</em> dışında olmak zorundaydı –Yollar Tek Güç’le başlamıştı; içeride yapılmış olamazlardı– ama sınırı geçtiklerini gösteren herhangi bir şey yoktu. Sonra bir şeyin değişik olduğunu fark etti; <em>yurda</em> gireli beri hissettiği, bir şeyi kaybetme duygusu gitmişti. Bu da onu başka türlü ürpertti. <em>Saidin</em> yine oradaydı. Bekliyordu.</p>

    <p>Alar, onları ulu bir meşenin yanından geçirdi ve orada, ufak bir açıklığın içinde iri Yolkapısı sütunu duruyordu, ön tarafı asmalar ve yüz farklı bitkinin yapraklarının birbirine geçmiş desenleriyle kaplıydı. Açıklığın kenarında Ogierler orada yetişmiş gibi görünen, ağaç köklerinden oluşan bir çembere benzeyen bir duvar tepeliği inşa etmişlerdi. Buranın görünüşü, Rand’ın kendisini huzursuz hissetmesine neden oldu. Duvar tepeliğinde temsil edilen köklerin karadiken ve funda, yananyaprak ve kaşındıran meşe kökleri olduğunu anlaması bir saniyesini aldı. Herhangi birinin yanlışlıkla içine dalmak isteyeceği türden bitkiler değildi.</p>

    <p>İhtiyar duvar tepeliğine gelmeden durdu. “Duvar buraya gelenleri uyarmak içindir. Bizden gelen pek çok olmaz gerçi. Ben de bu sınırdan geçmeyeceğim. Ama siz geçebilirsiniz.” Juin onun kadar yakına gitmedi; ellerini ceketinin önüne silip duruyor ve Yolkapısı’na bakmayı reddediyordu.</p>

    <p>“Teşekkür ederim,” dedi Verin Alar’a. “İhtiyacımız büyük olmasa sizden bunu istemezdim.”</p>

    <p>Aes Sedai duvar tepeliğinin üzerinden geçip Yolkapısı’na yaklaşırken, Rand gerildi. Loial derin bir nefes aldı ve kendi kendisine bir şeyler mırıldandı. Uno ile diğer askerler eyerlerinde yer değiştirdi ve kınındaki kılıçlarını gevşettiler. Yollar’da bir kılıcın karşısında işe yarayacağı hiçbir şey yoktu, ama bu kendilerini hazırlıklı olduklarına ikna etmelerine yardımcı olan bir şeydi. Sakin halini koruyanlar yalnızca Ingtar ile Aes Sedai’ydi; Alar bile iki eliyle eteğini kavramıştı.</p>

    <p>Verin <em>Avendesora</em> yaprağını çekti ve Rand dikkatle öne doğru eğildi. İçinde, gerekirse <em>saidin</em>’e ulaşabileceği boşluğa bürünme ihtiyacı olduğunu fark etti.</p>

    <p>Yolkapısı’nın üzerine oyulmuş bitkiler hissetmedikleri bir meltemde sallandı, sütunun iki yarısı birbirinden ayrılıp kütlenin ortasında bir boşluk açılırken yapraklar titreşti.</p>

    <p>Rand ilk çatlağa baktı. Çatlağın gerisinde, donuk, gümüşi bir yansıma yerine, ziftten koyu bir karanlık vardı. “Kapat şunu!” diye bağırdı. “Kara Yel! Kapat şunu!”</p>

    <p>Verin tek bir şaşkın bakış attıktan sonra, üç uçlu yaprağı orada olan çeşitli yaprakların arasına bıraktı; o elini çekip duvar tepeliğine doğru yürürken yaprak bıraktığı yerde kaldı. <em>Avendesora</em> yaprağı yerine döner dönmez Yolkapısı anında kapanmaya başladı. Çatlak kayboldu ve asmalar ile yapraklar birleşerek <em>Machin Shin</em>’in siyahlığını gizledi; Yolkapısı yine sadece bir taştan ibaretti, mümkün olamayacak kadar canlı görünen oymalarla süslü bir taş da olsa.</p>

    <p>Alar ürpererek soluğunu bıraktı. “<em>Machin Shin.</em> Hem de bu kadar yakında.”</p>

    <p>“Dışarı çıkmaya çalışmadı,” dedi Rand. Juin boğuk bir ses çıkardı.</p>

    <p>“Sana söyledim,” dedi Verin. “Kara Yel, Yollar’ın bir yaratığıdır. Oradan çıkamaz.” Sesi sakindi, ama hâlâ ellerini eteğine siliyordu. Rand ağzını açtı, sonra vazgeçti. “Ancak yine de,” diye devam etti Verin, “burada olmasına şaşıyorum. Önce Cairhien’de, şimdi de burada. Merak ediyorum.” Rand’a onu yerinden sıçratan yan bir bakış attı. Bakış o kadar hızlıydı ki, Rand kendisinden başka kimsenin fark ettiğini sanmıyordu, ama bakış, Kara Yel’le arasında bir bağlantı olduğunu ima etmiş gibi geldi.</p>

    <p>“Bunu hiç duymamıştım,” dedi Alar yavaşça, “bir Yolkapısı açıldığında <em>Machin Shin</em>’in orada bekliyor oluşunu. Her zaman Yollar’da gezinmiştir. Ama uzun zaman oldu ve belki de Kara Yel açtır ve kapılardan geçen ihtiyatsız birini yakalamayı ümit ediyordur. Verin, kesinlikle bu Yolkapısı’nı kullanamazsınız. Ve ihtiyacınız ne kadar büyük olursa olsun, buna üzüldüğümü söyleyemeyeceğim. Artık Yollar Gölge’ye ait.”</p>

    <p>Rand kaşlarını çatarak Yolkapısı’na baktı. <em>Beni takip ediyor olabilir mi?</em> Çok fazla soru vardı. Fain nasıl yaptıysa Kara Yel’e emir mi vermişti? Verin bunun yapılamayacağını söylemişti. Ve Fain neden peşinden gelmesini söyleyip ardından ona engel olmuştu? Tek bildiği, mesaja inandığıydı. Tümentepe’ye gitmek zorundaydı. Yarın Valere Borusu’nu ve Mat’in hançerini bir çalının altında bulsalar bile, yine de gitmek zorundaydı.</p>

    <p>Verin, gözleri düşüncelerle dalgın halde ayakta duruyordu. Mat, duvar tepeliğinin üzerine oturmuş, başını ellerinin arasına almıştı; Perrin de onu endişeyle izliyordu. Loial, Yolkapısı’nı kullanamayacak oluşları yüzünden rahatlamış ve rahatladığına utanmış gibi görünüyordu.</p>

    <p>“Burada işimiz bitti,” diye duyurdu Ingtar. “Verin Sedai, kendi düşüncelerimin aksi yönde olmasına rağmen, seni buraya kadar izledim, ama artık buna devam edemem. Cairhien’e dönmeye niyetliyim. Barthanes bana Karanlıkdostlarının nereye gittiğini söyleyebilir ve ne yapıp edip onu buna mecbur edeceğim.”</p>

    <p>“Fain Tümentepe’ye gitti,” dedi Rand yorgunlukla. “Ve o neredeyse Boru da oradadır, hançer de öyle.”</p>

    <p>“Sanırım...” diye Perrin omuzlarını silkti tereddütle. “Sanırım başka bir Yolkapısı’nı deneyebilir. Başka bir <em>yurtta</em> belki?”</p>

    <p>Loial omzunu sıvazlayıp, burada başarısız oluşlarından duyduğu rahatlamayı telafi etmek istercesine hızlı hızlı konuştu. “Cantoine Yurdu Iralell Nehri’nin hemen yukarısında, Taijing Yurdu ise nehrin doğusunda, Dünyanın Omurgası’nda. Ama korunun olduğu Caemlyn’deki Yolkapısı daha yakın ve en yakını Tar Valon’daki koruda bulunan kapı.”</p>

    <p>Verin dalgınlıkla, “Hangi Yolkapısı’nı kullanmaya çalışırsak çalışalım,” dedi, “korkarım <em>Machin Shin</em>’i bizi bekler bulacağız.” Alar ona soran gözlerle baktı, ama Aes Sedai yüksek sesle başka bir şey söylemedi. Bunun yerine kendi kendisiyle tartışır gibi, başını iki yana sallayarak bir şeyler mırıldandı.</p>

    <p>“İhtiyacımız olan,” dedi Hurin çekingen bir tavırla, “şu Geçit Taşlarından biri.” Önce Alar’a, sonra Verin’e baktı ve ikisi de ona durmasını söylemeyince, giderek daha kendinden emin çıkan bir sesle konuşmaya devam etti. “Leydi Selene, o eski Aes Sedailerin bu dünyaları incelemiş olduğunu ve Yollar’ı yapmayı buradan öğrendiklerini söylemişti. Ve bizim olduğumuz o yer de... eh, yüz fersahı katetmemiz iki gün –iki günden de az– sürmüştü. Bir Geçit Taşı kullanarak o dünyaya ya da bir benzerine gidebilirsek, eh, Aryth Okyanusu’na varmamız en çok bir iki hafta sürebilir ve geri dönüp hemen Tümentepe’ye çıkabiliriz. Belki Yollar kadar çabuk değildir, ama batıya doğru at sürmekten çok daha hızlıdır. Ne diyorsunuz, Lord Ingtar? Lord Rand?”</p>

    <p>Ona yanıt veren Verin oldu. “Önerdiğin şey mümkün olabilir, koklayıcı, ama bir Geçit Taşı bulma ihtimalimiz, bu Yolkapısı’nı tekrar açıp da <em>Machin Shin</em>’in gitmiş olduğunu görme ihtimalimizden fazla değil. Aiel Kıraçları’ndan daha yakında hiçbir Geçit Taşı bilmiyorum. Gerçi sen, Rand veya Loial o Taş’ı tekrar bulabileceğinizi düşünüyorsanız, Kardeşkatili’nin Hançeri’ne dönebiliriz.”</p>

    <p>Rand Mat’e baktı. Taşlardan bahsedilince arkadaşı umutla başını kaldırmıştı. Birkaç hafta demişti Verin; batıya doğrudan atla giderlerse, Mat asla Tümentepe’yi sağ göremezdi.</p>

    <p>“Onu bulabilirim,” dedi Rand tereddütle. Kendisini mahcup hissediyordu. <em>Mat ölecek, Valere Borusu Karanlıkdostlarının elinde, Fain peşinden gitmezsen Emond Meydanı’na zarar verecek ve sen Tek Güç’ü yönlendirmekten korkuyorsun. Giderken bir, dönerken bir kez. İki kere yönlendirmek delirmene neden olmaz.</em> Ancak onu asıl korkutan şey, tekrar yönlendirmek, Güç’ün içini doldurması, kendini tam anlamıyla canlı hissetmek düşüncesi karşısında içinde kabaran hevesti.</p>

    <p>“Bunu anlamıyorum,” dedi Alar yavaşça. “Geçit Taşları, Efsaneler Çağı’ndan beri kullanılmamıştır. Nasıl kullanıldıklarını bilen kimse kaldığını sanmıyordum.”</p>

    <p>“Kahverengi Ajah pek çok şey bilir,” dedi Verin sertçe, “ve ben Taşların nasıl kullanılabileceğini biliyorum.”</p>

    <p>En İhtiyar başıyla evetledi. “Gerçekten de Beyaz Kule’de bizim hayal dahi edemediğimiz harikalar var. Ama bir Geçit Taşı’nı kullanabilirseniz, Kardeşkatili’nin Hançeri’ne gitmenize gerek kalmaz. Durduğumuz yerin pek de uzağında olmayan bir Taş var.”</p>

    <p>“Çark istediği gibi dokur ve Desen gerekenleri sağlar.” Dalgın bakış Verin’in yüzünden tamamen kayboldu. “Bizi oraya götürün,” dedi canlılıkla. “Zaten gereğinden fazla zaman kaybettik.”</p>
  </div>
</body>
</html>
