<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="31. Kokunun Peşinde">31<br />
    Kokunun Peşinde</h1>

    <p>Rand, Verin’in orada olduğunu, Aes Sedai yüzünü ellerinin arasına alana kadar anlamadı. Bir an kadının yüzünde kaygı, hatta belki korku gördü ve aniden soğuk suya batırılmış gibi hissetti, ıslaklık yoktu, ama karıncalanma hissi vardı. Bir kez ürperdi ve gülmeyi kesti; kadın onu bırakıp Hurin’in üzerine eğildi. Okuyucu onu dikkatle izledi. Rand da öyle. <em>Burada ne işi var? Sanki bilmiyorum da.</em></p>

    <p>“Nereye gittin?” diye sordu Mat boğuk bir sesle. “Hep birlikte kayboldunuz, ama şimdi bizden önce Cairhien’desiniz. Loial?” Ogier kararsızca omuzlarını silkti ve kulakları seğirerek kalabalığa bir göz attı. İnsanların yarısı yangını bırakmış, yeni gelenleri seyrediyordu. Birkaçı yanlarına yanaşıp kulak kabarttı.</p>

    <p>Rand, Perrin’in elini uzatıp onu ayağa kaldırmasına izin verdi. “Hanı nasıl buldunuz?” Diz çöküp ellerini koklayıcının başına koymuş olan Verin’e bir göz attı. “O mu?”</p>

    <p>“Bir anlamda,” dedi Perrin. “Kapıdaki muhafızlar adlarımızı sordu ve nizamiye karakolundan çıkan bir herif, Ingtar’ın adını duyunca havaya sıçradı. Bu ismi tanımadığını söyledi, ama yüzünde bir mil öteden ‘yalan’ diye bağıran bir gülümseme vardı.</p>

    <p>“Galiba hangi adamı kastettiğini biliyorum,” dedi Rand. “Sürekli o şekilde gülümsüyor.”</p>

    <p>“Verin ona yüzüğünü gösterdi,” diye araya girdi Mat, “ve kulağına bir şeyler fısıldadı.” Sesi ve görünüşü hasta gibiydi, ama sırıtmayı başardı. Rand daha önce Mat’in elmacık kemiklerini hiç fark etmemişti. “Verin’in ne dediğini duyamadım, ama adamın önce gözleri yuvalarından mı fırlayacak, yoksa dilini mi yutacak bilemedim. Birdenbire bizim için ne yapacağını şaşırır oldu. Bizi beklediğini ve kaldığın yeri söyledi. Bize kendisi yol göstermeyi teklif etti, ama Verin hayır deyince fena halde rahatlamış göründü.” Alaylı bir homurtu koyuverdi. “Al’Thor Evi’nden Lord Rand.”</p>

    <p>“Bu, şimdi açıklayamayacağım kadar uzun bir hikâye,” dedi Rand. “Uno ile diğerleri nerede? Onlara ihtiyacımız olacak.”</p>

    <p>“Önkapı’dalar.” Mat ona kaşlarını çattı ve yavaşça konuşmayı sürdürdü. “Uno surların içine girmektense orada kalmayı tercih edeceklerini söyledi. Görebildiğim kadarıyla, ben de onlarla birlikte olmayı tercih ediyorum. Rand, Uno’ya neden ihtiyacımız var ki? Yoksa... <em>onları</em> buldun mu?”</p>

    <p>Rand aniden bunun kaçmaya çalıştığı an olduğunu fark etti. Derin bir nefes alıp arkadaşının gözlerinin içine baktı. “Mat, hançer elimdeydi, ama onu kaybettim. Karanlıkdostları onu geri aldı.” Onu dinleyen Cairhienlilerin soluklarının kesildiğini duydu, ama umursamadı. İsterlerse Büyük Oyunlarını oynayabilirlerdi, ama Ingtar gelmiş ve nihayet bununla işi bitmişti. “Ancak uzağa gitmiş olamazlar.”</p>

    <p>Ingtar o ana kadar sessiz kalmıştı, ama şimdi öne doğru bir adım atıp Rand’ın kolunu tuttu. “Elinde miydi? O” –etrafında onları izleyenlere baktı– “diğer şey de mi?”</p>

    <p>“Onu da geri aldılar,” dedi Rand sessizce. Ingtar yumruğunu avcuna vurup başını çevirdi; yüzündeki ifadeyi gören Cairhienlilerden bazıları gerilediler.</p>

    <p>Mat dilini çiğnedikten sonra başını salladı. “Bulunduğunu bilmiyordum, o yüzden de onu tekrar kaybetmiş gibi değilim. Hâlâ kayıp.” Valere Borusu’ndan değil, hançerden bahsettiği açıktı. “Onu tekrar buluruz. Artık iki koklayıcımız var. Perrin de koklayıcı. Sen Hurin ve Loial ile birlikte ortadan kaybolduktan sonra Önkapı’ya gelene kadar izi o sürdü. Senin kaçmış olabileceğini düşünmüştüm... eh, ne demek istediğimi biliyorsun. Nereye gittin sahiden? Hâlâ nasıl olup da bu kadar önümüze geçtiğinizi anlamıyorum. O adam günlerdir burada olduğunu söyledi.”</p>

    <p>Rand Perrin’e bir göz attı <em>–O bir koklayıcı mı?–</em> ve Perrin’in de onu süzdüğünü fark etti. Perrin’in bir şey mırıldandığını sandı. <em>Gölgekatili mi? Yanlış duymuş olmalıyım.</em> Perrin’in onun hakkındaki sırları bilir görünen sarı gözleri onu bir an izledi. Kendi kendisine hayal gördüğünü söyleyerek <em>–Ben delirmedim. Daha değil–</em> gözlerini çevirdi.</p>

    <p>Verin tam o sırada hâlâ titrek bir halde olan Hurin’in ayağa kalkmasına yardım ediyordu. Hurin, “Kendimi kaz tüyü kadar iyi hissediyorum,” diyordu. “Hâlâ biraz yorgunum, ama...” Kadını ilk kez görür, ne olduğunu ilk kez anlar gibi sözünü yarıda kesti.</p>

    <p>“Yorgunluğu birkaç saat sürer,” dedi Verin. “Beden hızla iyileşirken kendisini zorlar.”</p>

    <p>Cairhien Okuyucusu ayağa kalktı. “Aes Sedai?” dedi usulca. Verin başını yana eğdi ve Okuyucu tam bir reverans yaptı.</p>

    <p>Alçak sesle söylenmiş olmalarına rağmen, “Aes Sedai” sözcükleri kalabalığın içinde korkuyla öfke arasında değişen tonlarla yankılandı. Artık herkes onları izliyordu –Cuale bile kendi yanan hanına dikkat etmez olmuştu– ve Rand biraz temkinli olmanın pek de yararsız olmayacağına karar verdi.</p>

    <p>“Kendinize oda buldunuz mu?” diye sordu. “Konuşmamız gerek ve bunu burada yapamayız.”</p>

    <p>“İyi fikir,” dedi Verin. “Buraya daha önce geldiğimde Koca Ağaç’ta kalmıştım. Oraya gideceğiz.”</p>

    <p>Loial atları almaya gitti –hanın çatısı artık tamamıyla çökmüş de olsa, ahırlarda hiç hasar yoktu– ve çok geçmeden yürümeye tekrar alıştığını iddia eden Loial dışında hepsi at sırtında sokaklardan geçiyorlardı. Perrin, güneye getirdikleri yük atlarının birinin yularını tutuyordu.</p>

    <p>“Hurin,” dedi Rand, “izlerini tekrar sürmek için ne kadar zamanda hazır olabilirsin? Sürebilir misin? Sana vurup yangını başlatan adamlar bir iz bıraktılar, değil mi?”</p>

    <p>“İzlerini şimdi sürebilirim, Lordum. Sokakta kokularını da alabilirim. Ancak uzun sürmez. Trolloc değillerdi, kimseyi öldürmediler. Sadece insandılar, Lordum. Herhalde Karanlıkdostlarıydılar, ama kokularına bakarak buna her zaman emin olamazsın. Belki bir gün sonra silinir.”</p>

    <p>“Bence sandığı da açamamışlardır, Rand,” dedi Loial. “Yoksa sadece Boru’yu alırlardı. Bunu yapabilselerdi sandığın tamamını almaktan çok daha kolay olurdu.”</p>

    <p>Rand başını evet anlamında salladı. “Onu bir arabaya ya da atın üzerine yerleştirmiş olmalılar. Önkapı’dan çıkardıktan sonra kesinlikle Trolloclara katılırlar. O izi sürebilirsin, Hurin.”</p>

    <p>“Sürerim, Lordum.”</p>

    <p>Rand, “O halde kendini zinde hissedene kadar dinlen,” dedi ona. Koklayıcı daha sağlam görünüyordu, ama atının üzerine yığılarak gidiyordu ve yüzü yorgundu. “En iyi ihtimalle bizden sadece birkaç saat ileride olurlar. Atları zorlarsak...” Birden diğerlerinin, Verin ile Ingtar, Mat ile Perrin’in onu izlemekte olduğun ti fark etti. Yaptığı şeyin farkına vardı ve yüzü kızardı. “Özür dilerim, Ingtar. Yetkinin bende olmasına alışmışım, galiba. Senin yerini almaya çalışıyor değilim.”</p>

    <p>Ingtar yavaşça başını salladı. “Moiraine, Lord Agelmar’a ikinci komutan olarak senin adını verdirirken iyi bir seçim yapmış. Belki Amyrlin Makamı bu görevi sana verse daha iyi olurdu.” Shienarlı, bir kahkaha attı. “Hiç değilse Boru’ya dokunmayı başardın.”</p>

    <p>Bundan sonra sessizlik içinde atlarını sürdüler.</p>

    <p>Koca Ağaç, Ejderdağı Savunucusu’nun bir eşi olabilirdi, koyu renk lambrilerle kaplanmış ve gümüşle süslenmiş, şöminenin üzerinde büyük, parlatılmış bir saatin durduğu bir salonu olan, uzun, küp şekilli bir bina. Hancı Cuale’in kız kardeşi olabilirdi. Tiedra Hanım’da da aynı hafif tıknazlık ve aynı yardakçı tavırlar vardı –ve aynı keskin gözlerle konuştuğunda sözlerinin ardındakileri dinleme havası. Ama Tiedra Verin’i tanıyordu ve Aes Sedai’yi karşılarken takındığı gülümseme sıcaktı; asla Aes Sedai sözcüğünü dillendirmiyordu, ama Rand onun bunu bildiğinden emindi.</p>

    <p>Tiedra ile bir hizmetkâr sürüsü atlarıyla ilgilenip onları odalarına yerleştirdiler. Rand’ın odası yanan oda kadar iyiydi, ama onu asıl ilgilendiren iki uşağın kapıdan zorla geçirdiği büyük, bakır küvet ile kız aşçı yamaklarının mutfaktan getirdiği sıcak su dolu kovalardı. Lavabonun üzerindeki aynaya bir göz attığında, kömürle sıvanmışa benzeyen bir yüzle karşılaştı; ceketinin kırmızı yün kumaşının üzerinde de kara lekeler vardı.</p>

    <p>Giysilerini çıkarıp küvete girdi, ama yıkanmaktan çok düşündü. Verin oradaydı. Onu ehlileştirme işini üzerine almayacağından veya onu bunu yapacaklara teslim etmeyeceğinden emin olduğu üç Aes Sedai’den biri. Ya da en azından öyle görünüyordu. Onu Yenidendoğan Ejder olduğuna inandırmak, onu bir sahte Ejder olarak kullanmak isteyen üç kişiden biri. <em>O Moiraine’in beni izleyen gözü, Moiraine’in iplerimi çekmeye çalışan eli. Ama ben ipleri kestim.</em></p>

    <p>Eyer torbalarıyla birlikte yük atından içinde yeni giysiler olan bir bohça odasına çıkartılmıştı. Havluyla kurulandı ve bohçayı açtı ve içini çekti. Sahip olduğu diğer iki ceketin de, bir hizmetçi tarafından temizlensin diye sandalyelerden birinin arkasına attığı ceket kadar süslü olduğunu unutmuştu. Bir an sonra ruh haline uysun diye siyah olanı seçti. Yüksek yakanın üzerinde gümüş balıkçıllar vardı ve kollarından aşağı doğru gümüş ırmaklar, sert kayalarda kırılarak köpüren sular iniyordu.</p>

    <p>Eşyalarını eski ceketinden yenisine aktarırken parşömenleri buldu. Selene’in iki mektubunu incelerken davetiyeleri dalgınlıkla cebine tıktı. Nasıl bu kadar aptallık edebildiğine şaşıyordu. Selene asil bir Evin genç ve güzel kızıydı. Kendisiyse Aes Sedailerin kullanmaya çalıştığı bir çoban, daha önce ölmezse aklını kaçırmaya mahkûm bir adamdı. Yine de sırf el yazısına bakarken bile, Selene’in çekimini hisseder, parfümünü alır gibiydi.</p>

    <p>“Ben bir çobanım,” dedi mektuplara, “büyük bir adam değilim ve biriyle evlenebilecek olsam bile bu Egwene olurdu, ama o da Aes Sedai olmak istiyor ve aklımı kaçıracak ve muhtemelen onu öldürecek olduktan sonra herhangi bir kadınla nasıl evlenebilirim?”</p>

    <p>Fakat sözcükler, Selene’in ya da sırf ona bakarak kanını kaynatışının anısını silemiyordu. Rand’a neredeyse odada onunla birlikteymiş, parfümünün kokusunu alabiliyormuş gibi geldi; bu his öyle güçlüydü ki, etrafına bakındı ve yalnız olduğunu görünce güldü.</p>

    <p>“Şimdiden kafayı yemişim gibi hayaller kuruyorum,” dedi. Birden yatağın yanındaki masanın üzerinde duran lambanın camını geriye itti ve mektupları ateşe attı. Hanın dışında rüzgâr birden kuvvetlenerek kepenklerin arasından sızıp parşömeni yalayan alevleri körükledi. Ateş parmaklarına ulaşmadan önce Rand yanan mektupları son anda soğuk şömineye attı. Kılıcını beline takıp odadan çıkmadan önce kararmış kıvrımlardan sonuncusu da sönene kadar bekledi.</p>

    <p class="paragraf">Verin, koyu renkli duvarları kaplayan raflarda, salondakinden bile çok gümüşün olduğu özel bir yemek odasına çekilmişti. Mat üç lop yumurtayı havada atıp tutuyor ve kayıtsız görünmeye çalışıyordu. Ingtar kaşlarını çatmış, yanmayan şömineye bakıyordu. Loial’in cebinde hâlâ Fal Dara’dan getirdiği birkaç kitap vardı ve lambanın yanında bunlardan birini okuyordu.</p>

    <p>Perrin masaya çökmüş, masanın üzerinde birleştirdiği ellerini süzüyordu. Odada lambrileri cilalamak için kullanılan balmumunun kokusunu alıyordu. <em>Oydu,</em> diye düşündü. <em>Gölgekatili Rand. Işık adına, bize neler ne oluyor? Geniş ve köşeli yumruklarını sıktı. Bu eller balta değil demirci tokmağı kullanmak için yaratılmış.</em></p>

    <p>Rand içeri girerken başını kaldırıp baktı. Perrin, onun azimli, bir hareket tarzına karar vermiş gibi göründüğünü düşündü. Aes Sedai Rand’a, karşısındaki yüksek arkalıklı bir koltuğa oturmasını işaret etti.</p>

    <p>Rand ona, kılıcını oturabilecek şekilde ayarlayarak, “Hurin nasıl?” diye sordu. “Dinleniyor mu?”</p>

    <p>Ingtar, “Dışarı çıkmakta ısrar etti,” diye yanıt verdi. “Ona izi yalnızca Trollocların kokusunu alana kadar sürmesini söyledim. Yarın oradan itibaren izleyebiliriz. Yoksa bu gece peşlerinden gitmek mi istersin?”</p>

    <p>“Ingtar,” dedi Rand tedirginlikle, “gerçekten komutayı elime almaya çalışmıyordum.” <em>Gerçi eskiden olsa daha gergin olurdu,</em> diye düşündü Perrin. <em>Gölgekatili. Hepimiz değişiyoruz.</em></p>

    <p>Ingtar yanıt vermedi, onun yerine şömineye gözünü dikip bakmayı sürdürdü.</p>

    <p>“İlgimi fazlasıyla çeken bazı şeyler var, Rand,” dedi Verin sessizce. “Birincisi, Ingtar’ın kampından, arkanda en ufak bir iz bırakmadan nasıl kaybolduğun. İkincisi de Cairhien’e bizden bir hafta önce nasıl vardığın. O kâtip bundan çok emindi. Bunu ancak uçarak yapabilirdin.”</p>

    <p>Mat’in yumurtalarından biri yere düşüp çatladı. Ancak o yumurtaya bakmadı. Rand’a bakıyordu, Ingtar da ona dönmüştü. Loial hâlâ okuyor numarası yapıyordu, ama yüzünde endişeli bir bakış vardı ve kıllı kulakları sivrilmişti.</p>

    <p>Perrin, kendisinin de gözünü dikip baktığını fark etti. “Eh, uçmadı,” dedi. “Etrafta kanat göremiyorum. Belki bize anlatacağı daha önemli şeyler vardır.” Verin, sadece bir anlığına dikkatini ona çevirdi. Perrin kadının gözlerinin içine bakmayı başardı, ama gözünü ilk kaçıran o oldu. <em>Aes Sedailer. Işık adına, nasıl bir Aes Sedai’nin peşine takılacak kadar aptal olabildik?</em> Rand da ona minnetle dolu bir bakış attı ve Perrin ona sırıttı. O eski Rand değildi –bu süslü ceket üzerine daha bir oturur olmuştu; artık sakil durmuyordu– ama hâlâ Perrin’in birlikte büyüdüğü çocuktu. <em>Gölgekatili. Kurtların hayranlık duyduğu bir adam. Yönlendirebilen bir adam.</em></p>

    <p>“Benim için sakıncası yok,” dedi Rand ve öyküsünü basitçe anlattı.</p>

    <p>Perrin’in ağzı açık kaldı. Geçit Taşları. Toprağın yer değiştirir gibi göründüğü, diğer dünyalar. Hurin’in Karanlıkdostlarının olacağı yerin izini sürmesi. Ve de aynı âşıkların hikâyelerindeki gibi, başı belada, güzel bir kadın.</p>

    <p>Mat usulca, hayret dolu bir ıslık koyuverdi. “Yani kadın seni geri mi getirdi? Bu- Taşlardan birini kullanarak mı?”</p>

    <p>Rand bir saniye tereddüt etti. “Öyle yapmış olmalı,” dedi. “Görüyorsunuz işte, sizin bu kadar önünüze bu sayede geçebildik. Fain geldiğinde Loial ile ben geceleyin Valere Borusu’nu çalarak geri almayı başardık ve onlar ayaklandıktan sonra tekrar aralarından geçemeyeceğimizi düşündüğüm ve Ingtar’ın onların peşinden güneye gelip eninde sonunda Cairhien’e varacağını bildiğim için Cairhien’e doğru yolumuza devam ettik.”</p>

    <p><em>Gölgekatili.</em> Rand gözlerini kısarak ona baktı ve Perrin ismi yüksek sesle söylediğini fark etti. Ancak görünüşe bakılırsa herkesin duyabileceği kadar yüksek değil. Ona bakan başka kimse yoktu. Rand’a kurtları anlatmak istediğini fark etti. <em>Ben senin hakkındakileri biliyorum. Senin de benim sırrımı bilmen adil olur.</em> Ama Verin oradaydı. Onun önünde söyleyemezdi.</p>

    <p>“İlginç,” dedi Aes Sedai yüzünde düşünceli bir ifadeyle. “Bu kızla tanışmayı çok isterim. Bir Geçit Taşı’nı kullanabiliyorsa... Bu ismi bilen dahi çok kişi yoktur.” Kendini şöyle bir sarstı. “Eh, başka sefere. Cairhien Evlerinde uzun boylu bir kızı bulmak zor olmasa gerek. Aah, yemeğimiz geldi işte.”</p>

    <p>Perrin, kuzu etinin kokusunu Tiedra Hanım henüz elinde tepsiler olan bir grubun başında odaya girmeden aldı. Et, ağzını, bezelyelerle kabak, havuç ve lahana garnitürler veya çıtır çıtır ekmeklerden daha fazla sulandırdı. Hâlâ sebzeleri lezzetli buluyordu, ama son zamanlarda zaman zaman kırmızı etin hayalini kuruyordu. Genellikle hayalindeki etler pişmiş bile olmuyordu. Kendini hancının kestiği tatlı bir pembe renkteki kuzu dilimlerinin fazlasıyla iyi piştiğini düşünürken yakalamak rahatsız ediciydi. Kararlılıkla kendisine bütün yemeklerden birer porsiyon aldı. Kuzudan da iki porsiyon.</p>

    <p>Herkes kendi düşüncelerine yoğunlaştığından, sessiz bir yemek oldu. Mat’in yemek yemesini seyretmek Perrin’e acı veriyordu. Yüzündeki hummalı kızarıklığa rağmen, Mat’in iştahı her zamanki kadar açıktı ve yemekleri ağzına doldurmasına bakılınca, bunun ölmeden önceki son yemeği olduğunu sanmak işten bile değildi. Perrin elinden geldiği kadarıyla gözlerini tabağından ayırmadı ve Emond Meydanı’ndan hiç ayrılmamış olmalarını diledi.</p>

    <p>Hizmetçi kızlar masayı toplayıp tekrar gittikten sonra, Verin, Hurin geri dönene kadar bir arada kalmaları için ısrar etti. “Hemen harekete geçmemiz gerektiği anlamına gelen bir haber getirebilir.”</p>

    <p>Mat jonglörlüğe, Loial ise kitap okumaya geri döndü. Rand hancıya başka kitap olup olmadığını sordu, kadın da ona <em>Jain Uzakgezgini’nin Yolculukları</em>’nı getirdi. Perrin de bunu severdi, içindeki hikâyelerde Deniz Halkı arasında geçen maceralar ve Aiel Kıraçları’nın ötesinde, ipeğin geldiği yerlere yapılan yolculuklar anlatılıyordu. Ancak canı okumak istemediğinden, Ingtar’la bir taş tahtası dizdi. Shienarlının amansız, cüretkâr bir oyun stili vardı. Perrin her zaman inatçı, elindekileri vermekte gönülsüz oynamasına rağmen, taşları neredeyse Ingtar kadar pervasızca yerleştirdiğini fark etti. Oyunların çoğu berabere bitti, ama Ingtar kadar çok el kazanmayı başardı. Akşam olup da koklayıcı döndüğünde Shienarlı ona yeni bir saygıyla bakmaya başlamıştı.</p>

    <p>Hurin’in gülümsemesi aynı anda hem muzaffer, hem de şaşkındı. “Onları buldum, Lord Ingtar. Lord Rand. İnlerine kadar izlerini sürdüm.”</p>

    <p>“İnlerine mi?” dedi Ingtar sert bir sesle. “Yakında bir yerde saklandıklarını mı söylüyorsun?”</p>

    <p>“Evet, Lord Ingtar. Boru’yu alanları dosdoğru oraya kadar izledim ve her tarafta bir Trolloc kokusu vardı, ancak sanki orada bile görülmeye cesaretleri yokmuş gibi gizli kapaklıydı. Şaşılacak şey de değil.” Koklayıcı derin bir nefes aldı. “Orası Lord Barthanes’in inşasını yeni tamamladığı büyük malikâne.”</p>

    <p>“Lord Barthanes!” diye bağırdı Ingtar. “Ama o... o... o...”</p>

    <p>“Karanlıkdostları alt tabakada olduğu kadar üst tabakalarda da vardır,” dedi Verin sakin bir sesle. “Kudretliler de ruhlarını Gölge’ye zayıf olanlar kadar sık teslim eder.” Ingtar bunu düşünmek istemiyormuş gibi suratını astı.</p>

    <p>“Muhafızlar var,” diye devam etti Hurin. “Yirmi adamla içeri girersek bir daha dışarı çıkamayız. Yüz adam bunu yapabilir, ama iki adamın yapması daha iyi olur. Benim düşüncem bu, Lordum.”</p>

    <p>“Ya Kral?” diye sordu Mat. “Bu Barthanes Karanlıkdostu ise, Kral bize yardım eder.”</p>

    <p>“Eminim ki,” dedi Verin soğuk bir sesle, “Galldrian Riatin, Barthanes’in bir Karanlıkdostu olduğu söylentisi üzerine bile Barthanes Damodred’e karşı harekete geçer ve bir bahane bulduğu için memnun olur. Bir o kadar eminim ki, Galldrian bir kez Valere Borusu’nu ele geçirdikten sonra, asla elinden bırakmaz. Onu şölen günlerinde ortaya çıkarıp halka gösterir ve onlara Cairhien’in ne kadar yüce ve kudretli olduğunu gösterir; kimse de Boru’yu başka türlü göremez.”</p>

    <p>Perrin hayret içinde gözlerini kırpıştırdı. “Ama Son Savaş verildiğinde Valere Borusu orada olmalı. Elinde tutamaz ki.”</p>

    <p>Ingtar, “Cairhienliler hakkında pek az şey biliyorum,” dedi ona, “ama Galldrian hakkında pek çok şey duydum. Bize bir ziyafet verip Cairhien’e verdiğimiz şan için teşekkür edecektir. Ceplerimizi altınla doldurup başımıza onurlar yağdıracaktır. Boru’yla birlikte buradan gitmeye kalkarsak da, nefes bile almadan onurlu kafalarımızı kesecektir.”</p>

    <p>Perrin bir elini saçından geçirdi. Krallar hakkında ne kadar çok şey öğrenirse, onlara sevgisi o kadar azalıyordu.</p>

    <p>“Ya hançer?” diye sordu Mat ürkekçe. “Onu istemez, değil mi?” Ingtar ona öfkeyle bakınca rahatsızca yerinde kımıldandı. “Boru’nun önemli olduğunu biliyorum, ama ben Son Savaş’a katılmayacağım. O hançer...”</p>

    <p>Verin ellerini koltuğunun kolçaklarına koydu. “Galldrian’ın da eline geçmeyecek. Bizim ihtiyacımız olan şey, Barthanes’in malikânesine girmenin bir yolu. Boru’yu bulabilirsek, onu geri almanın bir yolunu da bulabiliriz. Evet, Mat, hançeri de. Şehirde bir Aes Sedai olduğu duyulunca... eh, genellikle bu tür şeylerden kaçınırım, ama Tiedra’ya Barthanes’in yeni malikânesini görmek istediğimi ağzımdan kaçırırsam, bir iki gün içinde bir davet alırım. Abranızdan hiç değilse bir bölümünü de yanımda götürmek zor olmasa gerek. Ne oldu, Hurin?”</p>

    <p>Verin, davetin lafını eder etmez Hurin topuklarının üzerinde heyecanla sağa sola sallanmaya başlamıştı. “Lord Rand’da bir davetiye var zaten. Lord Barthanes’ten.”</p>

    <p>Perrin, Rand’a gözlerini dikip baktı, bunu yapan tek kişi de o değildi.</p>

    <p>Rand iki mühürlü parşömeni ceketinin cebinden çıkarıp tek kelime etmeden Aes Sedai’ye verdi.</p>

    <p>Ingtar yaklaşıp kadının omzunun üzerinden merakla mühürlere baktı. “Barthanes ve... Ve Galldrian! Rand, bunlar nasıl eline geçti? Ne yapıyordun?”</p>

    <p>“Hiçbir şey,” dedi Rand. “Hiçbir şey yapmadım. Gönderdiler, o kadar.” Ingtar uzun uzun soluk verdi. Mat’in ağzı açık kalmıştı. “Eh, gerçekten de gönderdiler, o kadar,” dedi Rand sessizce. Üzerinde Perrin’in hatırlamadığı bir vakar vardı; Rand Aes Sedai ile Shienarlı lorda kendisine eşitlermiş gibi bakıyordu.</p>

    <p>Perrin başını iki yana salladı. <em>Bu cekete uymaya</em> başladın. <em>Hepimiz değişiyoruz.</em></p>

    <p>“Lord Rand geri kalanların hepsini yaktı,” dedi Hurin. “Her gün geldiler, o da her gün onları yaktı. Bunlara kadar, elbette. Her gün daha güçlü Evlerden davetiyeler geliyordu.” Sesi gururluydu.</p>

    <p>“Zaman Çarkı hepimizi Desen’e istediği biçimde dokur,” dedi Verin parşömenlere bakarak, “ama bazen ihtiyacımız olan şeyi, biz daha ihtiyacımızın farkına varmadan bize sağlıyor.”</p>

    <p>Kral’ın davetiyesini rahat bir tavırla buruşturarak şömineye attı, beyaz parşömen soğuk kütüklerin üzerine düştü. Diğer mührü başparmağıyla kırarak okudu. “Evet. Evet, bu çok işe yarayacak.”</p>

    <p>Rand, “Nasıl gidebilirim ki?” diye sordu ona. “Benim lord filan olmadığımı anlayacaklar. Ben bir çoban ve çiftçiyim.” Ingtar’ın şüpheci bir hali vardı. “Öyleyim, Ingtar. Öyle olduğumu söyledim sana.” Ingtar omuzlarını silkti, hâlâ ikna olmuş gibi bir hali yoktu. Hurin Rand’a düpedüz inanmayarak bakıyordu.</p>

    <p><em>Kavrulayım,</em> diye düşündü Perrin, <em>onu tanımasam ben de inanmazdım.</em> Mat başını yana eğmiş, Rand’ı izliyor, daha önce hiç görmediği bir şeye bakıyormuş gibi kaşlarını çatıyordu. <em>Artık o da farkına vardı.</em> “Bunu yapabilirsin, Rand,” dedi Perrin. “Yapabilirsin.”</p>

    <p>“Herkese ne olmadığını söylememenin yardımı olabilir,” dedi Verin. “İnsanlar görmeyi bekledikleri şeyi görürler. Bundan başka da, gözlerinin içine bak ve kararlılıkla konuş. Benimle konuştuğun gibi,” diye ekledi soğuk bir tavırla ve Rand’ın yanakları kızardı, ama gözlerini kaçırmadı. “Ne söylediğinin önemi yok. Yerine oturmayan her şeyi yabancı olmana yoracaklardır. Amyrlin’in önünde nasıl davrandığını hatırlamanın da yardımı olur. O kadar kibirli olursan, üzerinde paçavralar bile olsa lord olduğuna inanırlar.” Mat kıs kıs güldü.</p>

    <p>Rand ellerini havaya kaldırdı. “Pekâlâ... Yapacağım. Ama hâlâ ağzımı açtıktan beş dakika sonra anlayacaklarını sanıyorum. Ne zaman?”</p>

    <p>“Barthanes seni beş farklı tarihte davet etmiş ve tarihlerden biri yarın gece.”</p>

    <p>“Yarın mı!” diye patladı Ingtar. “Yarın geceye kadar Boru nehrin aşağısına doğru elli mil ilerlemiş ya da-”</p>

    <p>Verin sözünü kesti. “Uno ile askerlerin malikâneyi gözleyebilir. Boru’yu başka bir yere götürmeye çalışırlarsa, kolaylıkla peşlerine düşebiliriz ve belki de Barthanes’in duvarlarının arasında olduğundan daha kolaylıkla geri alabiliriz.”</p>

    <p>“Belki de öyledir,” diye hemfikir oldu Ingtar isteksizce. “Boru artık neredeyse ellerimdeyken beklemek istemiyorum, o kadar. Onu ele geçireceğim. Buna mecburum! Mecburum!”</p>

    <p>Hurin ona bakakalmıştı. “Ama, Lord Ingtar, böyle yapılmaz ki. Olacak olan şey olur ve kaderde olan-” Ingtar’ın öfkeli bakışları üzerine sözünü yarıda kesti, ama hâlâ kendi kendine mırıldanıyordu, “Böyle yapılmaz, ‘mecburum’ filan denmez.”</p>

    <p>Ingtar kaskatı bir tavırla Verin’e döndü. “Verin Sedai, Cairhienliler protokol konusunda çok katıdır. Rand bir cevap göndermezse, Barthanes elimizde o parşömen varken bile bizi içeri almayacak kadar alınabilir. Ama eğer Rand... eh, en azından Fain onu tanıyor. Onları bir tuzak kurmaları için uyarıyor olabiliriz.”</p>

    <p>“Onları hazırlıksız yakalayacağız.” Kısa süren gülümsemesi hoş değildi. “Ama Barthanes’in Rand’ı her halükârda görmek isteyeceğini sanıyorum. Karanlıkdostu olsun olmasın, tahta karşı entrika çevirmekten vazgeçtiğini sanmam. Rand, senin Kral’ın projelerinden biriyle ilgilendiğini söylemiş, ama hangisi olduğunu belirtmemiş. Ne demek istiyor?”</p>

    <p>“Bilmiyorum,” dedi Rand ağır ağır. “Buraya geldiğimden beri hiçbir şey yapmadım. Bekle. Belki heykeli kastediyordur. Dev bir heykeli kazıp çıkarmakta oldukları bir köyün içinden geçerek geldik. Heykel Efsaneler Çağı’ndan kalmaymış, diyorlar. Kral onu Cairhien’e taşımaya niyetleniyor, ancak o kadar büyük bir şeyi nasıl taşıyabilir, bilmiyorum. Ama tek yaptığım onun ne olduğunu sormaktı.”</p>

    <p>“Yanından gündüz vakti geçtik ve durup soru sormadık.” Verin davetiyeyi kucağına bıraktı. “Galldrian’ın onu yeryüzüne çıkarması belki de pek akıllıca bir şey değil. Gerçek bir tehlike olduğundan değil, ama asla ne yaptığından habersiz kişilerin Efsaneler Çağı’ndan kalan şeylerle oynaması akıllıca olmaz.”</p>

    <p>“Nedir o?” diye sordu Rand.</p>

    <p>“Bir <em>sa’angreal.</em>” Verin, bu şey aslında pek önemli değilmiş gibi konuşmuştu, ama Perrin aniden ikisinin özel bir konuşma yapmaya başlayarak kimsenin duyamayacağı şeyler söyledikleri hissine kapılmıştı. “Bir çiftin teki, bildiğimiz kadarıyla yapılan en büyük çiftin. Üstelik de eşi olmayan bir çift. Bir tanesi hâlâ Tremalking’de gömülü, yalnızca bir kadın tarafından kullanılabilir. Buradaki de yalnızca bir erkek tarafından kullanılabilir. Güçler Savaşı sırasında, silah olarak kullanılmak üzere yapılmışlardı, ama bu Çağ’ın bitimi veya Dünyanın Kırılışı hakkında minnettar olunacak tek bir şey varsa, o da bunlar kullanılmadan önce gelmesidir. İkisi birlikte kullanıldığında Dünya’yı bir kez daha, hatta ilk Kırılış’tan bile daha kötü kırmaya yetecek kadar kudretli olabilirler.”</p>

    <p>Perrin’in sıktığı elleri düğüm oldu. Doğrudan Rand’a bakmaktan kaçınıyordu, ama gözünün kıyısından bakarken bile, Rand’ın ağzının etrafında bir beyazlık görebiliyordu. Rand’ın korkuyor olabileceğini düşündü, korkuyorsa da onu zerre kadar suçlamıyordu.</p>

    <p>Ingtar doğal olarak sarsılmış görünüyordu. “Bu şeyin bir kez daha ve yığabilecekleri kadar taşla toprağın altına gömülmesi gerekir. Ya Logain onu bulsaydı? Ya da Yenidendoğan Ejder olduğunu iddia eden bir adam şöyle dursun, yönlendirebilen herhangi bir sefil adam bulsa. Verin Sedai, Galldrian’ı yaptığı şey hakkında uyarmanız gerek.”</p>

    <p>“Ne? Ah, sanırım buna hiç gerek yok. Dünyayı Kıracak kadar Tek Güç çekmek için ikisinin birlikte kullanılması gerekir –Efsaneler Çağı’nda usul böyleydi; bir arada çalışan bir erkekle kadın, ikisinin tek başına olacağından on kat güçlü olurdu– ve bugün hangi Aes Sedai bir erkeği yönlendirmesine yardım eder ki? Biri de kendi başına yeterince güçlüdür, ama Tremalking’dekinden geçen Güç akışına dayanabilecek kadar güçlü çok az kadın biliyorum. Elbette, Amyrlin. Moiraine ve Elaida. Belki diğerlerinden bir ya da ikisi. Ve hâlâ eğitim görmekte olan üç kişi. Logain’e gelince, bütün gücünü kavrulup kül olmamak için sarf etmesi gerekir, başka bir şey yapmaya hiç hali kalmazdı. Yo, Ingtar, endişelenmene gerek olduğunu sanmam. En azından, gerçek Yenidendoğan Ejder kendini ilan edene kadar, o zaman da hepimizin zaten dert edinecek bir sürü şeyimiz olacak. Şimdi, Barthanes’in malikânesine girdiğimiz zaman ne yapacağımızdan bahsedelim.”</p>

    <p>Rand’la konuşuyordu. Perrin bunu biliyordu ve gözlerindeki tedirgin ifadeye bakılırsa Mat de öyle. Loial bile koltuğunda huzursuzca yer değiştiriyordu. <em>Ah, Işık adına Rand,</em> diye düşündü Perrin. <em>Işık adına, seni kullanmasına izin verme.</em></p>

    <p>Rand ellerini masanın üzerine öyle bastırmıştı ki, parmak boğumları beyaza kesmişti, ama sesi titremiyordu. Gözlerini Aes Sedai’den hiç almadı. “Önce Boru’yu ve hançeri geri almamız gerekiyor. Sonra da bitecek, Verin. Sonra bitecek.”</p>

    <p>Verin’in ufak ve gizemli gülümsemesini izleyen Perrin ürperdi. Rand’ın bildiğini sandığı şeylerin yarısını bile bildiğini sanmıyordu. Yarısını bile.</p>
  </div>
</body>
</html>
