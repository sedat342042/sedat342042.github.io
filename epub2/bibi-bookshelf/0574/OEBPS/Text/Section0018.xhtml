<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="9. Vedalar">9<br />
    Vedalar</h1>

    <p>Rand nihayet eyer torbaları ve arp ile flütün içinde bulunduğu çıkınla birlikte oraya vardığında, dış avlu düzenli bir curcuna içindeydi. Güneş öğleye doğru yükseliyordu. Adamlar atların etrafında koşuşturuyor, seslerini yükselterek eyer kolanları ve bavul kayışlarını çekiştiriyordu. Diğerleri eyer torbalarına son anda bir şeyler eklemek, çalışan adamlara su vermek için koşuyor veya yeni hatırladıkları bir şeyi almak için fırlıyorlardı. Fakat herkesin, tam olarak ne yaptığını ve nereye gittiğini bilir gibi bir hali vardı. Muhafız yolları ile okçu balkonları yine tıklım tıklımdı ve sabah havasında heyecanla çatırdıyor gibiydi. Atların nalları parke taşlarının üzerinde takırdıyordu. Yük atlarından biri tepinmeye başlayınca, seyislerden biri onu sakinleştirmeye gitti. Etrafa keskin bir at kokusu sinmişti. Rand’ın pelerini, kulelerde eğilen şahin armalı bayrakları dalgalandıran rüzgârda dalgalanacak gibi olsa da, sırtına astığı yayı onu engelliyordu.</p>

    <p>Açık kapıların dışından Amyrlin’in avluda sıra olan kargılı askerleri ile okçularının sesleri geliyordu. Yandaki bir kapıdan dolaşarak çıkmışlardı. Borazancılardan biri borusunu denedi.</p>

    <p>Muhafızlardan bazıları, avludan geçen Rand’a baktılar; balıkçıl nişanlı kılıcı görünce, birkaçı kaşlarını kaldırdı, ama hiçbiri bir şey söylemedi. Yarısının üzerinde, bakınca insanın midesini bulandıran o pelerinlerden vardı. Lan’in uzun, kara ve vahşi bakışlı aygırı Mandarb da oradaydı, fakat adamın kendisi orada değildi ve Aes Sedailerden de kimse ortada görünmüyordu. Moiraine’in beyaz kısrağı Aldieb, aygırın yanında zarafetle ayak değiştiriyordu.</p>

    <p>Rand’ın doru aygırı da, avlunun uzak tarafındaki grubun yanında, Ingtar ve Ingtar’ın Gri Baykuş sancağını taşıyan bir sancaktar ve kargılarının üzerinde yarım metrelik çelik uçlar olan, hepsi de çoktan atlarına binmiş yirmi zırhlı adamla birlikte duruyordu. Adamların miğferlerinin çubukları, yüzlerini örtüyordu ve göğsüne Siyah Şahin işlenmiş, altın renkli cübbeleri, zırhlarını gizliyordu. Yalnızca Ingtar’ın miğferinde, kaşlarının üzerinde uçları havaya bakan hilal şeklinde bir sorguç vardı. Rand adamlardan bazılarını tanıyordu. Yüzünde uzun bir yara izi ve sadece bir gözü olan, sert dilli Uno. Ragan ve Masema. Onunla iki laf etmiş veya taş oynamış başkaları. Ragan ona el salladı, Uno ise başını sallayarak selam verdi, ama soğuk bir bakış atıp kafasını öteye çeviren yalnızca Masema değildi. Yük atları sakince duruyor, kuyruklarını sallıyordu.</p>

    <p>Rand, eyer torbalarını ve çıkınını yüksek kaşlı eyere bağlarken iri yarı doru yerinde dans etti. Rand, ayağını üzengiye yerleştirdi ve eyere tırmanırken, “Rahat dur, Kızıl,” dedi, ama yine de, aygırın ahırda kapalı kalmaktan biriken enerjisinin birazını atmasına izin verdi.</p>

    <p>Rand, Loial’in atıyla ahırların bulunduğu yönden gelerek onlara katıldığını görünce şaşırdı. Ogier’in topukları kıllı atı halis bir Dhurra aygırı kadar büyük ve ağırdı. Yanında tüm hayvanlar Bela kadar kalıyordu, ama eyerde Loial varken, at bile neredeyse midilli gibi görünüyordu.</p>

    <p>Loial, Rand’ın görebildiği kadarıyla silah taşımıyordu; Rand, bir Ogier’in silah taşıdığını hiç duymamıştı. <em>Yurtları</em> onlara yeterince koruma sağlıyordu. Loial’in de kendisine özgü öncelikleri, bir yolculuk için gereken şeyler konusunda kendine göre fikirleri vardı. Uzun paltosunun ceplerinde kendisini ele veren şişkinlikler vardı, eyer torbalarında ise kitapların dört köşe çıkıntıları görülebiliyordu.</p>

    <p>Ogier atını biraz ötede durdurdu ve tüylü kulakları kararsızlıkla seğirerek Rand’a baktı.</p>

    <p>“Senin de geldiğinden haberim yoktu,” dedi Rand. “Bizimle yolculuk etmekten gına getirmişsindir, diye tahmin etmiştim. Bu defa ne kadar süreceğini veya sonunda nerede olacağımızı bilmenin imkânı yok.”</p>

    <p>Loial’in kulakları biraz kalktı. “Seninle ilk tanıştığımda da bilmenin imkânı yoktu. Üstelik, o zaman geçerli olan, şimdi de geçerli. Tarihin kendisini <em>ta’veren</em>’lerin çevresinde ördüğünü görme fırsatını kaçıramam. Boru’nun bulunmasına yardım etme fırsatını da...”</p>

    <p>Mat ile Perrin, atlarıyla Loial’in arkasına gelerek durdular. Mat’in gözlerinin etrafı biraz yorgun görünüyordu, ama yüzünde sağlıklı bir dinçlik vardı.</p>

    <p>“Mat,” dedi Rand, “söylediklerim için özür dilerim. Perrin, öyle demek istememiştim. Aptallık ettim.”</p>

    <p>Mat ona bir göz atmakla yetindi, sonra başını iki yana salladıktan sonra Perrin’e, Rand’ın duyamayacağı bir şey söyledi. Mat’in yanında sadece yayı ile sadağı vardı, fakat Perrin kemerinde, geniş, yarımay bıçağı kalın bir mıhla dengelenmiş baltasını da taşıyordu.</p>

    <p>“Mat? Perrin? Gerçekten, öyle demek-” Atlarını Ingtar’ın yanına sürdüler.</p>

    <p>“Bu, yolculuğa uygun bir palto değil, Rand,” dedi Loial. Rand kızıl kol yenine tırmanan altın renkli dikenlere bir göz attı ve yüzünü buruşturdu. Mat ile Perrin’in hâlâ hava attığımı düşünmelerine şaşmamak gerek. Odasına döndüğünde tüm eşyalarının çoktan toplanıp gönderildiğini görmüştü. Hizmetkârların söylediğine göre, ona verilen sade ceketlerin hepsi, yük atlarının sırtındaydı; gardıropta bırakılan ceketlerin tümü en azından sırtındaki kadar süslüydü. Eyer torbalarında giysi kabilinden birkaç gömlek, birkaç yün çorap ve yedek bir çift pantolon dışında bir şey yoktu. Hiç değilse kolundaki altın kordonu çıkarmıştı, ama kırmızı kartallı iğne cebindeydi. Lan ne de olsa bunu hediye olarak vermişti.</p>

    <p>“Bu gece durduğumuz zaman değiştiririm,” diye mırıldandı. Derin bir nefes aldı. “Loial, sana söylememem gereken şeyler söyledim ve beni affedeceğini ümit ediyorum. Benim hakkımda kötü düşünmeye sonuna kadar hakkın var, ama öyle düşünmeyeceğini umarım.”</p>

    <p>Loial gülümsedi ve kulakları havaya dikildi. Atını yaklaştırdı. “Ben her zaman söylememem gereken şeyler söylerim. İhtiyarlar düşünmeden bir saat önce konuştuğumu söylerdi hep.”</p>

    <p>Lan aniden, ormanda neredeyse hiç görünmemesini sağlayacak gri yeşil, pullu zırhı içinde Rand’ın ayağında belirdi. “Seninle konuşmam gerek, koyun çobanı.” Loial’e baktı. “İzin verirsen yalnız, İnşaatçı.” Loial başını evet anlamında salladıktan sonra büyük atını uzaklaştırdı.</p>

    <p>“Seni dinlemeli miyim, bilmiyorum,” dedi Rand Muhafız’a. “Bu süslü giysilerin ve bana söylediğin tüm o şeylerin pek yardımı olmadı.”</p>

    <p>“Büyük bir zafer kazanamadığında, koyun çobanı, ufak zaferlerle yetinmeyi öğren. Seni kolaylıkla idare edilebilecek bir çiftlik çocuğundan öte bir şey olarak görmediklerini sağladıysan, ufak bir zafer kazandın demektir. Şimdi sus ve dinle. Sana son ve en zor dersi vermek için vaktim var. Kılıcı Kınına Koymak.”</p>

    <p>“Her sabah bir saat boyunca bana bu kahrolası kılıcı çekip tekrar kınına yerleştirmek dışında hiçbir şey yaptırmadın. Ayaktayken, otururken, yerde yatarken. Sanırım kendi kendimi kesmeden onu tekrar kılıfına yerleştirmeyi becerebilirim.”</p>

    <p>“Dinle, dedim, koyun çobanı,” diye gürledi Muhafız. “Her ne pahasına olursa olsun, bir amaca ulaşmak zorunda kalacağın bir zaman gelecek. Saldırırken veya kendini savunurken gelebilir. Ve bunu başarmanın tek yolu, kılıcı kendi gövdenle kaplamak olacaktır.”</p>

    <p>“Bu delilik,” dedi Rand. “Neden ben-”</p>

    <p>Muhafız sözünü kesti. “Zamanı geldiğince anlayacaksın, koyun çobanı; mükâfat, ödediğin bedele değer olduğunda ve önünde başka seçenek kalmadığında. Buna Kılıcı Kınına Koymak denir. Unutma.”</p>

    <p>Amyrlin, kalabalık avludan yanında Leane ve asası, omuz başında da Lord Agelmar ile geniş adımlarla geçerek ortaya çıktı. Yeşil kadife bir palto içinde bile Fal Dara Lordu bu kadar zırhlı adamın arasında tuhaf bir görüntü arz etmiyordu. Hâlâ diğer Aes Sedailerden iz yoktu. Yanlarından geçerlerken Rand’ın kulağına konuşmaları geldi.</p>

    <p>“Ama Anne,” diye itiraz ediyordu Agelmar, “buraya yaptığınız yolculuktan sonra hiç dinlenmediniz. Hiç değilse birkaç gün daha kalın. Size, Tar Valon’da bulamayacağınız bir şölen vadediyorum.”</p>

    <p>Amyrlin, adımlarını yavaşlatmadan başını iki yana salladı. “Kalamam, Agelmar. Kalabilecek olsaydım kalırdım, biliyorsun. Asla uzun kalmayı planlamamıştım ve Beyaz Kule’de bulunmamı gerektiren acil meseleler var. Artık orada olmalıyım.”</p>

    <p>“Anne, bir gün gelip ertesi gün ayrılmanız beni utandırıyor. Size yemin ediyorum ki, dün gece bir kez daha tekrarlanmayacak. Kalenin yanı sıra, şehir kapılarındaki muhafızların sayısını da üç katına çıkardım. Kasabadan akrobatlar, Mos Shirare’den de bir âşık getirttim. Eh, Kral Easar da Fal Moran’dan gelecek. Anında haber göndermiştim...”</p>

    <p>Avluyu geçince, sesleri hazırlıkların curcunası içinde kaybolup duyulmaz oldu. Amyrlin, Rand’dan yana bakmadı bile.</p>

    <p>Rand aşağı baktığında, Muhafız gitmişti ve ortalıkta görünmüyordu. Loial atını tekrar Rand’ın yanına getirdi. “Bu adamı yakalayıp tutmak zor, değil mi, Rand? Çat orada, çat burada; gelip gittiğini de görmüyorsun üstelik.”</p>

    <p><em>Kılıcı Kınına Koymak.</em> Rand ürperdi. <em>Muhafızların hepsi deli olmalı.</em></p>

    <p>Amyrlin’in konuşmakta olduğu Muhafız, aniden eyerine atladı. Ardına kadar açık kapılara ulaştığında atı çoktan dörtnala koşuyordu. Amyrlin durup onun gidişini izledi ve duruşu adamı daha hızlı gitmeye teşvik eder gibiydi.</p>

    <p>Rand, “Böyle aceleyle nereye gidiyor?” diyerek yüksek sesle merakını dile getirdi.</p>

    <p>“Kadının bugün birisini ta Arad Doman’a gönderdiğini duydum,” dedi Loial. “Almoth Ovası’nda bir tür sorun olduğuna dair söylentiler var ve Amyrlin Makamı bunun tam olarak ne olduğunu öğrenmek istiyor. Benim anlamadığım, neden şimdi. Duyduklarıma göre, bu sorun hakkındaki söylentiler Tar Valon’dan Aes Sedailerle birlikte gelmiş.”</p>

    <p>Rand, kendini üşümüş hissediyordu. Egwene’in babasının evde büyük bir haritası vardı, Rand bu haritayı pek çok kez didik didik incelemiş, düşlerin gerçekleştiği zaman neye benzediğini öğrenmesinden önceki zamanlarda üzerinde düşlere dalmıştı. Bu harita eskiydi, dışarıdan gelen tacirlerin artık var olmadığını söylediği bazı topraklar ve ulusları gösteriyordu, ama Tümentepe’ye bitişik Almoth Ovası haritada işaretlenmişti. <em>Tümentepe’de yeniden karşılaşacağız.</em> Bildiği dünyanın diğer ucunda, Aryth Okyanusu’ndaydı. “Bizimle hiç ilgisi yok,” diye fısıldadı. “Benimle hiç ilgisi yok.”</p>

    <p>Loial onu duymamış gibiydi. Burnunun kenarını, sosisi andıran parmağıyla ovuşturan Ogier, hâlâ Muhafız’ın içinden geçerek kaybolduğu kapıya bakıyordu. “Öğrenmek istiyorsa, neden Tar Valon’dan ayrılmadan önce birini yollamadı ki? Ama siz insanlar her zaman aceleci ve heyecanlısınızdır, her zaman sağa sola zıplar, bağırıp durursunuz.” Kulakları mahcubiyetle kasıldı. “Özür dilerim, Rand. Düşünmeden konuşmak derken neden bahsettiğimi görüyorsun. Bildiğin gibi, zaman zaman ben de aceleci ve heyecanlı olabiliyorum.”</p>

    <p>Rand güldü. Cılız bir gülüştü, ama yine de gülünecek bir şeyi olması ona iyi gelmişti. “Belki biz de siz Ogierler kadar uzun yaşasak, biz de daha durgun olurduk.” Loial doksan yaşındaydı; Ogier ölçülerine göre <em>yurdun</em> dışına tek başına çıkacak yaşa gelmesine daha on yıl vardı. Buna kulak asmayarak dışarı çıkmış olması da bu aceleciliğinin kanıtıydı. Loial heyecanlı bir Ogier ise, Rand çoğunun taştan yapılmış olması gerektiğini düşündü.</p>

    <p>“Belki de öyledir,” diye düşündü Loial, “ama siz insanlar, hayatlarınızda çok fazla şey yapıyorsunuz. Bizlerse <em>yurdumuzda</em> bir araya toplaşmak dışında bir şey yapmıyoruz. Korulardaki ağaçların dikilmesi, hatta binaların inşa edilmesi bile, Uzun Sürgün sona ermeden yapılan şeylerdi.” Loial’in asıl sevdiği, insanların Ogierleri inşa etmeleriyle hatırladıkları şehirler değil, korulardı. Loial’in görmek üzere evinden ayrıldığı, Ogier İnşaatçılarına atları hatırlatmak için dikilen korulardı. “<em>Yurda</em> giden yolu tekrar bulduğumuzdan, biz...” Amyrlin yaklaşırken sözleri kesildi.</p>

    <p>Ingtar ile diğer adamlar eyerlerinin üzerinde kımıldanarak atlarından inip diz çökmeye hazırlandılar, ama kadın onlara oldukları yerde kalmalarını işaret etti. Leane omuz başında, Agelmar ise bir adım gerisinde duruyordu. Somurtkan yüzünden anlaşıldığı kadarıyla, Amyrlin’i daha fazla kalmaya ikna etme çabalarından vazgeçmişti.</p>

    <p>Amyrlin konuşmadan önce hepsine teker teker baktı. Gözü, Rand’ın üzerinde diğerlerinden daha uzun süre durmadı.</p>

    <p>“Barış kılıcına lütuf göstersin, Lord Ingtar,” dedi nihayet. “İnşaatçılara Şerefler olsun, Loial Kiseran.”</p>

    <p>“Bize şeref verdiniz, Anne. Barış Tar Valon’a lütuf göstersin. “Ingtar eyerinde eğilerek selam verdi, Shienarlılar da aynısını yaptılar.</p>

    <p>“Tüm şerefler Tar Valon’u bulsun,” dedi Loial eğilerek.</p>

    <p>Dimdik duranlar sadece Rand ile diğer taraftaki iki arkadaşı oldu. Rand, Amyrlin’in onlara ne söylediğini merak etti. Leane’in kaş çatışı üçünü birden içine alıyordu ve Agelmar’ın gözleri irileşti, fakat Amyrlin fark etmemiş gibi göründü.</p>

    <p>“Valere Borusu’nu bulmak üzere yola çıkıyorsunuz,” dedi, “ve dünyanın umudu da sizinle yola çıkıyor. Boru yanlış ellerde bırakılamaz, özellikle de Karanlıkdostlarının ellerinde. Çağrısına yanıt olarak gelenler, onu çalanın kim olduğuna bakmaksızın gelecektir ve Işık’a değil, Boru’ya bağlı olacaklardır.”</p>

    <p>Onu dinleyen adamların arasında bir kaynaşma oldu. Herkes mezardan çağrılan kahramanların Işık için savaşacağına inanıyordu. Bunun yerine Gölge için savaşabiliyorlarsa...</p>

    <p>Amyrlin sözlerine devam etti, ama Rand artık onu dinlemiyordu. Onu izleyen kişi geri dönmüştü. Ensesindeki tüyler diken diken oldu. Avluyu yukarıdan gören okçu balkonlarına baktı, surların üzerindeki muhafız yollarına tıklım tıkış doluşmuş sıra sıra insanlara baktı. Aralarında bir yerde, onu görünmeden izleyen gözler vardı. Bakış üzerine kirli yağ gibi yapışıyordu. <em>Bir Soluk olamaz, burada olmaz. O halde kim? Ya da ne?</em> Eyerinde dönerek Kızıl’ı çekiştirdi; etrafı aradı. Doru tekrar dans etmeye başladı.</p>

    <p>Birdenbire Rand’ın yüzünün önünden bir şey şimşek gibi geçti. Amyrlin’in arkasından geçen bir adam bir çığlık atıp düştü, yan tarafından siyah tüylü bir ok çıkıyordu. Amyrlin sakince durmuş, kol yenindeki bir yırtığa bakıyordu; gri ipeğin üzerindeki kan lekesi ağır ağır genişlemekteydi.</p>

    <p>Kadınlardan biri çığlık attı ve avlu aniden haykırış ve bağırışlarla doldu. Surların üzerindeki insanlar etrafta deli gibi dolanıyordu ve avludaki erkeklerin hepsi kılıcını çekmişti. Rand, şaşkınlık içinde, kendisinin de aynı şeyi yaptığını fark etti.</p>

    <p>Agelmar, kılıcını gökyüzüne doğru salladı. “Bulun onu!” diye kükredi. “Onu bana getirin!” Amyrlin’in kolundaki kanı gördüğünde, yüzü kırmızıdan beyaza döndü. Başını eğerek dizlerinin üzerine çöktü. “Beni affedin, Anne. Güvenliğinizi sağlamak konusunda başarısız oldum. Utanç içindeyim.”</p>

    <p>“Saçmalık, Agelmar,” dedi Amyrlin. “Leane, bana titizlenmeyi bırak da o adamla ilgilen. Balık temizlerken de kendimi birden çok defa bu kadar kötü kesmiştim ve adamın hemen yardıma ihtiyacı var. Agelmar, ayağa kalk. Fal Dara’nın Lordu, ayağa kalk. Beni yarı yolda bırakmadın ve utanmana gerek yok. Geçen yıl Beyaz Kule’de, her kapıda kendi muhafızlarım, dört bir yanda da Muhafızlar varken, bıçaklı bir adam beş adım yakınıma kadar geldi. Şüphesiz bir Beyazpelerin’di; bir kanıtım olmasa da bundan eminim. Lütfen ayağa kalk, yoksa utanan ben olacağım.” Agelmar ağır ağır ayağa kalkarken elbisesinin yırtılan koluna dokundu. “Bir Beyazpelerin okçusu için kötü bir atış, hatta bir Karanlıkdostu için bile.” Gözleri Rand’ın gözlerini buldu. “Nişan aldığı kişi bensem tabii.” Rand yüzünden bir şey okuyamadan Amyrlin gözlerini kaçırmıştı, ama Rand aniden atından inip saklanmak istedi.</p>

    <p><em>Onu nişan almamıştı ve bunu biliyor.</em></p>

    <p>Leane diz çöktüğü yerden doğruldu. Birisi, oku yiyen adamın yüzüne bir pelerin örtmüştü. “Öldü, Anne.” Sesi yorgun geliyordu. “Yere değdiği an ölmüştü. Yanında olsaydım bile...”</p>

    <p>“Sen elinden geleni yaptın, Kızım. Ölümün Şifası yoktur.”</p>

    <p>Agelmar daha yakına geldi. “Anne, etrafta Beyazpelerin katiller veya Karanlıkdostları dolaşıyorsa, yanınıza adamlar katmama izin vermeniz gerekir. Hiç değilse nehre kadar. Shienar’da size zarar gelirse yaşayamam. Lütfen kadınların odalarına dönün. Siz yolculuğa hazır olana dek odaları canım pahasına koruyacağım.”</p>

    <p>Amyrlin, ona, “Rahat ol,” dedi. “Bu sıyrık beni bir an bile geciktirmez. Evet, evet, adamlarının nehre kadar gelmesini seve seve kabul ederim, eğer ısrar ediyorsan. Ama bunun Lord lngtar’ı bir an bile geciktirmesine de izin vermem. Boru tekrar bulunana dek her kalp atışının bile önemi var. Lord Agelmar, yeminli adamlarına komuta etmeme izin veriyor musun?”</p>

    <p>Agelmar başını evet anlamında eğdi. O an istese, Amyrlin’e Fal Dara’yı bile verirdi.</p>

    <p>Amyrlin tekrar Ingtar’a ve arkasında toplanmış adamlara döndü. Rand’a ikinci bir defa bakmadı. Rand onun aniden gülümsediğini görünce şaşırdı.</p>

    <p>“Bahse girerim Illian Büyük Boru Avı’na böyle yaman bir uğurlama yapmamıştır,” dedi. “Ama asıl Büyük Av sizinki. Sayınız az olduğundan daha kolay yolculuk edebilir ve yapmanız gerekeni yapabilirsiniz. Shinowa Evi’nden Lord Ingtar, seni ve hepinizi, Valere Borusu’nu bulmakla ve hiçbir engelin yolunuza çıkmasına izin vermemekle görevlendiriyorum.”</p>

    <p>Ingtar, sırtından kılıcını çekti ve öptü. “Yaşamım ve ruhum üzerine, Evim ve şerefim üzerine yemin ederim, Anne.”</p>

    <p>“O halde yola çıkın.”</p>

    <p>Ingtar atını kapıya doğru çevirdi.</p>

    <p>Rand, topuklarını Kızıl’ın yanlarına gömdü ve kapıların içinden geçerek kaybolmakta olan grubun peşinden dörtnala gitmeye başladı.</p>

    <p>Amyrlin’in, içeride olup bitenlerden habersiz olan kargılı askerleri ve okçuları, göğüslerinde Tar Valon aleviyle, kapılardan şehre uzanan bir yolun iki tarafında duvar oluşturmuşlardı. Borazancıları ve trompetçileri kapıların yanında, Amyrlin giderken sıraya dizilmeye hazır halde bekliyorlardı. Zırhlı adamların oluşturduğu sıraların arkasında, kalenin önündeki meydanı insanlar doldurmuştu. Bazıları Ingtar’ın sancağına tezahürat yapıyor, diğerleri de şüphesiz, bunun Amyrlin Makamı’nın gidişinin başlangıcı olduğunu düşünüyordu. Meydandan geçen Rand’ı kabaran bir kükreme izledi.</p>

    <p>İki yandaki alçak saçaklı evler ve dükkânların arasından ve kalın taş kaldırımları doldurmuş insanların ortasından geçti. Bu insanlardan bazıları da tezahürat yapıyordu. Mat ile Perrin sütunun başında Ingtar ve Loial ile birlikte gidiyordu, ancak Rand onlara katıldığında ikisi geride kaldılar. <em>Bir şey söylememe fırsat verecek kadar yakınımda durmazlarsa nasıl özür dileyeceğim ki? Kahrolayım, ölecek gibi görünmüyor.</em></p>

    <p>“Changu ile Nidao gitti,” dedi Ingtar damdan düşer gibi. Sesi soğuk ve öfkeli, ama aynı zamanda da sarsılmış çıkıyordu. “Ölü veya diri, kaledeki herkesi saydık, hem dün gece, hem de bu sabah. İkinci bir defa. Nerede oldukları bilinemeyen sadece ikisi.”</p>

    <p>“Changu dün zindan nöbetindeydi,” dedi Rand ağır ağır.</p>

    <p>“Nidao da öyle. İkinci nöbet onlarındı. Birbirlerinden hiçbir zaman ayrılmazlardı, bunun için nöbetlerini bilileriyle değiştirmeleri veya fazladan çalışmaları gerekse bile. Bu olduğunda nöbette değillerdi, ama... Bir ay önce birlikte Tarwin Geçidi’nde savaşmışlar ve Trollocların arasında atı yere yıkıldığında Lord Agelmar’ı kurtarmışlardı. Şimdi de bu. Karanlıkdostları.” Derin bir nefes aldı. “Her şey paramparça oluyor.”</p>

    <p>Atlı bir adam caddenin iki yanını tutmuş kalabalığın içinden kendisine zorla yol açtı ve Ingtar’ın gerisindekilere katıldı. Giysilerine bakılırsa bir kasabalıydı; zayıftı, kırışık bir yüzü ve uzun, akçıl saçları vardı. Eyerinin arkasına bir çıkın ile mataralar kayışlarla bağlanmıştı ve kemerinde kısa bir kılıç ile çentikli bir kılıçkıran, bir sopayla birlikte asılı duruyordu.</p>

    <p>Ingtar, Rand’ın bakışlarını fark etti. “Bu bizim koklayıcımız Hurin. Aes Sedailerin onu bilmesine gerek yoktu. Yanlış anlama, yaptığı yanlış olduğundan değil. Kral’ın da Fal Moran’da bir koklayıcısı var, Ankor Dail’de de bir tane bulunuyor. Sadece Aes Sedailer, anlamadıkları şeylerden nadiren hoşlanır; üstüne üstlük bir de erkek olunca... Güç’le hiç ilgisi yok, elbette. Aaah! Ona sen anlat, Hurin.”</p>

    <p>“Evet, Lord Ingtar,” dedi adam. Eyerinde Rand’a eğilerek selam verdi. “Hizmet etmekten şeref duyarım, Lordum.”</p>

    <p>“Bana Rand de.” Rand elini uzattı ve bir an sonra Hurin sırıtarak elini aldı.</p>

    <p>“Nasıl isterseniz, Lord Rand. Lord Ingtar ile Lord Kajin bir adamın usullerinden rahatsız olmuyor –Lord Agelmar da, elbette– ama kasabada senin güneyden gelen, sürgünde yaşayan bir Prens olduğunu söylüyorlar ve bazı yabancı lordlar herkesin haddini bilmesi konusunda katıdır.”</p>

    <p>“Ben bir lord değilim.” <em>Hiç değilse artık bundan uzaklaşacağım.</em> “Sadece Rand.”</p>

    <p>Hurin gözlerini kırptı. “Nasıl isterseniz, Lo- ah, Rand. Ben bir koklayıcıyım, anlıyorsunuz ya. Bu Güneşgünü’nde dört yılımı dolduracağım. Daha önce böyle bir şeyi hiç duymamıştım, ama benim gibi birkaç kişi daha olduğunu duydum. Yavaş yavaş, başkalarının hiçbir şey duymadığı kötü kokuları yakalayarak başladı ve büyüdü. Ben ne olduğunu anlayana kadar bir koca yıl geçti. Vahşetin, öldürmenin ve incitmenin kokusunu alabiliyordum. Olduğu yerin kokusunu alabiliyordum. Onu yapanların izini kokuyla bulabiliyorum. Her iz birbirinden farklı olduğundan, izleri birbiriyle karıştırma ihtimali yok. Bu Lord Ingtar’ın kulağına gitti ve beni hizmetine aldı, Kral’ın adaletine hizmet etmek üzere.”</p>

    <p>“Şiddetin kokusunu alabiliyor musun?” dedi Rand. Gözlerini adamın burnundan alamıyordu. Bu, ne büyük ne de küçük olan, sıradan bir burundu. “Diyelim birini öldürmüş bir adamı gerçekten izleyebileceğini mi söylüyorsun? Kokuyla?”</p>

    <p>“Bunu yapabilirim, Lo- ah, Rand. Zamanla soluyor, ama şiddet ne kadar kötüyse, etkisi o kadar uzun sürüyor. Oradan uzun zaman önce ayrılmış adamların izleri yoluyla on yıl öncesine ait bir savaş meydanının kokusunu alabilirim. Afet’in yakınlarında, Trollocların izleri neredeyse hiçbir zaman silinmez. Bir Trolloc için, öldürmek ve can yakmak büyük bir şey değildir. Ancak bir meyhane kavgası, belki kırılan bir kol... o koku birkaç saatte kaybolur.”</p>

    <p>“Aes Sedailerin öğrenmesini neden istemediğinizi anlıyorum.”</p>

    <p>“Ah, Lord Ingtar, Aes Sedailer hakkında yanılmamıştı, Işık aydınlatsın onları –ah– Rand. Bir zamanlar Cairhien’de bir tanesi vardı –Kahverengi Ajah’tandı, ama beni salana kadar onun Kızıl olduğuna yemin edecek hale gelmiştim– ve beni bir ay alıkoyarak nasıl yaptığımı öğrenmeye çalıştı. Bilmemek hoşuna gitmemişti. Sürekli, ‘Geri gelen eski bir şey mi, yoksa yeni mi?’ diye mırıldanıp duruyor ve bana öyle bir gözünü dikip bakıyordu ki, neredeyse Tek Güç’ü kullanıyorum sanacaktım. Ama delirmedim ve hiçbir şey yapmıyorum. Sadece kokuyu alıyorum.”</p>

    <p>Rand elinde olmadan Moiraine’i hatırladı. <em>Eski engeller zayıflıyor. Çağımızda bir çözülme ve değişim var. Eski şeyler yeniden yürüyor ve yeni şeyler doğuyor. Bir Çağ’ın sona erişini ömrümüzde görebiliriz.</em> Ürperdi. “Demek Boru’yu alanların izini senin burnunla süreceğiz.”</p>

    <p>Ingtar başıyla onayladı. Hurin gururla sırıtarak şöyle dedi: “Öyle yapacağız –ah– Rand. Bir defasında Kral’ın adaletine sunmak için bir katili Cairhien’e, başka bir katili de ta Maradon’a kadar izlemiştim.” Gülümsemesi kayboldu ve yüzünde sıkıntılı bir ifade belirdi. “Ancak en kötüsü bu. Cinayetin kokusu kötüdür ve bir katilin izinde onun leş kokusu vardır, ama bu...” Burnunu kırıştırdı. “Dün gece işin içinde insanlar vardı. Karanlıkdostları olmalı, ama bir Karanlıkdostunun kokusundan anlayamazsın. Benim tanıyacaklarım Trolloclar ve Yarı-insanlar olacaktır. Daha da kötü bir şey.” Kaşlarını çatıp kendi kendisine mırıldanarak sesini kesti, fakat Rand söylediklerini duyabiliyordu. “Işık yardım etsin bana, daha bile kötü bir şey.”</p>

    <p>Şehir kapılarına ulaştılar ve kapının hemen dışında Hurin yüzünü melteme verdi. Burun delikleri açıldı, sonra tiksinti dolu bir homurtu koyuverdi. “Bu yöne, Lord Ingtar.” Güneyi işaret ediyordu.</p>

    <p>Ingtar şaşırmış görünüyordu. “Afet’e doğru değil mi?”</p>

    <p>“Hayır, Lord Ingtar. Öğk!” Hurin ağzını koluna sildi. “Tatlarını da alacağım neredeyse. Güneye gitmişler.”</p>

    <p>“O halde Amyrlin Makamı haklıymış,” dedi Ingtar ağır ağır. “Büyük ve bilge bir kadın; hizmetinde benden iyilerin olmasını hak ediyor. O yolu tut, Hurin.”</p>

    <p>Rand döndü ve kapıların içinden, sokaktan kaleye doğru baktı. Egwene’in iyi olduğunu ümit ediyordu. Nynaeve ona bakar. <em>Belki de böylesi daha iyidir, temiz bir kesik gibi, olup bittikten sonraya kadar acımayacak denli hızlı.</em></p>

    <p>Atını Ingtar ile Gri Baykuş sancağının ardından güneye sürdü. Rüzgâr sertleşiyor ve güneşe rağmen sırtını üşütüyordu. İçinde belli belirsiz, kendisiyle alay eden bir kahkaha duyduğunu sandı.</p>

    <p class="paragraf">Büyüyen ay, Illian’ın hâlâ gün ışığından kalan kutlamalarla çınlayan nemli, karanlık sokaklarını aydınlatıyordu. Çok değil, birkaç gün sonra, Büyük Boru Avı, kökünün Efsaneler Çağı’na kadar dayandığı iddia edilen debdebe ve törenle uğurlanacaktı. Avcılar için yapılan şenlikler, ünlü yarışmaları ve âşıklara verilen ödülleriyle Teven Şöleni’ne karışmıştı. En büyük ödül, her zamanki gibi, <em>Büyük Boru Avı</em>’nı en iyi anlatan kişiye gidecekti.</p>

    <p>O gece âşıklar şehirdeki, büyük ve nüfuzlu kişilerin eğlendiği, şehrin saray ve malikânelerindekilerle, tüm uluslardan, Valere Borusu’nu olmasa bile, en azından şarkı ve öykülerde ölümsüzlüğü bulmak üzere gelen Avcıları eğlendiriyordu. Müzik ve dans ile yılın ilk gerçek sıcağını giderecek pervane ve buzlar olacaktı, ama karnaval ay ışığıyla aydınlanan bunaltıcı sokakları da dolduruyordu. Av oradan ayrılana kadar her gün ve her gece bir karnaval olacaktı.</p>

    <p>İnsanlar, Bayle Domon’un yanından acayip ve uçuk, pek çoğu fazla açık saçık giysiler ve maskelerle geçtiler. Altı tanesi bağırıp şarkı söyleyerek geçtikten sonra, çiftler kıkırdayıp birbirlerini tutarak dağıldılar, ardından yirmi tanesi, kulakları tırmalayan bir topluluk oluşturdular. Gökyüzünde, siyahın üzerine altın ve gümüş renkli patlamalar halinde havai fişekler çatırdıyordu. Şehirdeki Havai Fişekçilerin sayısı, neredeyse âşıkların sayısı kadardı.</p>

    <p>Domon, havai fişeklere veya Av’a pek kulak asmıyordu. Onu öldürmeye çalışıyor olabileceklerini düşündüğü adamlarla buluşmaya gidiyordu.</p>

    <p>Şehrin pek çok kanalından birinin üzerindeki Çiçek Köprüsü’nü geçerek, Illian’ın liman bölgesi olan Hoşrayiha Mahallesi’ne girdi. Kanal çok sayıda lazımlığın kokusunu taşıyordu, köprünün yanında bir zamanlar çiçekler olduğuna dair hiçbir iz de yoktu. Mahalledeki, tersane ve doklardan gelen kenevir ve zift ile ekşi liman çamuru kokusu, neredeyse içilebilecek kadar rutubetli olan, sıcak hava yüzünde daha da keskin bir hal alıyordu. Domon, güçlükle soluk alıyordu; ne zaman kuzey ellerinden dönse, Illian’da doğmuş olmasına rağmen, buranın ilkyaz sıcağı karşısında hayrete düşerdi.</p>

    <p>Bir elinde kalın bir sopa taşıyordu, diğer eliyse hesabına çalıştığı nehir tacirini eşkıyalardan korumak için pek çok kez kullanmış olduğu kısa kılıcın kabzasındaydı. Toplanan kişilerin zengin, çoğunun da şaraba gömülmüş halde olduğu bu cümbüşlü günlerde, haydutların sayısı az olmazdı.</p>

    <p>Yine de, o, iri yarı, kaslı bir adamdı ve altın kapmak için piyasaya çıkanlardan hiçbiri, sade kesimli ceketi içindeki Domon’un, cüssesi ve sopasının teşkil ettiği riske atılmaya yetecek kadar zengin olduğunu düşünmüyordu. Bir pencereden yayılan ışıktan geçerken onu açık seçik görenler, o iyice uzaklaşana kadar geriye çekiliyordu. Omuzlarına kadar gelen koyu renkli saçları ve üst dudağını örtmeyen, uzun bir sakalı vardı, ama bu çehre hiçbir zaman yumuşak olmamıştı, şimdi de yolunu bir duvarı yıkarak geçmeye niyetleniyormuş gibi sert bir ifadeye bürünmüştü. Buluşacağı adamlar vardı ve bu konuda mutlu değildi.</p>

    <p>Yanından başka âlemciler, şarap sözcüklerini birbirine karıştırarak, detone sesleriyle şarkılar söylediler. <em>“Valere Borusu,” ihtiyar ninem adına!</em> diye düşündü Domon hırçınlıkla. <em>Elimde tutmak istediğim şey gemim. Ve de hayatım, Talih dürtsün beni.</em></p>

    <p>Tabelasında arka ayaklarının üzerinde dans eden, büyük, beyaz çizgili bir porsuk ile gümüş bir kürek taşıyan bir adamın bulunduğu bir hanın kapısını iterek içeri girdi. Hanın ismi, Porsuğu Yatıştırmak’tı, ancak hancı Nieda Sidoro bile bu ismin ne anlama geldiğini bilmiyordu; Illian’da her zaman bu isimde bir han olmuştu.</p>

    <p>Zemini talaşla kaplı olan ve on iki telli bir çalgıyı usulca tıngırdatarak Deniz Halkı’nın hüzünlü şarkılarından birini söyleyen bir müzisyenin bulunduğu salon, aydınlık ve sessizdi. Nieda, mekânında kargaşaya izin vermezdi ve yeğeni Bili, bir adamı tek eliyle dışarı taşıyacak kadar güçlüydü. Denizciler, tersane işçileri ve ambarcılar Porsuk’a bir içki içmek, belki de biraz sohbet etmek, bir el taş veya dart oynamak için gelirdi. Salon yarı yarıya doluydu; sessizliği seven adamlar bile karnavalın büyüsüne kapılıp dışarı çıkmıştı. Konuşmalar alçak sesliydi, ama Domon’un kulağına Av ile Murandylilerin ele geçirdiği ve Tearlılardan birinin Haddon Mirk’te kovaladığı sahte Ejderler hakkında yapılan konuşmalar çalındı. Sahte Ejder’in mi, Tearlıların ölmesinin mi yeğlendiği konusu pek açık değil gibiydi.</p>

    <p>Domon yüzünü buruşturdu. <em>Sahte Ejderler! Talih dürtsün beni, bugünlerde güvenli bir yer yok.</em> Ama aslında sahte Ejderleri de Av’ı umursadığından fazla umursamıyordu.</p>

    <p>Hanın, saçlarını ensesinde topuz yapmış tıknaz sahibesi bir maşrapayı kurularken müessesesini keskin gözlerle süzüyordu. Yaptığı şeye ara vermedi, aslında Domon’a doğru dürüst bakmadı bile, ancak sol göz kapağı düştü ve gözleri bir köşede oturan üç adama doğru meyletti. Adamlar Porsuk’a göre bile sessiz, hatta donuktu ve çan şekilli kadife kepleriyle göğsüne gümüş, kızıl ve altın renkli çubuklar işlenmiş, koyu renkli ceketleri, diğer müşterilerin sade giysilerinin arasında dikkat çekiyordu.</p>

    <p>Domon içini çekti ve tek başına köşedeki bir masaya oturdu. Bu defa Cairhien’in. Garson kızların birinden bir maşrapa koyu bira alıp uzun uzun içti. Maşrapayı indirdiğinde, çizgili ceketleri olan üç adam masasının yanında duruyordu. Nieda’ya Bili’ye ihtiyacı olmadığını anlatan, zor fark edilir bir işaret yaptı.</p>

    <p>“Kaptan Domon?” Üçü de kolaylıkla tanımlanamayacak kişilerdi, ama konuşanda Domon’a onun lider olduğunu düşündüren bir hava vardı. Adamlar silahlı gibi görünmüyordu; kaliteli giysilerine rağmen, silaha ihtiyaçları yokmuş gibiydi. O son derece sıradan yüzlerindeki gözler sertti. “<em>Serpinti</em>’nin Kaptanı Bayle Domon?”</p>

    <p>Domon kısaca başını salladı ve üçü davet beklemeden oturdular. Konuşan yine aynı adam oldu; diğerleri gözlerini bile kırpmadan izlemekle yetindiler. <em>Muhafızlar,</em> diye düşündü Domon, <em>tüm iyi giysilerine rağmen. Bir çift muhafız ona göz kulak olduğuna göre bu kim olabilir?</em></p>

    <p>“Kaptan Domon, Mayene’den Illian’a getirilmesi gereken bir şahıs var.”</p>

    <p>“<em>Serpinti</em> bir nehir gemisidir,” diye sözünü kesti Domon. “Omurgasının suyun altında kalan kısmı sığdır ve omurgası derin sulara uygun değildir.” Bu tam olarak doğru olmasa da, kara adamları için doğruya yeterince yakındı. Hiç değilse Tear’dan sonra bir değişiklik olacak. Akıllanıyorlar.</p>

    <p>Adam sözünün kesilmesine aldırmamış gibiydi. “Nehir işinden vazgeçtiğini duyduk.”</p>

    <p>“Belki vazgeçerim, belki de vazgeçmem. Karar vermedim.” Ancak kararını vermişti. Tear teknelerinde nakledilen tüm ipekler karşılığında bile nehirden yukarıya, Sınırboyları’na gitmeyecekti. Saldea kürkleri ve buz biberleri de buna değmezdi ve bunun orada olduğu haberini aldığı sahte Ejder’le de bir ilgisi yoktu. Fakat bunu kendisinden başka birinin biliyor olmasına şaştı. Bundan kimseye bahsetmemesine rağmen, ötekilerin de bundan haberi vardı.</p>

    <p>“Mayene’e kolaylıkla gidebilirsin. Şüphesiz, Kaptan, bin altın lira karşılığında kıyı şeridinden gitmeyi kabul edersin, değil mi?”</p>

    <p>Domon’un gözleri elinde olmadan yuvalarından fırladı. Bu son yapılan teklifin dört misliydi ve önceki de insanın ağzını açık bırakacak kadar yüksekti. “Bu kadar para karşılığında, kimi getirmemi istiyorsun? Bizzat Mayene Başı’nı mı? Tear onu nihayet tamamen dışarı çıkmaya mı zorladı?”</p>

    <p>“İsimlere ihtiyacın yok, Kaptan.” Adam masanın üzerine geniş bir deri kese ile mühürlü bir parşömen bıraktı. Bunları masanın öte yanına iterken keseden, ağır olduğunu gösteren bir şıngırtı çıktı. Katlı parşömeni kapalı tutan büyük, kırmızı mumlu yuvarlağın üzerinde Cairhien’in Doğan Güneşi’nin pek çok ışını olan simgesi vardı. “Hesaba sayılmak üzere iki yüz. Bin altın karşılığında bence isme ihtiyacın olmaz. Bu mührü kırılmamış halde Mayene’in Liman Kaptanı’na verirsen sana üç yüz altın ile yolcunu verecek. Yolcunu buraya getirdiğinde geri kalanını ben vereceğim. Bu şahsın kim olduğunu öğrenmek yolunda bir çaba göstermediğin sürece.”</p>

    <p>Domon derin bir nefes aldı. <em>Talih, o torbada olanın dışında tek bir kuruş kazanmasam bile buna değer.</em> Bin altın ise üç yılda kazanamayacağı kadar büyük bir paraydı. Biraz daha yoklarsa, yolculuğun Illian’ın Dokuzlar Konseyi ile Mayene Başı arasındaki gizli işlerle ilgili olduğuna dair ipuçları, sadece ipuçları bulabileceğinden şüpheleniyordu. Başı’nın şehir devleti, ismi dışında her yönüyle Tear’ın bir iliydi ve Başı’nın Illian’ın yardımından memnun olacağına şüphe yoktu. Illian’da da başka bir savaşın zamanının geldiğini ve Tear’ın Fırtınalar Denizi’nde payına düşen adil miktardan daha fazla pay aldığını söyleyenler vardı. Son bir ay içinde buna benzer üç tane görmeseydi, kolaylıkla düşebileceği bir tuzak olurdu.</p>

    <p>Keseyi almak için uzandı ve tüm konuşmaları yapan adam bileğini kavradı. Domon ona öfkeyle baktı, ama adam hiç aldırış etmeden bakışlarına aynen karşılık verdi.</p>

    <p>“Olabildiğince çabuk yelken açmanız gerek, Kaptan.”</p>

    <p>“İlk ışıkta,” diye homurdandı ve adam başını sallayıp bileğini bıraktı.</p>

    <p>“O halde, ilk ışıkta, Kaptan Domon. Unutma, gizlilik bir adamın hayatta kalıp parasını harcamasına yardım eder.”</p>

    <p>Domon üç adamın gidişini izledikten sonra önünde, masada duran kese ile parşömene ters ters baktı. Biri doğuya gitmesini istiyordu. Tear ya da Mayene, doğuya gittiği sürece pek bir farkı yoktu. Bunu isteyenin kim olduğunu bildiğini sanıyordu. Ama düşünüyorum da, belki onlar hakkında en ufak bir fikrim yok. Kimin bir Karanlıkdostu olduğunu kim bilebilirdi? Ama Karanlıkdostlarının Maradon’dan ayrılıp nehirden aşağı gelmeye başladığı zamandan beri peşinde olduklarını biliyordu. Karanlıkdostları ve Trolloclar. Bundan emindi. Asıl soru, hakkında en ufak bir yanıt kırıntısına sahip olmadığı soru, <em>neden</em> idi.</p>

    <p>“Sorun mu var, Bayle?” diye sordu Nieda. “Trolloc görmüş gibi bir halin var.” Kıkırdadı; onun cüssesinde bir kadından beklenmeyecek bir sesti. Sınırboyları’na hiç gitmemiş olan pek çok kişi gibi, Nieda da Trollocların varlığına inanmıyordu. Domon, kadına işin gerçeğini anlatmaya çalışmıştı; kadın Domon’un öykülerini sever, ama hepsinin yalan dolan olduğunu düşünürdü. Karın varlığına da inanmıyordu.</p>

    <p>“Sorun yok, Nieda.” Keseyi çözdü, bakmadan içinden bir madeni para çıkarıp kadına fırlattı. “Bu bitene kadar herkese bedava içki, bittikten sonra yenisini veririm.”</p>

    <p>Nieda paraya hayretle baktı. “Bir Tar Valon nişanı! Şimdi de cadılarla mı ticaret yapıyorsun, Bayle?”</p>

    <p>“Hayır,” dedi Domon çatlak bir sesle. “Yapmıyorum!”</p>

    <p>Kadın parayı ısırdıktan sonra çabucak geniş kuşağına tıktı. “Eh, altın olmasına altın. Cadıların da bazılarının söylediği kadar kötü olmadığından şüpheleniyorum. Pek çok insan için bunu söyleyemem. Bunları takas eden birini tanıyorum. Burada bu kadar az kişi olduğuna göre, bana bir diğerini vermek zorunda kalmazsın. Başka bira ister misin. Bayle?”</p>

    <p>Maşrapası neredeyse dolu olmasına rağmen hissizce kafa sallayarak onayladı. Kadın arkadaşıydı ve gördüklerinden başkalarına bahsetmezdi. Domon gözlerini keseye dikmiş, oturuyordu. Keseyi açıp içindekilere bakabilene kadar önüne bir maşrapa daha getirilmişti. Nasırlı parmağıyla paraları karıştırdı. Lambanın ışığında, her biri kahrolası Tar Valon Alevi’ni taşıyan altın liralar parlıyordu. Aceleyle kesenin ağzını bağladı. Tehlikeli paralar. Bir veya ikisini fark ettirmeden kakalayabilirdi, ama bu kadar fazlası çoğu insana tam da Nieda’nın düşündüğü şeyi söyleyecekti. Şehirde Işığın Evlatları vardı ve Illian’da Aes Sedailerle iş görmek hakkında bir yasa olmamasına rağmen, bu bir Beyazpelerin’in kulağına giderse bir sulh hâkiminin huzuruna çıkacak kadar sağ kalamazdı. Bu adamlar altını alıp Illian’da kalmayacağını garantilemişti.</p>

    <p>Orada oturmuş endişe ederken, <em>Serpinti</em>’deki arpacı kumrusu gibi düşünüp duran, leyleği andıran ikinci kaptanı Yarin Maeldan, Porsuk’a kaşlarını uzun burnuna değecek kadar çatmış halde girdi ve kaptanın masasının başında durdu. “Carn öldü, Kaptan.”</p>

    <p>Domon kaşlarını çatarak ona baktı. Adamlarından üçü de onu doğuya götürecek bir işi reddettiği zamanlarda birer birer öldürülmüştü. Sulh hâkimleri hiçbir şey yapmamıştı. Sokakların geceleri tehlikeli olduğunu söylemişlerdi. Denizciler de kaba ve kavgacı tiplerdir. Sulh hâkimleri, saygıdeğer vatandaşlar yaralanmadığı sürece nadiren Hoşrayiha Mahallesi’nde olup bitenlerle ilgilenirlerdi.</p>

    <p>“Ama bu defa tekliflerini kabul ettim,” diye mırıldandı.</p>

    <p>“Hepsi bu değil, Kaptan,” dedi Yarin. “Carn’ın üzerinde bıçaklarla bir işler yapmışlar, sanki bir şeyler söyletmeye çalışmışlar. Daha bir saat önce de <em>Serpinti</em>’ye başka adamlar sızmaya çalıştı. Dok bekçileri onları kovaladı. Bu on günde üçüncü defa oluyor ve liman sıçanlarının bu kadar ısrarlısını hiç görmemiştim. Tekrar denemeden önce alarmın kesilmesine izin vermeyi severler. Birisi de dün gece Gümüş Yunus’taki odamı altüst etmiş. Biraz gümüş aldıkları için hırsız olduklarını sanıyorum, ama benim kemer tokamı, hani üzerinde laltaşlarıyla aytaşları olanı ortada olmasına rağmen bırakmışlar. Ne oluyor, Kaptan? Adamlar korkuyor, ben de biraz gerginim.”</p>

    <p>Domon ayağa fırladı. “Mürettebatı ayaklandır, Yarin. Onları bul ve <em>Serpinti</em>’yi idare edecek sayıda adam toplanır toplanmaz denize açılacağımızı söyle.” Parşömeni ceketinin cebine tıkarak para dolu keseyi kaptı ve ikinci kaptanını önündeki kapıdan dışarı itti. “Onları ayaklandır, Yarin, çünkü yetişemeyen adamı rıhtımda öylece bırakırım.”</p>

    <p>Domon Yarin’i koşması için itekledikten sonra doklara doğru yürümeye başladı. Taşıdığı kesenin sesini duyan haydutlar bile yanına yaklaşmadılar, zira artık cinayet işleyecek bir adam gibi yürüyordu.</p>

    <p>Oraya vardığında adamların bazıları <em>Serpinti</em>’ye tırmanmaya, bazıları da taş sokakta yalınayak koşmaya başlamıştı. Onu kovaladığından korktuğu şeyin ne olduğunu veya bir şeyin onu kovalayıp kovalamadığını bilmiyorlardı, ama iyi kazandığını ve Illianlıların usulünce mürettebata pay verdiğini biliyorlardı.</p>

    <p><em>Serpinti</em> yirmi beş metre uzunluğunda, iki serenli ve kamarası geniş bir gemiydi ve ambarların yanı sıra rıhtımda da kargo için yer vardı. Domon’un Cairhienlilere –Cairhienlilerse eğer– söylediklerine rağmen, teknenin açık denize dayanabileceğini düşünüyordu. Fırtınalar Denizi yazın daha sakin olurdu.</p>

    <p>“İdare etmek zorunda olacak,” diye mırıldandı ve aşağıdaki kamarasına yürüdü.</p>

    <p>Altın kesesini geminin kıç tarafındaki kamarada bulunan her şeyi gibi geminin gövdesine özenle inşa edilmiş yatağının üzerine fırlattı ve parşömeni çıkardı. Başının üzerindeki fırdöndüde asılı duran bir fanuslu lambayı yakarak mühürlü parşömeni, açmadan içinde yazanları okuyabilecekmiş gibi, elinde evirip çevirerek inceledi. Kapının vurulması üzerine kaşlarını çattı.</p>

    <p>“Gel.”</p>

    <p>Yarin başını içeri uzattı. “Bulamadığım üç tanesi dışında hepsi gemide, Kaptan, ama haberi mahalledeki bütün meyhanelere, kumarhanelere ve evlere yaydım. Hava, nehir yukarı yola çıkmaya yetecek kadar aydınlanmadan teknede olurlar.”</p>

    <p>“<em>Serpinti</em> şimdi açılacak. Denize.” Domon Yarin’in ışık ile gelgitler ve <em>Serpinti</em>’nin açık deniz için yapılmamış olduğu konusundaki itirazlarını ağzına tıktı. “Şimdi! <em>Serpinti,</em> gelgitin en alçak noktasında bile tabanı sıyırıp geçebilir. Yıldızlara bakarak gemi idare etmeyi unutmadın, değil mi? Çıkar gemiyi, Yarin. Onu şimdi çıkar ve mendireği geçtiğimizde bana tekrar gel.”</p>

    <p>İkinci kaptan tedirgin oldu –Domon asla alengirli bir denizcilik işini güvertede bulunup emir vermeden yaptırmazdı ve <em>Serpinti</em>’yi gece vakti dışarı çıkarmak, omurgası dar olsa da olmasa da, alengirli olacaktı– ardından da başını sallayıp ortadan kayboldu. Bir saniye sonra Domon’un kamarasına yukarıdaki güverteye basan yalınayakların gümbürtüsü doldu. Gemi gelgiti yakalayarak yalpa silkindiğinde bile bu seslere kulak asmadı.</p>

    <p>Nihayet lambanın kapağını kaldırdı ve bıçağını aleve daldırdı. Bıçağın üzerindeki yağ yanıp biterken duman kıvrılarak yükseldi, ama metal korlaşamadan çizelgeleri bir kenara itti ve parşömeni masasına yapıştırarak sıcak çeliği mühür mumunun altından yavaş yavaş geçirmeye başladı. Üst kat havaya kalktı.</p>

    <p>Bu, girizgâh veya selam içermeyen basit bir belgeydi ve alnına ter basmasına neden oldu.</p>

    <blockquote class="duzyazi_1">
      <p><em>Bunu taşıyan kişi, Cairhien’de cinayetler ve aralarında en önemsiz olanı Şahsımızdan yapılan hırsızlık olan diğer menfur suçlarla aranan bir Karanlıkdostudur. Sizi bu adamı tutuklamaya ve beraberinde bulunan her şeyi, en ufak parçasına kadar almaya çağırıyoruz. Temsilcimiz gelip Bizden çaldıklarını alacaktır. Bizim sahip çıktıklarımız dışındaki tüm malları, onu tutuklamanızın ödülü olarak sizde kalsın. Aşağılık rezilin kendisi de anında asılsın ki, Gölgedölü alçaklığı Işık’a leke düşürmeye devam edemesin.</em></p>

      <p class="paragraf sag"><em>Elimizle mühürlenmiştir,</em></p>

      <p class="sag"><em>Galldrian su Riatin Rie</em></p>

      <p class="sag"><em>Cairhien Kralı</em></p>

      <p class="sag"><em>Ejdersuru’nun Savunucusu</em></p>
    </blockquote>

    <p>İmzanın altındaki ince, kırmızı mühre, Cairhien’in Doğan Güneşi ile Riatin Evi’nin Beş Yıldızı kabartma halinde basılmıştı.</p>

    <p>“Ejdersuru’nun Savunucusuymuş, peh peh peh,” dedi çatlak bir sesle Domon. “Kendine böyle demeye hakkı olan çok az adam kaldı artık.”</p>

    <p>Belgeyi lambaya yaklaştırarak, mühürlerle imzayı inceden inceye gözden geçirdi; burnu neredeyse parşömene değecekti, ama birinde hiçbir kusur bulamadı, diğerine gelince, Galldrian’ın el yazısının neye benzediği konusunda hiçbir fikri yoktu. İmzayı atan Kral’ın kendisi değilse, bu kişinin Galldrian’ın yazısını iyi taklit ettiğine karar verdi. Her halükârda, bu gerçekten bir şeyi değiştirmeyecekti. Mektup Tear’da bir Illianlının eline geçince anında mahvolması anlamına gelecekti. Ya da Tearlıların nüfuzunun son derece güçlü olduğu Mayene’de. Halihazırda savaş yoktu, ama Tear’da Illianlılara, Illian’da Tearlılara olduğu kadar az sevgi duyulurdu. Özellikle de böyle bir mazeret varken.</p>

    <p>Bir an, parşömeni lambanın alevine daldırmayı düşündü –bu Tear’da, Illian’da veya aklına gelen her türlü yerde barındırılmayacak kadar tehlikeli bir şeydi– ama nihayet onu masasının arkasındaki, açmayı yalnızca kendisinin bildiği bir panelin arkasındaki bir göze özenle yerleştirdi.</p>

    <p>“Tüm mallarımı, ha?”</p>

    <p>Gemide yaşarken elinden geldiği ölçüde eski şeyleri toplardı. Fazlasıyla pahalı veya çok büyük olması yüzünden satın alamadığı şeyleri, görerek ve hatırlayarak biriktirirdi. Çocukluğunda onu denize çeken ilk şey geçip giden çağların tüm bu anımsatıcıları, dünyanın dört bir yanına dağılmış bu harikalar olmuştu. Son yolculuk sırasında Maradon’da koleksiyonuna dört parça eklemişti ve Karanlıkdostları tarafından kovalanmaya da böylece başlamıştı. Bir süre Trolloclar tarafından da izlenmişti. Beyazköprü’nün oradan yelken açtıktan hemen sonra yakıldığını duymuştu ve Trollocların yanı sıra, Myrddraaller hakkında da söylentiler vardı. Onu, bunların hayal gücünden ibaret olmadığına ilk ikna eden, Tear’a yapılacak basit bir yolculuk karşılığında çok fazla paranın önerildiği, yolculuğun nedeni olarak da uyduruk bir hikâye sunulduğu o ilk tuhaf iş teklifi sırasında uyanık olmasını sağlayan bütün bunların bir araya gelişi olmuştu.</p>

    <p>Elini sandığının derinlerine daldırarak masaya Maradon’da satın aldığı şeyleri çıkardı. Söylendiğine göre, Efsaneler Çağı’ndan kalma bir ışık çubuğuydu. Bunların nasıl yapıldığını hatırlayan kimse kalmamıştı, kesinlikle. Pahalıydı ve dürüst bir hâkimden daha zor bulunan bir şeydi. Başparmağından kalın ve önkolu kadar uzun olmayan, düz bir cam çubuğa benziyordu, ama elde tutulduğunda fener gibi parlıyordu. Işık çubukları cam gibi tuzla buz da olurdu; ilk ışık çubuğunun neden olduğu yangında, <em>Serpinti</em>’yi kaybetmesine ramak kalmıştı. Elinde kılıç tutan bir adamın, ufak, eskilikten kararmış fildişi heykeli. Bunu satan adam onu elinde yeterince tutarsan kendini ısınmış hissedeceğini iddia ediyordu. Bu ne Domon’a, ne de tutmasına izin verdiği mürettebat üyelerine olmamıştı, ama eskiydi ve bu Domon için yeterliydi. Aslan kadar büyük bir kedinin kafatası; o kadar eskiydi ki, taşa dönmüştü. Ama hiçbir aslanın otuz santim uzunluğunda dişleri olmamıştı. Bir de insan eli boyunda, yarısı beyaz, yarısı siyah, renkleri birbirinden yılankavi bir çizgiyle ayrılmış bir disk. Maradon’daki dükkân sahibi bunun Efsaneler Çağı’ndan kalma olduğunu söylerken yalan söylediğini sanıyordu, ama Domon, dükkân sahibinin tanımadığı parayı ödemeden önce çok az pazarlık etmişti, zira dükkân sahibinin tanımadığı şeyi o tanımıştı: Dünyanın Kırılışı’nın öncesindeki kadim Aes Sedai sembolü. Böyle bir şeyi elinde bulundurmak pek güvenli sayılmazdı, ama eski şeylerden büyülenen bir adamın kaçıracağı türden bir fırsat da değildi.</p>

    <p>Üstelik de yürektaşıydı. Dükkân sahibi bunu yalan olduğunu sandığı ifadelere eklemeye cüret edememişti. Maradon’daki hiçbir ırmak kenarı esnafının gücü bir parça <em>cuendillar</em> satın almaya bile yetmezdi.</p>

    <p>Elindeki disk sert ve pürüzsüzdü ve yaşı dışında hiçbir değeri yoktu, ama kendisini takip edenlerin bunun peşinde olduğundan korkuyordu. Işık çubukları, fildişi heykelleri, hatta taşa dönmüş kemikleri dahi başka zamanlarda, başka yerlerde görmüştü. Yine de istedikleri şeyin ne olduğunu biliyorken dahi –biliyorsa, şayet– bunu neden istediklerine dair en ufak bir fikri yoktu ve peşindekilerin kim olduğundan da artık emin olamıyordu. Tar Valon, altınları ile kadim bir Aes Sedai sembolü. Bir elini beline sildi; dilinde korkunun acı tadı vardı.</p>

    <p>Kapı vuruldu. Diski bıraktı ve masanın üzerindekilerin üzerine açılmış bir harita çekti. “Gel.”</p>

    <p>Yarin içeri girdi. “Mendireği geçtik, Kaptan.”</p>

    <p>Domon önce şaşırdı, sonra da kendisine kızdı. Asla <em>Serpinti</em>’nin tümseği geçişini hissetmeyecek kadar kendini kaptırmaması gerekirdi. “Batıya yönel, Yarin. Bununla ilgilen.”</p>

    <p>“Ebou Dar’a mı, Kaptan?”</p>

    <p><em>Yeterince uzak değil. Beş yüz fersah ötesi bile değil.</em> “Haritaları alıp su fıçılarını doldurmama yetecek kadar bekledikten sonra, batıya yelken açacağız.”</p>

    <p>“Batıya mı, Kaptan? Tremalking’e mi? Deniz Halkı kendi tacirleri dışındakilere pek hoşgörülü değildir.”</p>

    <p>“Aryth Okyanusu, Yarin. Tarabol’la Arad Doman arasında bolca ticaret yapılıyor, kafayı takacak Tarabon veya Domanlı tekneleri de yok gibi bir şey. Duyduğuma göre denizi sevmezlermiş. Bir de Tümentepe’deki, her biri kendisini hiçbir devlete bağlı saymayan bütün o ufak kasabalar var. Bandar Eban’a getirilen Saldaea kürklerini ve buz biberlerini de alabiliriz.”</p>

    <p>Yarin, başını ağır ağır iki yana salladı. Her zaman işe kötü tarafından bakardı, ama iyi bir denizciydi. “Kürkler ve biberlerin maliyeti onları aşmak için nehrin yukarısına doğru koşmaktan da fazla olur, Kaptan. Bir çeşit savaş olduğu da kulağıma geliyor. Tarabon ile Arad Doman savaş halindeyse, ticaret hiç yapılmıyor olabilir. Sırf Tümentepe’deki kasabalardan pek bir kazanç elde edebileceğimizi sanmıyorum; güvenli olsalar bile. En büyüğü Falme’dir ve o da büyük sayılmaz.”</p>

    <p>“Tarabonlular ile Domanlılar hiçbir zaman Almoth Ovası ile Tümentepe’yi paylaşamamışlardır. Bu defa iş çatışmaya dökülmüş bile olsa, dikkatli bir adam her zaman ticaret yapabilir. Batıya, Yarin.”</p>

    <p>Yarin üst tarafa çıktığında, Domon siyah beyaz diski çabucak gizli göze ekledi ve geri kalanları sandığının dibine kaldırdı. <em>İster Karanlıkdostları olsun, ister Aes Sedailer, gitmemi istedikleri yöne kaçmayacağım. Talih dürtsün beni.</em></p>

    <p>Kendisini aylardır ilk kez güvende hisseden Domon, <em>Serpinti</em> rüzgârı arkasına almak üzere dönüp ve pruvasını gece karası denizde batıya verirken güverteye çıktı.</p>
  </div>
</body>
</html>
