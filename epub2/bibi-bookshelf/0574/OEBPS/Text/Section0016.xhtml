<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="7. Kan Kanı Çeker">7<br />
    Kan Kanı Çeker</h1>

    <p>Mat’i taşıyan sedye Amyrlin Makamı’nın odasından ayrılırken, Moiraine, <em>angreal</em>’i –bol cübbeler içindeki bir kadının ufak tefek, eskilikten kararmış heykeli– özenle kare bir ipek beze sardı ve tekrar kesesine yerleştirdi. Diğer Aes Sedailerle birlikte çalışıp yeteneklerini birbirine katarak ve tek bir görevde toplanacak şekilde Tek Güç’ü yönlendirmek bir <em>angreal</em> yardımıyla bile en iyi koşullarda yorucu bir işti ve gece boyunca hiç uyumadan çalışmak, bu iyi koşullardan değildi. Çocuk üzerinde yaptıkları iş de kolay değildi üstelik.</p>

    <p>Leane, sedye taşıyanları sert hareketler ve birkaç canlı sözcükle yönlendirdi. Aes Sedailerin Güç’ü kullanması şöyle dursun, aynı anda bu kadar çok Aes Sedai’nin yanında, üstelik de biri bizzat Amyrlin Makamı’nın kendisiyken bulundukları için kendilerini gergin hisseden iki adam kafalarını sürekli eğiyordu. İş yapılırken, koridorda, sırtlarını duvara vererek çömelip beklemişlerdi ve kadınların odalarından çıkmaya can atıyorlardı. Mat gözleri kapalı, yüzü solgun bir halde yatıyordu, ama göğsü, derin uykunun tekdüze ritmiyle kalkıp iniyordu.</p>

    <p><em>Bu durum işleri nasıl etkileyecek? diye merak etti Moiraine. Boru gittiği için o artık gerekli değil, ancak yine de...</em></p>

    <p>Kapı, Leane’in ve sedye taşıyanların arkasından kapandı ve Amyrlin titrek bir nefes aldı. “İğrenç bir işti bu. İğrenç.” Yüzü sakindi, ama ellerini yıkamak istermiş gibi ovuşturuyordu.</p>

    <p>“Ama hayli ilginçti,” dedi Verin. Amyrlin’in görev için seçtiği dördüncü Aes Sedai oydu. “Hançerin yanımızda olmaması kötü, yoksa Şifa tam olabilirdi. Bu gece yaptığımız bütün bu şeylere rağmen, uzun yaşamayacak. Belki en iyi olasılıkla birkaç ay.” Üç Aes Sedai, Amyrlin’in odasında yalnızdı. Ok menfezlerinin ötesinde şafak, göğü inciye boyuyordu.</p>

    <p>“Ama en azından artık birkaç ay yaşayacak,” dedi Moiraine sertçe. “Geri alınabilirse de, bağ hâlâ koparılabilir.” <em>Geri alınabilirse. Evet, elbette.</em></p>

    <p>“Hâlâ koparılabilir,” diye kabul etti Verin. Tıknaz, kare yüzlü bir kadındı ve Aes Sedailerin yaşlanmama yeteneğine rağmen, kahverengi saçlarında ak bir tutam vardı. Bu, kadındaki yegâne yaşlılık işaretiydi, ama bir Aes Sedai için bu kadının çok yaşlı olduğu anlamına geliyordu. Ancak sesi pürüzsüz yanaklarına yaraşacak şekilde düzgündü. “Ancak bu gibi bir şeye göre hançerle uzun zamandır bağlı. Bulunsa da bulunmasa da, daha uzun süre bağlı kalabilir. Daha şimdiden tam bir Şifa verilemeyecek kadar değişmiş olabilir, artık başkalarını yozlaştıramayacak da olsa. O kadar da ufak bir şeydi, o hançer,” diyerek dalıp gitti, “ama onu yeterince uzun zaman taşıyan herkesi yozlaştırır. Onu yeterince uzun zaman taşıyanı da kim olursa olsun, yozlaştıracaktır. Onu taşıyan kişi de onunla temasa geçenleri, onunla temasa geçenler de diğerlerini yozlaştıracak ve Shadar Logoth’u yok eden, her erkekle her kadını birbirine düşman eden nefret ve kuşku dünyada yeniden özgür kalacaktır. Bunun, örneğin bir yıl içinde kaç kişiyi yozlaştırabileceğini merak ediyorum. Makul bir tahmin yürütmek mümkün olsa gerek.”</p>

    <p>Moiraine, Kahverengi kardeşe alaylı bir bakış attı. <em>Başka bir tehlikeyle karşı karşıyayız; o da, bu kitaptaki bir bulmacaymış gibi davranıyor. Işık adına, Kahverengilerin gerçekten de dünyadan hiç haberi yok.</em> “O halde hançeri bulmalıyız, kardeşim. Agelmar, Boru’yu alan ve yeminli muhafızlarını öldüren, hançeri alanları bulmak için adamlar gönderiyor. Birisi bulunursa, diğeri de bulunur.”</p>

    <p>Verin, başıyla onayladı, ama bir taraftan da kaşlarını çatıyordu. “Yine de, bulunsa bile, onu kim güvenli bir biçimde geri getirebilir? Ona dokunan herkes, onunla uzun süre temas halinde kalırsa yozlaşma tehlikesiyle karşı karşıya kalacaktır. Bir sandıkta, iyice sarılıp sarmalanmış bir halde de olsa, uzun süre yanında bulunanlar için yine de bir tehlike oluşturacaktır. Hançerin kendisi incelemek üzere elimizde yokken, ne kadar korunması gerektiğinden emin olamayız. Ama sen onu gördün ve daha fazlasını yaptın, Moiraine. Onunla genç adamın onu ölmeden taşımasına ve diğerlerini yozlaştırmamasına yetecek kadar uğraştın. Etkisinin ne kadar güçlü olduğu konusunda iyi bir fikrin olsa gerek.”</p>

    <p>“Hançeri alıp da ondan zarar görmeyecek biri var,” dedi Moiraine. “Bu yozluğa karşı olabildiğince koruduğumuz bir kişi. Mat Cauthon.”</p>

    <p>Amyrlin başıyla onayladı. “Evet, elbette. Bunu yapabilir. Ömrü yeterse. Agelmar’ın adamları onu bulana dek ne kadar uzağa taşınacağını ancak Işık bilir. Onu bulurlarsa tabii. Çocuk daha önce ölürse de... eh, hançer o kadar zaman boşta kalırsa, endişelenecek başka bir şeyimiz var, demektir.” Gözlerini yorgunlukla ovuşturdu. “Bence, bu Padan Fain’i de bulmamız gerek. Bu Karanlıkdostu neden onu kurtarmak için girdikleri zahmete değecek kadar önemli? Sadece Boru’yu çalmak onlar için çok daha kolay olurdu. Kalenin öyle tanı ortasına gelmek Fırtınalar Denizi’nde bir bora kadar tehlikeli, ama bu Karanlıkdostunu kurtarmak için risklerini çoğalttılar. Sinsiler onun bu kadar önemli olduğunu düşünüyorsa” –durdu ve Moiraine onun emri verenlerin sadece Myrddraaller olup olmadığını merak ettiğini biliyordu– “bizim için de öyle olmalı.”</p>

    <p>Moiraine, hissettiği telaşın hiç belli olmamasını ümit ederek, “Bulunması gerekiyor,” diyerek onayladı, “ama Boru’yla birlikte bulunması muhtemel.”</p>

    <p>“Söylediğin gibi, Kızım.” Amyrlin esnemesini bastırmak için parmaklarını dudaklarına bastırdı. “Ve şimdi, Verin, bana izin verirsen, Moiraine’e birkaç şey söyledikten sonra biraz uyuyacağım. Dün geceki şölen mahvolduğundan Agelmar bu gece şölen düzenlemekte ısrar eder, herhalde. Yardımın son derece değerliydi, Kızım. Lütfen çocuğun yarasından kimseye bahsetmemeyi unutma. Onda insanların tek başına yaptığı bir şey yerine Gölge’yi görecek kardeşlerin var.”</p>

    <p>Kızıl Ajah’ın ismini vermeye gerek yoktu. Ve belki de, diye düşündü Moiraine, sakınılması gereken artık sadece Kızıllar değildi.</p>

    <p>“Elbette hiçbir şey söylemem, Anne.” Verin eğildi, ama kapıya yönelmedi. “Bunu görmek isteyeceğini düşündüm, Anne.” Kemerinden, yumuşak, kahverengi deriyle kaplı, ufak bir defter çıkardı. “Zindanın duvarına yazılanlar. Çeviride birkaç sorun vardı. Çoğu, her zamanki şeylerdi –küfürler ve böbürlenmeler; Trolloclar bunlar dışında pek az şey biliyor gibi– ama daha usta bir elden çıkmış bir bölümü vardı. Eğitimli bir Karanlıkdostu veya belki bir Myrddraal. Sırf alay etme amaçlı olabilir, yine de şiir veya şarkı formunda ve kehanet tınısı taşıyor. Gölge Kehanetleri hakkında pek az şey biliyoruz, Anne.”</p>

    <p>Amyrlin başıyla onaylamadan önce sadece bir an tereddüt etti. Gölge Kehanetleri, karanlık kehanetlerin Işık kehanetleri gibi, talihsiz bir gerçekleşme huyları olurdu. “Bana oku.”</p>

    <p>Verin, sayfaları karıştırdıktan sonra gırtlağını temizledi ve sakin, tekdüze bir sesle okumaya başladı.</p>

    <blockquote class="siir">
      <p><em>“Gecenin Kızı, yürüyor yine.</em></p>

      <p><em>Kadimdir savaş, yine de savaşıyor o.</em></p>

      <p><em>Yeni âşığını arıyor, ona kulluk edip ölecek, yine de kulluk edecek olanı.</em></p>

      <p><em>Onun gelişine kim karşı duracak?</em></p>

      <p><em>Parlak Duvarlar dize gelecek.</em></p>

      <p><em>Kan kanı besler.</em></p>

      <p><em>Kan kanı çeker.</em></p>

      <p><em>Kan, kandı ve kan olacak her daim.</em></p>

      <p class="paragraf"><em>Yönlendiren adam bir başına.</em></p>

      <p><em>Kurban diye veriyor dostlarını.</em></p>

      <p><em>Önünde iki yol var; biri ölümün ötesindeki ölüme, diğeri ebedi yaşama.</em></p>

      <p><em>Hangisini seçecek? Hangisini seçecek?</em></p>

      <p><em>Hangi eldir esirgeyen? Hangi eldir katleden?</em></p>

      <p><em>Kan kanı besler.</em></p>

      <p><em>Kan kanı çeker.</em></p>

      <p><em>Kan, kandı ve kan olacak her daim.</em></p>

      <p class="paragraf"><em>Luc, Hüküm Dağları’na geldi.</em></p>

      <p><em>Isam yüksek geçitlerde bekledi.</em></p>

      <p><em>Av başladı artık. Gölge’nin zağarları şimdi sürgün avında ve can alıyor.</em></p>

      <p><em>Biri yaşadı ve öldü diğeri, ama ikisi de var.</em></p>

      <p><em>Değişimin Zamanı geldi.</em></p>

      <p><em>Kan kanı besler.</em></p>

      <p><em>Kan kanı çeker.</em></p>

      <p><em>Kan, kandı ve kan olacak her daim.</em></p>

      <p class="paragraf"><em>İzleyiciler Tümentepe’de bekliyor.</em></p>

      <p><em>Çekiç’in tohumu yakıyor kadim ağacı.</em></p>

      <p><em>Ölüm atacak tohumu ve yaz yakacak Yüce Efendi gelmeden önce.</em></p>

      <p><em>Tohum yine katledecek kadim yanlışları, Yüce Efendi gelmeden önce.</em></p>

      <p><em>Şimdi geliyor Yüce Efendi.</em></p>

      <p><em>Şimdi geliyor Yüce Efendi.</em></p>

      <p><em>Kan kanı besler.</em></p>

      <p><em>Kan kanı çeker.</em></p>

      <p><em>Kan, kandı ve kan olacak her daim.</em></p>

      <p><em>Şimdi geliyor Yüce Efendi.”</em></p>
    </blockquote>

    <p>Bitirdiğinde uzun bir sessizlik oldu. Amyrlin sonunda şöyle dedi: “Bunu başka kim gördü, Kızım? Kim biliyor?”</p>

    <p>“Yalnızca Serafelle, Anne. Bir kenara yazar yazmaz, adamlara duvarları temizlettim. Soru sormadılar, ondan kurtulmaya hevesliydiler.”</p>

    <p>Amyrlin başıyla onayladı. “İyi. Sınırboyları’nda pek çok kişi Trolloc yazısını çözebilir. Onlara endişelenecek bir neden daha vermeye gerek yok. Başlarında yeterince dert var zaten.”</p>

    <p>Moiraine, Verin’e dikkatli bir sesle, “Sen bundan ne çıkarıyorsun?” diye sordu. “Sence bu kehanet mi?”</p>

    <p>Verin başını eğerek notlara düşünceli bir şekilde baktı. “Mümkün. Bildiğimiz bazı karanlık kehanetlere biçim olarak benziyor. Ve bazı kısımları da yeterince açık. Ancak yine de alay olabilir.” Parmağını satırlardan birinin üzerine getirdi. “‘Gecenin Kızı, yürüyor yine.’ Bu sadece Lanfear’ın özgür kaldığı anlamına gelebilir. Belki de birisi öyle olduğunu düşünmemizi istiyordur.”</p>

    <p>“Bu gerçek olsaydı, bizi kaygılandıracak bir şey olurdu, Kızım,” dedi Amyrlin Makamı. Ama Terkedilmişler hâlâ tutsak. Yüz hatlarını toparlamadan önce bir an Moiraine’e sıkıntıyla baktı. “Mühürler zayıflıyor da olsa, Terkedilmişler hâlâ tutsak.”</p>

    <p>Lanfear. Kadim Lisan’da, Gecenin Kızı. Hiçbir yerde gerçek adı kayıtlı değildi, ama bu isimleri ihanet ettikleri kişiler tarafından verilen, Terkedilmişlerin çoğunun aksine kendi kendisine taktığı bir addı. Bazıları onun Terkedilmişlerin gerçekte en güçlüsü olduğu, Ishmael’in, Umuda İhanet Eden’in yanında olduğunu, ancak güçlerini saklı tuttuğunu söylemişti. O zamandan herhangi bir âlimin emin olamayacağı kadar az şey kalmıştı.</p>

    <p>“Ortaya çıkan tüm sahte Ejderlere bakınca, birisinin işe Lanfear’ı karıştırmaya çalışmasına şaşmamak gerek.” Moiraine’in sesi de yüzü kadar durgundu, ama içi allak bullaktı. Lanfear hakkında isminden başka kesin olarak bilinen tek bir şey vardı: Gölge’ye geçmeden önce, Lews Therin Telamon Ilyena’yla tanışmadan önce, Lanfear onun sevgilisi olmuştu. <em>İhtiyacımız</em> olmayan <em>bir güçlük.</em></p>

    <p>Amyrlin Makamı, aklında aynı düşünce varmış gibi kaşlarını çattı, ama Verin bunlar laftan ibaretmiş gibi başını salladı. “Açıkça okunan başka isimler de var, Anne. Lord Luc, elbette Tigraine’in, bir de Andor Kız-Veliahtı’nın kardeşiydi ve Afet’in içinde kayboldu. Ancak Isam’ın kim olduğunu veya Luc’le bağlantısını bilmiyorum.”</p>

    <p>“Zamanla bilmemiz gerekenleri öğreniriz,” dedi Moiraine sakince. “Henüz bunun bir kehanet olduğuna dair bir kanıt yok. Isam, kocasını Malkier tahtına çıkarma girişimi Trolloc ordularını gümbür gümbür tepelerine indiren, Lain Mandragoran’ın karısı Breyan’ın oğluydu. Breyan ile o sırada bebek olan oğlu Trollocların Malkier’i istilası sırasında kaybolmuştu. Isam da Lan’in kanındandı. <em>Ya da kanından mıydı? Nasıl tepki vereceğini bilene kadar bunu ondan saklamalıyım. Biz Afet’ten uzaklaşana kadar. Isam’ın hayatta olduğunu düşünse...</em></p>

    <p>“‘İzleyiciler Tümentepe’de bekliyor,’” diye devam etti Verin. “Artur Şahinkanadı’nın Aryth Okyanusu’nun ötesine gönderdiği orduların, aradan geçen tüm zamana rağmen bir gün geri döneceği inancına tutunan birkaç kişi hâlâ var...” Horgörüyle burnunu çekti. “Do Miere A’vron, Dalgaları Gözleyenler hâlâ... Tümentepe’de, Falme’de bir... topluluğa sahipler demek en doğrusu olacak. Artur Şahinkanadı’nın eski isimlerinden biri de Işığın Çekici’ydi.”</p>

    <p>“Artur Şahinkanadı’nın ordularının ya da daha doğrusu onların torunlarının bin yıl sonra geri dönebileceğini mi söylüyorsun, Kızım?” dedi Amyrlin Makamı.</p>

    <p>“Almoth Ovası ve Tümentepe’de savaş söylentileri var,” dedi Moiraine ağır ağır. “Artur Şahinkanadı ordularıyla beraber iki oğlunu da göndermişti. Buldukları topraklarda sağ kaldılarsa, Şahinkanadı’nın birçok vârisi olabilir. Ya da hiç olmayabilir.”</p>

    <p>Amyrlin, Moiraine’e temkinli bir bakış attı, Moiraine’in neler çevirdiğini öğrenebilmek için yalnız olmalarını yeğlediği açıktı. Moiraine, yatıştırıcı bir bakış fırlattı ve eski dostu, ona bakarak yüzünü buruşturdu.</p>

    <p>Burnu hâlâ notlarına gömülü olan Verin, bunların hiçbirini fark etmedi. “Bilmiyorum, Anne. Fakat bundan kuşkuluyum. Artur Şahinkanadı’nın fethetmek istediği topraklar hakkında hiçbir şey bilmiyoruz. Deniz Halkı’nın Aryth Okyanusu’nu aşmayı reddetmesi çok kötü. Okyanusun diğer kıyısında Ölüadaları’nın yattığını söylüyorlar. Keşke bununla ne kastettiklerini bilseydim, ama Deniz Halkı’nın o kahrolası ketumluğu...” Kafasını kaldırmadan içini çekti. “Elimizdeki tek gönderme ‘Gölge’nin altındaki topraklar; batan güneşin ardında, Aryth Okyanusu’nun ardında, Gecenin Orduları’nın hüküm sürdüğü yer’. Burada, Şahinkanadı’nın gönderdiği orduların bu ‘Gecenin Orduları’nı yenmeye, hatta Şahinkanadı’nın ölümünden sonra hayatta kalmaya bile yetip yetmediğine dair hiçbir bilgi yok. Yüzyıl Savaşları başladıktan sonra, herkes Şahinkanadı’nın imparatorluğundan kendi parçalarını koparmakla o kadar meşguldü ki, denizin ötesindeki ordularını düşünemediler. Bana öyle geliyor ki, Anne, torunları hâlâ hayattaysa ve geri dönmeye niyetleniyorlarsa, bu kadar zaman beklemezlerdi.”</p>

    <p>“O halde bunun kehanet olduğuna inanmıyor musun, Kızım?”</p>

    <p>“Şimdi, ‘kadim ağaç,’” dedi Verin kendi düşüncelerine dalmış bir halde. “Almoth hâlâ yaşarken bir <em>Avendesora</em> dalı, hatta yaşayan sürgünü olduğuna dair söylentiler –sadece bu kadar– her zaman olmuştur. Almoth bayrağı da ‘yukarıdaki gök için mavi, aşağıdaki toprak için karaydı, aralarında da onları birbiriyle birleştiren Yaşam Ağacı uzanıyordu’. Elbette, Tarabonlular kendilerine İnsan Ağacı der ve soylarının Efsaneler Çağı’ndaki hükümdar ve soylulara dayandığını iddia ederler. Domanlılar da soylarının Efsaneler Çağı’nda Yaşam Ağacı’nı yaratanlara dayandığını iddia ederler. Başka olasılıklar da var, ama bunlardan en az üç tanesinin Almoth Ovası ve Tümentepe’nin etrafında toplandığı dikkatini çekmiştir, Anne.”</p>

    <p>Amyrlin’in sesi aldatıcı bir sevecenliğe büründü. “Bir karar verir misin, kızım? Artur Şahinkanadı’nın tohumu geri dönmüyor ise bu kehanet değildir ve o kadim ağacın ne demek olduğunun çürümüş bir balık kafası kadar bile değeri yoktur.”</p>

    <p>“Sana sadece bildiklerimi söyleyebilir ve kararı sana bırakabilirim, Anne,” dedi Verin başını notlarından kaldırıp bakarak. “Artur Şahinkanadı’nın yabancı ordularının son kalan kısmının da uzun zaman önce öldüğüne inanıyorum, ama benim buna inanmam, doğru olduğunu göstermez. Değişim Çağı, elbette bir Çağ’ın bitimini işaret eder ve Yüce Efendi ise-”</p>

    <p>Amyrlin masaya gök gürültüsü gibi bir şaplak attı. “Yüce Efendi’nin kim olduğunu çok iyi biliyorum, Kızım. Şimdi gitsen iyi olacak, bence.” Derin bir nefes aldı ve kendisini gözle görülür bir biçimde denetim altına aldı. “Git, Verin. Sana kızmak istemiyorum. Ben çömezken aşçıların kekleri dışarıda bırakmasını sağlayanın kim olduğunu unutmak istemiyorum.”</p>

    <p>“Anne,” dedi Moiraine, “bunda kehanet olduğunu gösteren hiçbir şey yok. Biraz kafası çalışan ve biraz bilgisi olan herkes bu kadarını bir araya getirebilir, kimse de Myrddraallerin kurnaz olmadığını söylememiştir.”</p>

    <p>“Ve elbette,” dedi Verin son derece sakin bir sesle, “yönlendiren erkek seninle birlikte gelen üç kişiden biri olmalı, Moiraine,” dedi.</p>

    <p>Moiraine ona hayretle baktı. <em>Dünyadan haberi yok mu? Ben bir ahmağım.</em> Daha ne yaptığını anlamadan orada her zaman beklediğini hisseden, nabız gibi atan ışığa, Gerçek Kaynak’a uzanmıştı. Tek Güç, damarlarına yayılarak onu enerjiyle doldurdu ve aynı şeyi yapmakta olan Amyrlin Makamı’nın parıltısını boğdu. Moiraine, daha önce Tek Güç’ü başka bir Aes Sedai üzerinde kullanmayı hiç düşünmemişti bile. <em>Tehlikeli bir zamanda yaşıyoruz ve dünya muallakta; yapılması gereken şey yapılmalı. Yapılmalı. Ah, Verin, neden burnunu ait olmadığı yere soktun ki?</em></p>

    <p>Verin kitabını kapadı ve tekrar kemerine tıktıktan sonra bir kadından diğerine baktı. İkisinin de çevresini saran halenin, Gerçek Kaynak’a dokunmaktan kaynaklanan ışığın farkında olmaması imkânsızdı. Işıltıyı yalnızca kendisi de yönlendirmek konusunda eğitilmiş biri görebilirdi, ancak herhangi bir Aes Sedai’nin başka bir kadında bunu görmemesine imkân yoktu.</p>

    <p>Verin’in yüzüne belli belirsiz bir tatmin ifadesi yerleşti, ama bir yıldırım topu fırlattığına dair hiçbir belirti yoktu. Yalnızca bulmacaya oturan başka bir parça bulmuş gibi davranıyordu. “Evet, bence böyle olmalı. Moiraine bunu tek başına yapamazdı ve ona yardım etmek için onunla birlikte gizlice kek aşırmaya inen çocukluk arkadaşından iyisi bulunamazdı.” Gözlerini kırptı. Affet beni, Anne. Bunu söylememem gerekirdi.”</p>

    <p>“Verin, Verin.” Amyrlin hayretle başını iki yana salladı. “Kardeşine –ve bana– yönelttiğin itham... Bunu söylemeyeceğim bile. Amyrlin Makamı’yla teklifsiz konuştuğun için endişeleniyor musun bir de? Teknede bir delik açıyor, sonra da yağmur yağıyor diye dertleniyorsun. İddia ettiğin şeyi bir düşün, Kızım.”</p>

    <p><em>Bunun için çok geç, Siuan,</em> diye düşündü Moiraine. <em>Paniğe kapılıp Kaynak’a erişmiş olmasaydık, belki o zaman... Ama artık emin.</em> “Bunu bize neden söylüyorsun, Verin?” dedi yüksek sesle. “Söylediğin şeye inanıyorsan, onu diğer kardeşlere, özellikle de Kızıllara söylemen gerekirdi.”</p>

    <p>Verin’in gözleri hayretle açıldı. “Evet. Evet, sanırım gerekirdi. Ama söyleseydim, sen Kaynak’tan kesilirdin, Moiraine, sen de öyle, Anne; çocuk da ehlileştirilirdi. Hiç kimse Güç’ü kullanan bir erkeğin ilerleyişini kaydetmemiştir. Delilik tam olarak ne zaman gelir ve onu ne zaman alır? Ne hızla büyür? Bedeni etrafında çürürken hâlâ işlevini sürdürebilir mi? Ne kadar süreyle? Ehlileştirilmediği sürece, genç adama olacak şeyler, ben orada olup kayıtları tutsam da tutmasam da olacaktır. O izlenir ve yönlendirilirse, hiç değilse bir süreliğine makul bir güvenlik içinde bazı kayıtlar tutabiliriz. Üstelik bir de <em>Karaethon Döngüsü</em> meselesi var.” Kadınların şaşkın bakışlarına sakince karşılık verdi. “Onun Yenidendoğan Ejder olduğunu varsayıyorum, Anne. Ejder olmadığı takdirde bunu yapacağınızı –yönlendirebilen bir erkeği serbest bırakabileceğinizi– tahayyül edemiyorum.”</p>

    <p><em>Yalnızca bilgiyi düşünüyor,</em> diye düşündü Moiraine hayretle. <em>Dünyanın bildiği en korkunç kehanetin gerçekleşmesi, belki de dünyanın sonunun gelmesi söz konusuyken, onun umurundaki tek şey bilgi. Ama bunun için hâlâ tehlikeli.</em></p>

    <p>“Bunu bilen başka kim var?” Amyrlin’in sesi hafif, ancak yine de keskindi. “Serafelle biliyordur, herhalde. Başka kim, Verin?”</p>

    <p>“Hiç kimse, Anne. Serafelle birilerinin bir kitaba, tercihen uzun zaman önce kaydetmemiş olduğu şeylerle pek ilgilenmez. Tar Valon’da topladıklarımızın on katı kitap, elyazması ve parçaların etrafa saçılmış veya unutulmuş olduğuna inanıyor. Eski bilginin yeterince büyük bir bölümünün bulunabileceğine-”</p>

    <p>“Yeter, kardeşim,” dedi Moiraine. Gerçek Kaynak’a tutunmayı bıraktı ve bir an sonra Amyrlin Makamı’nın da aynı şeyi yaptığını hissetti. Güç’ün açık bir yaradan sızan kan gibi çekilip gidişi insana her zaman bir kayıp duygusu verirdi. Bir parçası tutunmayı sürdürmek istiyordu, ama bu duyguya çok bağlanmamayı bir özdisiplin meselesi haline getirmişti. “Otur Verin ve bize nereden bildiğini ve nasıl öğrendiğini anlat. Hiçbir şeyi atlama.”</p>

    <p>Verin bir sandalye çekerken –huzurunda oturma izni almak için Amyrlin’e bir bakış attıktan sonra– Moiraine onu hüzünle seyretti.</p>

    <p>“Eski kayıtları ayrıntılı olarak incelememiş birinin,” diye başladı Verin, “tuhaf davrandığınız dışında bir şey fark etmesi düşük bir olasılık. Affet beni, Anne, neredeyse yirmi yıl önce, Tar Valon işgal altındayken, ilk ipucumu buldum ve bu sadece...”</p>

    <p><em>Işık bana yardım etsin, Verin, o kekler için ve üzerinde ağladığım göğsün için ne kadar severdim seni. Ama yapmam gerekeni yapmalıyım. Yapacağım. Yapmalıyım.</em></p>

    <p class="paragraf">Perrin, köşenin ardındaki Aes Sedai’nin uzaklaşan sırtına baktı. Kadın lavanta sabunu kokuyordu, ancak çoğu kişi kokuyu yakından bile almazdı. Dönerek ortadan kaybolur kaybolmaz, Perrin revirin kapısına doğru seğirtti. Mat’i daha önce bir kez görmeye çalışmıştı ve o Aes Sedai –birinin ona Leane diye hitap ettiğini görmüştü– dönüp kim olduğuna bile bakmadan neredeyse kafasını kopartmıştı. Aes Sedailerin yanında kendisini huzursuz hissediyordu, özellikle de gözlerine bakmaya başlamışlarsa.</p>

    <p>Kapıda durup kulak kabarttıktan sonra –koridorda iki yönden gelen ayak sesleri duymuyordu, kapının diğer tarafından da hiç ses yoktu– içeri girip kapıyı ardından usulca kapadı.</p>

    <p>Revir beyaz duvarları olan uzun bir odaydı ve iki ucundaki okçu balkonlarına açılan kapılar içeri bol ışık girmesini sağlıyordu. Mat, duvarların önündeki dar yataklardan birinde yatıyordu. Önceki geceden sonra Perrin yataklardan çoğunun içinde adamlar olacağını tahmin etmişti, ama bir an sonra kalenin Aes Sedailerle dolu olduğunu hatırladı. Bir Aes Sedai’nin Şifa’yla çare olamayacağı tek şey ölümdü. Yine de ona odada hastalık kokusu varmış gibi geldi.</p>

    <p>Perrin bunu düşününce yüzünü buruşturdu. Mat, gözleri kapalı, elleri battaniyelerinin üzerinde hiç kımıldamadan yatıyordu. Bitkin görünüyordu. Tam olarak hasta gibi değil, ama sanki tarlada üç gün çalışıp da az önce uzanmış gibi. Ancak kokusunda... ters bir şey vardı. Bu Perrin’in adını koyabileceği bir şey değildi. Tersti işte.</p>

    <p>Perrin, Mat’in yatağının yanındaki yatağa dikkatlice oturdu. Her zaman her şeyi dikkatle yapardı. Çoğu kişiden daha iri yarıydı ve kendisini bildi bileli diğer çocuklardan daha iri yarı olmuştu. Birisinin canını kazayla yakmamak ya da bir şeyleri kırmamak için dikkatli olmak zorunda kalmıştı. Şimdi onun için bu alışkanlık haline gelmişti. Meseleleri ayrıntılı olarak düşünmeyi, zaman zaman da birileriyle etraflıca konuşmayı da severdi. <em>Rand kendisini bir lord sanıyorken onunla konuşamam, Mat’in ise söyleyecek pek fazla şeyi yoktur kesinlikle.</em></p>

    <p>Önceki gece meseleleri etraflıca düşünmek için bahçelerden birine girmişti. Bunu hatırlayınca hâlâ biraz utanıyordu. Gitmemiş olsaydı kendi odasında olup Egwene ve Mat ile birlikte gidebilir, belki de onların yaralanmasını engelleyebilirdi. Daha büyük bir olasılıkla, Mat gibi bu yataklardan birinde veya ölü olacağını bilse de, bu hissettiklerini değiştirmiyordu. Yine de bahçeye gitmişti ve onu halihazırda endişelendiren şeyin Trolloc saldırısıyla bir bağlantısı yoktu.</p>

    <p>Hizmetçi kadınlar ve Leydi Amalisa’nın nedimelerinden biri olan Leydi Timora onu karanlıkta otururken bulmuşlardı. Yanına gelmeleriyle birlikte Timora diğerlerinden birini koşarak yollamıştı ve Perrin kadının, “Liandrin Sedai’yi bulun! Hemen!” dediğini duymuştu.</p>

    <p>Bir âşık gibi bir duman bulutu içinde kaybolmasını beklermiş gibi durup onu izlemişlerdi. Bu sırada ilk alarm çanı çalmış ve kaledeki herkes koşmaya başlamıştı.</p>

    <p>“Liandrin,” diye mırıldanıyordu şimdi. “Kızıl Ajah. Yaptıkları neredeyse tek şey, yönlendirebilen erkekleri avlamak. Benim de onlardan biri olduğuma inanmıyorsun, değil mi?” Mat elbette yanıt vermedi. Perrin üzüntüyle burnunu ovaladı. “Şimdi de kendi kendime konuşuyorum. Her şeyin üzerine bir de buna ihtiyacım yok.”</p>

    <p>Mat’in göz kapakları titreşti. “Kim?.. Perrin? Ne oldu?” Gözleri tamamen açılmamıştı ve sesi hâlâ uyuyormuş gibi çıkıyordu.</p>

    <p>“Hatırlamıyor musun, Mat?”</p>

    <p>“Hatırlamak mı?” Mat bir elini uykulu uykulu yüzüne doğru kaldırdı, sonra da içini çekerek indirdi. Gözleri kapanmaya başladı. “Egwene’i hatırla. Benden... aşağı inmemi... Fain’i görmemi istedi...” Güldü ve gülüşü bir esnemeye dönüştü. “İstemedi. Söyledi... Daha sonra ne olduğunu bilmiyorum...” Dudaklarını yaladı ve uykunun derin, tekdüze nefeslerine geri döndü.</p>

    <p>Kulaklarına yaklaşan ayak sesleri gelen Perrin ayağa fırladı, ama gidecek hiçbir yer yoktu. Kapı açılıp Leane içeri girdiğinde hâlâ Mat’in yatağının yanında duruyordu. Kadın durdu, ellerini beline koydu ve onu yavaşça tepeden tırnağa süzdü. Boyu neredeyse Perrin kadar uzundu.</p>

    <p>“Şimdi sen,” dedi hafif, ancak canlı bir ses tonuyla, “neredeyse, bana, keşke Yeşil olsam, dedirtecek kadar güzel bir çocuksun. Neredeyse. Ama şayet hastamı rahatsız ettiysen... eh, Kule’ye gitmeden önce neredeyse senin kadar iri erkek kardeşlerimle başa çıkmıştım, bu yüzden o omuzların sana pek yardımı olacağını sanmam.”</p>

    <p>Perrin gırtlağını temizledi. İki defanın birinde kadınlar bir şey dediğinde ne demek istediklerini anlamazdı. <em>Rand gibi değil. O her zaman kızlara ne söyleneceğini bilir.</em> Kaşlarını çatmakta olduğunu fark etti ve yüzünü düzeltti. Rand’ı düşünmek istemiyordu, ama bir Aes Sedai’nin, özellikle de ayağını sabırsızlıkla yere vurmaya başlamış olan bir Aes Sedai’nin tepesini attırmak istemiyordu. “Ah... onu rahatsız etmedim. Hâlâ uyuyor. Gördünüz mü?”</p>

    <p>“Evet, öyle. Senin açından iyi bir şey. Şimdi, burada ne işin var? Seni bir defa kovaladığımı hatırlıyorum; hatırlamadığımı sanmana gerek yok.”</p>

    <p>“Yalnızca nasıl olduğunu öğrenmek istemiştim.”</p>

    <p>Kadın tereddüt etti. “Uyuyor işte. Birkaç saat içinde de o yataktan kalkacak ve asla bir şey olmamış sanacaksın.”</p>

    <p>Tereddüt, Perrin’in ensesinin ürpermesine neden oldu. Kadın yalan söylüyordu işte. Aes Sedailer hiç yalan söylemezdi, ama her zaman gerçeği de söylemezlerdi. Ne olup bittiğinden emin değildi –Liandrin’in onu araması, Leane’in ona yalan söylemesi– ama Aes Sedai’den uzaklaşma zamanının geldiğini düşündü. Mat için yapabileceği hiçbir şey yoktu.</p>

    <p>“Teşekkür ederim,” dedi. “O halde en iyisi bırakayım da uyusun. Affedersiniz.”</p>

    <p>Kadının etrafından geçip kapıya ulaşmaya çalıştı, ama kadının elleri aniden uzanarak Perrin’in yüzünü kavradı ve gözlerine bakmak için eğdi. İçinden bir şey, başının tepesinde başlayan ve ayaklarına kadar inen, sonra da tekrar çıkan bir şey hissetti. Başını kadının ellerinden çekerek aldı.</p>

    <p>“Genç bir hayvan kadar sağlıklısın,” dedi kadın dudaklarını büzerek. “Ama sen o gözlerle doğduysan ben de Beyazpelerin’in biriyim.”</p>

    <p>Perrin, “Gözlerim baştan beri böyleydi,” diye hırladı. Bir Aes Sedai’yle bu ses tonuyla konuştuğu için biraz utanıyordu, ama kadını kollarından tutup havya kaldırarak yana bırakınca kendisi de kadın kadar şaşırdı. Birbirlerine bakarlarken kendi gözlerinin de şaşkınlıktan kadınınkiler kadar açılmış olup olmadığını merak etti. “Affedersiniz,” dedi tekrar ve koşar adım uzaklaştı.</p>

    <p><em>Gözlerim. Işığın kahrettiği gözlerim!</em> Gözlerine sabah güneşi vurdu ve cilalanmış altın gibi parladılar.</p>

    <p class="paragraf">Rand yatağında dönüyor, ince şiltede rahat bir konum bulmaya çalışıyordu. Ok menfezlerinden içeri dolan gün ışığı, çıplak taş duvarları boyuyordu. Gecenin geri kalanında uyumamıştı ve tüm yorgunluğuna rağmen, şimdi de uyuyamayacağına emindi. Deri yelek yatağı ve duvarın arasında, yerde duruyordu, ama onun dışında yeni çizmelerine kadar tamamıyla giyinikti. Kılıcı yatağın yanında duvara dayanmıştı, yayıyla sadağıysa bir köşede, çıkın halindeki pelerinlerinin içinde duruyordu.</p>

    <p>Kendisini Moiraine’in ona verdiği fırsatı kullanıp hemen oradan gitmesi gerektiği duygusundan kurtaramıyordu. Bu istek bütün gece yakasını bırakmamıştı. Üç kez gitmek üzere ayağa kalkmıştı. İki kez kapıyı bile açmıştı. Koridorlar geç kalmış işlerini yapan birkaç hizmetçi dışında boştu; yol açıktı. Ama emin olması gerekiyordu.</p>

    <p>Perrin içeri başı eğik, esneyerek girdi ve Rand doğrulup oturdu. “Egwene nasıl? Ya Mat?”</p>

    <p>“Egwene uyuyor, bana söyledikleri bu. Onu görmek istedim, ama beni kadınların odalarına almadılar. Mat de-” Perrin birden kaşlarını çatarak yere baktı. “O kadar ilgileniyorsan, neden onu kendin gidip görmedin? Senin bizimle artık ilgilenmediğini sanıyordum. İlgilenmediğini söylemiştin.” Gardırobunun kapısını çekerek açtı ve içeride temiz bir gömlek aramaya başladı.</p>

    <p>“Revire gittim, Perrin. Orada bir Aes Sedai vardı, Amyrlin Makamı’nın yanından ayrılmayan o uzun boylu olan. Mat’in uyuduğunu, benimse onun ayağının altında dolaştığımı ve başka bir zaman tekrar gelebileceğimi söyledi. Değirmendeki adamlara emirler yağdıran Thane Usta gibi konuşuyordu. Thane Usta’nın nasıl olduğunu bilirsin, enerjiyle doludur ve işi ilk defada becer ve hemen yap deyip durur.”</p>

    <p>Perrin ona yanıt vermedi. Ceketini atıp gömleğini başından çekmekle yetindi.</p>

    <p>Rand bir an dostunun sırtını inceledikten sonra, bir kahkaha bastırdı. “Bir şey duymak ister misin? Bana ne dedi, biliyor musun? Revirdeki Aes Sedai hani. Ne kadar uzun boylu olduğunu gördün. Erkeklerin pek çoğu kadar. Bir el boyu uzundu ve gözleri neredeyse gözlerimle aynı hizadaydı. Neyse, beni tepeden tırnağa bir süzdükten sonra, ‘Uzun boylusun, değil mi? Ben on altı yaşındayken neredeydin? Hatta otuz?’ diye mırıldandı. Sonra da bu bir şakaymış gibi güldü. Buna ne dersin?”</p>

    <p>Perrin, üzerine temiz bir gömlek geçirme işini bitirdi ve ona yan bir bakış attı. Kapı gibi omuzları ve gür bukleleriyle Rand’a incinmiş bir ayıyı hatırlatıyordu. Neden incitildiğini anlamayan bir ayıyı.</p>

    <p>“Perrin, ben-”</p>

    <p>“Aes Sedailerle şakalaşmak istiyorsan,” diye lafını kesti Perrin, “bu sana kalmış, Lordum.” Gömleğini pantolonuna sıkıştırmaya başladı. “Ben Aes Sedailerin yanında nüktedanlık –acaba doğru sözcük nüktedanlık mıydı?– yaparak pek zaman geçirmiyorum. Ama ona bakarsan ben sadece sakar bir demirciyim ve birisinin ayağının altında dolaşabilirim. Lordum.” Ceketini yerden alarak kapıya yöneldi.</p>

    <p>“Kahrolayım, Perrin, özür dilerim. Korkuyordum ve başımın belada olduğunu düşünüyordum –belki de öyleydi; belki hâlâ öyledir– ve seninle Mat’in benimle birlikte işe karışmasını istemiyordum. Işık adına, dün gece bütün kadınlar beni arıyordu. Sanırım bu da başımdaki belaların bir bölümü. Sanırım. Ve Liandrin... O...” Ellerini havaya kaldırdı. “Perrin, inan bana, bunun parçası olmak istemezsin.”</p>

    <p>Perrin durmuştu, ama yüzü kapıya dönüktü ve başını Rand’ın altın gözlerinden birini görmesine izin verecek kadar çevirdi. “Seni mi arıyorlardı? Belki de hepimizi arıyorlardı.”</p>

    <p>“Hayır, beni arıyorlardı. Keşke aramasalardı, ama böyle olmadığını biliyorum.”</p>

    <p>Perrin başını iki yana salladı. “Her halükârda Liandrin beni istiyordu, bunu biliyorum. Duydum.”</p>

    <p>Rand kaşlarını çattı. “Neden istesin ki?.. Bu hiçbir şeyi değiştirmez. Bak, ağzımı açtım ve söylememem gereken bir şey söyledim. Bunu içten söylemedim, Perrin. Şimdi, lütfen, bana Mat’i anlatır mısın?”</p>

    <p>“Uyuyor. Leane –oradaki Aes Sedai o– birkaç saat içinde ayağa kalkacağını söyledi.” Huzursuzca omuz silkti. “Sanırım yalan söylüyordu. Aes Sedailerin asla yalan söylemediğini biliyorum. Aes Sedailer asla yalan söylemez, yalanlarını yakalayamazsın yani, ama o yalan söylüyor ya da bir şeyi gizliyordu.” Durdu ve yan yan Rand’a baktı. “Bütün bunları içten söylemedin mi? Buradan birlikte mi ayrılacağız? Sen, ben ve Mat?”</p>

    <p>“Bunu yapamam, Perrin. Sana nedenini söyleyemem, ama gerçekten kendi başı- Perrin, bekle!”</p>

    <p>Kapı arkadaşının arkasından çarpıldı.</p>

    <p>Rand kendisini tekrar yatağa attı. “Sana söyleyemem,” diye mırıldandı. Yumruğunu yatağın kenarına indirdi. “Yapamam.” <em>Ama artık gidebilirsin,</em> diyordu kafasının içinden bir ses. <em>Egwene iyileşecek, Mat de birkaç saat içinde ayağa kalkacak. Artık gidebilirsin. Moiraine fikrini değiştirmeden önce gidebilirsin.</em></p>

    <p>Doğrulmaya başlamıştı ki, kapının vurulmasıyla ayağa fırladı. Perrin geri gelmiş olsaydı, kapıyı vurmazdı. Kapı tekrar vuruldu.</p>

    <p>“Kim o?”</p>

    <p>Lan içeri girerek kapıyı çizmesinin topuğuyla arkasından kapadı. Her zamanki gibi ormanda neredeyse görünmez olan düz yeşilden bir ceketin üzerine kılıcını takmıştı. Ancak bu defa, sol kolunun yukarısına bağlanmış, geniş, altın renkli bir kordon vardı, kordonun saçaklı uçları neredeyse dirseğine kadar iniyordu. Düğümün üzerine Malkier’in simgesi olan uçan altın bir turna işlenmişti.</p>

    <p>“Amyrlin Makamı seni istiyor, koyun çobanı. Böyle gidemezsin. O gömleği çıkar, saçını da fırçala. Saman yığınına benziyorsun.” Gardırobu çekerek açtı ve Rand’ın geride bırakmaya niyetlendiği giysileri eşelemeye başladı.</p>

    <p>Rand, olduğu yerde kaskatı kalmıştı; kafasına tokmakla vurulmuş gibi hissediyordu. Bunu elbette bir açıdan bekliyordu, ama bu çağrı gelmeden önce gideceğine emindi. <em>Biliyor. Işık adına, bundan eminim.</em> “Beni istiyor, demekle ne kastediyorsun? Ben gidiyorum, Lan. Sen haklıydın. Hemen şimdi ahıra gidecek, atımı alacak ve buradan gideceğim.”</p>

    <p>“Bunu dün gece yapacaktın.” Muhafız, yatağa beyaz bir gömlek fırlattı. “Kimse Amyrlin Makamı’nın çağrısını reddetmez, koyun çobanı. Beyazpelerinlerin Lord Kumandan Yüzbaşısı bile. Pedron Niall yolculuğu onu nasıl öldüreceğini planlayarak geçirebilir, bunu yapıp yanına kalabilirse, ama yine de gelir.” Yüksek yakalı ceketlerden birini tutarak döndü ve havaya tuttu. “Bu idare eder.” Kırmızı kolların ikisinin üzerinde de; kalın, altınla işlenmiş bir hat halinde yukarı tırmanan ve kol yenlerine dolanan birbirine dolaşık, uzun dikenli yabangülleri vardı. Altın biyeli yakanın iki tarafına yine altından balıkçıllar işlenmişti. “Rengi de uygun.” Bir şeyi komik bulur veya bir şeyden memnun olur gibi bir hali vardı. “Haydi gel, koyun çobanı. Gömleğini değiştir. Kımılda.”</p>

    <p>Rand gönülsüzce, kaba işçi gömleğini kafasından geçirerek çıkardı. “Kendimi budala gibi hissediyorum,” diye mırıldandı. “İpek bir gömlek! Hayatımda hiç ipek gömlek giymedim. Böyle süslü bir ceket de giymemiştim, şölen günlerinde bile.” <em>Işık adına, Perrin beni bunun içinde görürse... Kahrolayım, lord olmak hakkındaki bütün o aptalca laflardan sonra, beni bunun içinde görürse, bir daha beni asla ciddiye almaz.</em></p>

    <p>“Amyrlin Makamı’nın huzuruna, ahırlardan yeni gelmiş bir seyis gibi çıkamazsın, koyun çobanı. Çizmelerine bakayım. İdare ederler. Eh, haydi bakalım, haydi bakalım. Amyrlin’i bekletmek olmaz. Kılıcını tak.”</p>

    <p>“Kılıcımı!” Rand’ın bağırışı, kafasına geçirmekte olduğu gümüş gömleğin içinde boğuldu. Gömleği çekerek tamamen giydi. “Kadınların odalarına mı? Lan, Amyrlin Makamı’nın huzuruna –Amyrlin Makamı’nın!– kılıç taşıyarak gidersem, o-”</p>

    <p>“Hiçbir şey yapmaz,” diye sözünü kesti Lan tersçe. “Amyrlin senden korksa bile –korkmadığını düşünmek de senin için daha akıllıca olur, zira bu kadını korkutabilecek bir şey bilmiyorum– bu kılıç yüzünden olmaz. Şimdi, unutma, huzuruna çıktığında diz çökeceksin. Tek dizinin üzerine, unutma,” diye ekledi sertçe. “Eksik tartarken yakalanan bir tacir değilsin. Belki de alıştırma yapsan iyi olacak.”</p>

    <p>“Sanırım nasıl yapıldığını biliyorum. Kraliçenin Askerleri’nin Kraliçe Morgase’in önünde nasıl eğildiğini gördüm.”</p>

    <p>Muhafız’ın dudaklarında hafif bir gülümseme belirdi. “Evet, aynı onların yaptığı gibi yap. Bu, onlara üzerinde düşünecek bir şey verecektir.”</p>

    <p>Rand kaşlarını çattı. “Bana bunu neden söylüyorsun, Lan? Sen bir Muhafızsın. Benim tarafımdaymış gibi davranıyorsun.”</p>

    <p>“Senin tarafındayım, koyun çobanı. Biraz. Sana biraz yardım etmeme yetecek kadar.” Muhafız’ın yüzü taş gibiydi ve anlayışlı sözler o kaba sesle söylendiğinde kulağa tuhaf geliyordu. “Aldığın eğitimin tamamını sana veren benim ve dalkavuklukla muhallebi çocukluğu etmeni istemem. Çark hepimizi Desen’e dilediği gibi dokur. Bu konuda çoğu kişiden az özgürlüğün var, ama Işık adına, onu hâlâ dimdik ayakta karşılayabilirsin. Amyrlin Makamı’nın kim olduğunu hatırla koyun çobanı ve ona gereken saygıyı göster, sana söylediklerimi yapıp gözlerinin içine bak. Eh, burada ağzın açık bekleme. Gömleğini içeri sok.”</p>

    <p>Rand ağzını kapadı ve gömleğini içeri soktu. <em>Kim olduğunu hatırlamak mı? Kahrolayım, kim olduğunu unutmak için neler vermezdim!</em></p>

    <p>Rand, kırmızı ceketin içinde omuzlarını silkip kılıcını takarken, Lan bir dizi talimat vermeyi sürdürdü. Kime ne söyleyeceği ve ne söylemeyeceği. Ne yapacağı ve ne yapmayacağı. Hatta nasıl hareket edeceği. Bütün bunları hatırlayabileceğinden emin değildi –çoğu, kulağa tuhaf ve kolay unutulur geliyordu– ve unuttuğu şeyin mutlaka Aes Sedailerin ona kızmasına neden olacağından emindi. <em>Zaten kızgın değillerse tabii. Moiraine Amyrlin Makamı’na söylediyse, başka kimlere söyledi?</em></p>

    <p>“Lan, neden planladığım gibi buradan ayrılamıyorum? O gelmeyeceğimi anlayana kadar surların bir fersah dışına çıkmış, dörtnala gidiyor olurdum.”</p>

    <p>“Sen iki fersah gidemeden o da peşine iz sürücülerini takmış olurdu. Amyrlin istediği şeyi alır, koyun çobanı.” Rand’ın kılıcını, ağır tokası ortaya gelecek şekilde düzeltti. “Yaptığım şey, senin için en iyi olanı. İnan buna.”</p>

    <p>“Ama bütün bunlara ne gerek var? Bunların ne anlamı var? Neden Amyrlin Makamı ayağa kalkarsa elimi kalbimin üzerine koymam gerekiyor? Neden su dışında herhangi bir şey almayı reddetmem –gerçi onunla yemek yemek istiyor da değilim ya– sonra da suyun birazını yere döküp, ‘Toprak susuyor,’ demem gerekiyor? Ve bana kaç yaşında olduğumu sorarsa, ona neden kılıcının bana verilişinin üzerinden geçen zamanı söylemem gerekiyor? Bana söylediklerinin yarısını bile anlamıyorum.”</p>

    <p>“Üç damla, koyun çobanı, yere dökme. Sadece üç damla serpeceksin. Şimdi hatırlaman yeter, daha sonra anlayabilirsin. Bunu geleneğe uymak olarak düşün. Amyrlin, sana zorunda olduğu şekilde davranacaktır. Bundan kaçabileceğini sanıyorsan, Lenn gibi aya uçabileceğine inanıyorsundur. Kaçamazsın, ama belki de bir süre kendine sahip olabilirsin, belki de en azından gururunu koruyabilirsin. Işık kavursun beni, muhtemelen zamanımı boşa harcıyorum, ama yapacak daha iyi bir işim yok. Kımıldamadan dur.” Muhafız, cebinden geniş, saçaklı bir altın kordon çıkarıp Rand’ın sol koluna girift bir düğümle bağladı. Düğüme, kırmızı mineli, kanatlarını açmış kartal biçiminde bir iğne iliştirdi. “Bunu sana vermek üzere yaptırmıştım, şimdiden iyi bir zaman da olmaz. Bu onları düşündürecektir.” Artık hiç kuşku yoktu. Muhafız gülümsüyordu.</p>

    <p>Rand iğneye endişeyle baktı. Caldazar. Kızıl Manetheren Kartalı. “Karanlık Varlık’ın ayağında bir diken ve elinde bir çalı,” diye mırıldandı. Muhafız’a baktı. “Manetheren uzun zaman önce öldü ve unutuldu, Lan. Artık sadece bir kitaptaki bir isimden ibaret. Sadece İki Nehir var. Daha başka ne olursam olayım, bir çoban ve çiftçiyim. Bu kadar.”</p>

    <p>“Eh, kırılamayan o kılıç sonunda tuzla buz olmuştu, koyun çobanı, ama son ana kadar Gölge’yle savaştı. Bir erkek olmanın, diğer tüm kuralların üzerinde olan bir kuralı vardır: Başına ne gelirse gelsin, onu ayakta karşıla. Şimdi, hazır mısın? Amyrlin Makamı seni bekliyor.” Rand, karnında soğuk bir düğümle, Muhafız’ın peşinden koridora çıktı.</p>
  </div>
</body>
</html>
