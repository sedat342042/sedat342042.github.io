<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="38. Alıştırma">38<br />
    Alıştırma</h1>

    <p>Beyaz giysisi içinde yatağının üzerine bağdaş kurup oturan Egwene, üç küçük ışık topuna, ellerinin üzerinde şekiller çizdiriyordu. Bunu yanında ona eşlik edecek en az bir Kabuledilmiş olmadan yapmaması gerekirdi, ama gözleri çakmak çakmak yanan ve ufak şöminenin önünde volta atan Nynaeve, henüz kimseyi eğitmesine izin verilmese de, en azından Kabuledilmişlere verilen yılan yüzüğünü ve beyaz giysisinin eteğini saran renkli halkaları taşıyordu. Egwene de son on üç hafta zarfında, direnemediğini görmüştü. Artık <em>saidar</em>’a dokunmanın ne kadar kolay olduğunu biliyordu. Onun her zaman orada olduğunu, parfüm kokusu veya ipeğin dokunuşu gibi onu beklediğini, onu çektiğini hissedebiliyordu. Ve <em>saidar</em>’a bir kez dokundu mu, kendini nadiren yönlendirmekten ya da en azından yönlendirmeye çalışmaktan alıkoyabiliyordu. Genellikle, başarısız olduğu zamanlar, başarılı olduğu zamanlar kadar çoktu, ama bu sadece onu yolunda ilerlemesi için teşvik edecek şeylerden biriydi.</p>

    <p>Çoğu zaman korkuyordu. Yönlendirmeyi bu kadar çok istemesi ve yönlendirmediği zamanlar, yönlendirdiği zamanlarla kıyaslandığında kendini bu kadar donuk ve kederli hissetmesi onu korkutuyordu. Kendisini tüketebileceği yönündeki uyarılara rağmen hepsini içmek istiyor ve onu en çok da bu istek korkutuyordu. Zaman zaman Tar Valon’a hiç gelmemiş olmayı diliyordu. Ama bu korku onu durdurmakta, bir Aes Sedai veya Nynaeve dışında herhangi bir Kabuledilmiş tarafından yakalanma korkusundan daha fazla etkili olmuyordu.</p>

    <p>Ancak kendi odası yeterince güvenliydi. Min de oradaydı, üç ayaklı bir tabureye oturmuş, onu izliyordu, ama Egwene, Min’i, kendisini asla ihbar etmeyeceğini bilecek kadar iyi tanıyordu. Nynaeve tiç kısa adımla beyaz boyalı bir duvardan diğerine yürüdü; Nynaeve’in odası çok daha büyüktü, ama diğer Kabuledilmişler arasından hiç arkadaş edinmediğinden, konuşacak birine ihtiyaç duyduğu zamanlarda, hatta şimdiki gibi, hiç konuşmayacağı zaman bile Egwene’in odasına geliyordu. Dar şöminede yanan ufak ateş, ilk güz soğuğunu uzak tutsa da, Egwene, kış geldiğinde ateşin bu kadar iyi iş görmeyeceğine emindi. Mobilyaları ufak bir çalışma masası tamamlıyordu ve Egwene’in eşyaları duvardaki çivilere düzgünce asılmış veya masanın üzerindeki kısa rafın üzerine konulmuştu. Çömezler genellikle odalarında zaman geçiremeyecek kadar meşgul olurdu, ama o gün Nynaeve ile birlikte Beyaz Kule’ye geldiklerinden beri, üçüncü tatil günüydü.</p>

    <p>“Else bugün, Muhafızlarla birlikte çalışan Galad’a alık alık bakıyordu,” dedi Min tabureyi iki bacağının üzerinde sallayarak.</p>

    <p>Küçük toplar Egwene’in ellerinin üzerinde bir an durakladı. “Kime isterse bakabilir,” dedi Egwene rahat bir tavırla. “Bununla ilgilenmek için bir neden göremiyorum.”</p>

    <p>“Herhalde bir neden de yoktur. Öyle kaskatı olmasını kafaya takmazsan, fena halde yakışıklı. Göze çok hoş görünüyor, özellikle de gömleğini çıkarınca.”</p>

    <p>Toplar hiddetle döndü. “Gömleği üzerinde olsun olmasın, kesinlikle Galad’a bakmak gibi bir isteğim yok.”</p>

    <p>“Sana takılmamam gerekir,” dedi Min pişmanlıkla. “Bunun için özür dilerim. Ama sen de ona bakmaktan hoşlanıyorsun –bana öyle yüzünü buruşturma– Beyaz Kule’deki, Kızıl olanlar dışında her kadın gibi. O duruşlarını çalışırken, Aes Sedailerin, özellikle de Yeşillerin, idman bahçelerine indiğini gördüm. Muhafızlarını kontrol ettiklerini söylüyorlar, ama Galad orada yokken bu kadar çok Aes Sedai görmüyorum. Aşçılar ile yamakları bile onu izlemek için dışarı çıkıyor.”</p>

    <p>Toplar oldukları yerde durdu ve Egwene bir saniye boyunca onlara gözlerini dikip baktı. Toplar ortadan kayboldu. Aniden kıkırdadı. “Gerçekten yakışıklı, değil mi? Yürüdüğü zaman bile dans edermiş gibi görünüyor.” Yanaklarındaki renk koyulaştı. “Ona gözlerimi dikip bakmamam gerek, biliyorum, ama elimde değil.”</p>

    <p>“Benim de,” dedi Min. “Nasıl biri olduğunu görebilmeme rağmen.”</p>

    <p>“Ama o iyiyse-”</p>

    <p>“Egwene, Galad o kadar iyi ki, sana saçını başını yoldurur. Daha büyük bir iyiliğe hizmet etmek uğruna bir insanın canını yakar. Dikkati diğerinde olduğundan, kimin canının yandığını fark etmez bile, ancak etse bile canı yananların onu anlamasını ve her şeyin adil olduğunu düşünmesini bekler.”</p>

    <p>“Herhalde sen biliyorsundur,” dedi Egwene. Min’in insanlara bakıp onlar hakkında her türlü şeyi okuma yeteneğine tanık olmuştu; Min, gördüğü her şeyi söylemezdi ve her zaman bir şey görmezdi, ama Egwene’in inanmasına neden olacak kadar çok şey görmüştü. Nynaeve’e baktı –diğer kadın hâlâ odayı arşınlıyor, kendi kendisine bir şeyler mırıldanıyordu– sonra tekrar <em>saidar</em>’a uzandı ve gelişigüzel bir biçimde ışık toplarını havada döndürme işine döndü.</p>

    <p>Min omuzlarını silkti. “Herhalde sana söylememde bir sakınca yoktur. Galad, Else’nin ne yaptığını fark etmedi bile. Ona bugün tatil günü olduğundan Güney Bahçesi’nde yürüyüşe çıkmış olup olamayacağını sordu. Kıza acıdım.”</p>

    <p>“Zavallı Else,” diye mırıldandı Egwene ve ellerinin üzerindeki ışık topları daha bir canlandı. Min güldü.</p>

    <p>Kapı rüzgârla çarpılarak açıldı. Egwene bir çığlık atıp topları yok ettikten sonra, gelenin sadece Elayne olduğunu gördü.</p>

    <p>Altın rengi saçları olan Andor’un Kız-Veliahtı kapıyı iterek kapadı ve pelerinini bir çiviye astı. “Az önce duydum,” dedi. “Söylentiler doğruymuş. Kral Galldrian ölmüş. Bu işi bir hilafet savaşına çeviriyor.”</p>

    <p>Min bir homurtu koyuverdi. “İç savaş. Hilafet savaşı. Aynı şeye bir sürü aptalca ad veriliyor. Bu konudan bahsetmesek olmaz mı? Tek duyduğumuz bu. Cairhien’de savaş. Tümentepe’de savaş. Saldaea’da sahte Ejder’i yakalamış olabilirler, ama Tear’da hâlâ savaş var. Zaten büyük bölümü söylenti. Dün aşçılardan biri Artur Şahinkanadı’nın Tanchico’da yürüdüğünü duyduğunu söylüyordu. Artur Şahinkanadı!”</p>

    <p>“Bundan bahsetmek istemiyorsun, sanıyordum,” dedi Egwene.</p>

    <p>“Logain’i gördüm,” dedi Elayne. “İç Avlu’da bir bankta oturmuş ağlıyordu. Beni görünce kaçtı. Ona elimde olmadan acıyorum.”</p>

    <p>“Onun ağlaması bizim ağlamamızdan iyidir,” dedi Min.</p>

    <p>“Onun ne olduğunu biliyorum,” dedi Elayne sakince. “Ya da, daha doğrusu, eskiden ne olduğunu. Artık değil ve ona acıyabiliyorum.”</p>

    <p>Egwene kendini bırakarak sırtını duvara yasladı. <em>Rand.</em> Logain aklına hep Rand’ı getiriyordu. Aylardır onu rüyasında görmüyordu, <em>Nehir Kraliçesi</em>’nde gördüğü cinsten rüyalarda. Anaiya hâlâ ona düşünde gördüğü her şeyi yazdırıyor ve Aes Sedailer bunlarda alametler veya olaylarla bağlantılar arıyordu, ancak Rand hakkında Anaiya’nın onu özlemesine yorduğu düşler dışında, hiçbir şey olmuyordu. Tuhaf bir biçimde Egwene’e Beyaz Kule’ye gelişinden birkaç hafta sonra kesilen, Rand hakkındaki rüyalarıyla birlikte Rand da yok olmuş, artık orada değilmiş gibi geliyordu. <em>Ben de oturmuş Galad’ın ne güzel yürüdüğünü düşünüyorum,</em> diye düşündü acı acı. <em>Rand iyi olmak zorunda. Yakalanıp ehlileştirilmiş olsaydı, kulağıma bir şey gelirdi.</em></p>

    <p>Rand’ın ehlileştirilmesini, Logain gibi ağlaması ve ölmek istemesini düşününce her zamanki gibi ürperdi.</p>

    <p>Elayne yatakta yanına oturarak ayaklarını altına aldı. “Galad’a tutulduysan, Egwene, benden anlayış göremeyeceksin. Nynaeve’in sana bahsedip durduğu o feci karışımlardan birini vermesini sağlayacağım.” Onun girdiğini hiç fark etmemiş olan Nynaeve’e baktı. “Onun neyi var? Onun da Galad yüzünden iç geçirmeye başladığını söylemeyin bana!”</p>

    <p>“Yerinde olsam onu rahatsız etmezdim.” Min ikisine doğru eğilerek sesini alçalttı. “O sıska Kabuledilmiş Irella ona bir inek kadar sakar olduğunu ve Yetilerden ancak yarısına sahip olduğunu söyledi ve Nynaeve kulağına bir tokat indirdi.” Elayne yüzünü buruşturdu. “Göz kırpmaya kalmadan, onu Sheriam’ın odasına çıkardılar; o günden beri de hiç çekilmiyor.”</p>

    <p>Görünüşe bakılırsa Min sesini yeterince alçaltmamıştı, zira Nynaeve’den bir homurtu geldi. Kapı birden tekrar açıldı ve içeri doğru şiddetli bir rüzgâr esti. Egwene’in yatağındaki battaniyeler dahi yerinden oynamadı, ancak Min ile üzerinde oturduğu tabure duvara doğru yuvarlandılar. Rüzgâr anında kesildi ve Nynaeve’in yüzünde üzgün bir bakış belirdi.</p>

    <p>Egwene kapıya doğru seğirtip dışarı baktı. Öğle güneşi önceki gecenin yağmur fırtınasından son kalanları da kavuruyordu. Çömezler Avlusu’nun etrafını saran, hâlâ ıslak durumdaki balkon boş, çömezlerin odalarının sıra sıra kapıları hep kapalıydı. Tatil gününden yararlanarak bahçelerde eğlenen çömezler uyuyor olmalıydı. Kimse olanları görmüş olamazdı. Kapıyı kapadı ve Nynaeve Min’in ayağa kalkmasına yardım ederken Elayne’in yanındaki yerine döndü.</p>

    <p>“Özür dilerim, Min,” dedi Nynaeve gergin bir sesle. “Zaman zaman sinirlerim... Senden bunun için beni affetmeni isteyemem.” Derin bir nefes aldı. “Beni Sheriam’a rapor etmek istersen, bunu anlarım. Bunu hak ettim.”</p>

    <p>Egwene bu itirafı duymamış olmak isterdi; Nynaeve böyle konularda huysuz olabiliyordu. Odaklanacak bir şey, Nynaeve’in dikkatini verdiğine inanabileceği bir şey ararken, kendisini tekrar <em>saidar</em>’a dokunurken buldu ve yine ışık toplarını havada çevirmeye başladı. Elayne de çabucak ona katıldı; Kız-Veliaht’ın ellerinin üzerinde üç ufak top belirmeden önce Egwene onun etrafındaki ışık halesinin oluştuğunu gördü. Işıyan ufak küreleri giderek daha çapraşıklaşan desenler halinde değiş tokuş etmeye başladılar. Ara sıra kızlardan biri kendisine gelen ışık topunu koruyamıyor ve söndürüyordu, top daha sonra ufak bir renk veya boy farkıyla geri dönüyordu.</p>

    <p>Tek Güç, Egwene’i yaşamla dolduruyordu. Elayne’in sabah aldığı banyodan artakalan belli belirsiz gül kokusunu alıyordu. Duvarlardaki pürüzlü sıvayı, yerdeki düzgün taşları, üzerinde oturduğu yatak gibi hissedebiliyordu. Min ile Nynaeve’in nefes alışlarını ve alçak sesle söylediklerini duyabiliyordu.</p>

    <p>“İş affetmeye gelince,” dedi Min, “belki de senin beni affetmen gerekir. Sinirli birisin; ben de koca ağızlının biriyim. Beni affedersen ben de seni affederim.” İki tarafın da kulağa içten gelen, “Affettim,” mırıldanmaları eşliğinde iki kadın kucaklaştılar. “Ama bunu bir daha yaparsan,” dedi Min gülerek, “ben de <em>senin</em> kulağına bir tokat indirebilirim.”</p>

    <p>“Bir dahaki sefere sana bir şey fırlatırım,” diye yanıtladı Nynaeve. O da gülüyordu, ama gözü Egwene ve Elayne’e ilişince kahkahası kesildi. “Siz ikiniz şunu kesmezseniz, Çömezler Sorumlusu’na giden biri olacak. İki kişi.”</p>

    <p>“Nynaeve, bunu yapmazsın!” diye itiraz etti Egwene. Ancak Nynaeve’in gözlerindeki bakışı görünce, <em>saidar</em>’a olan tüm bağlantısını hemen kesti. “Pekâlâ. Sana inanıyorum. Bunu kanıtlamaya gerek yok.”</p>

    <p>“Alıştırma yapmamız gerek,” dedi Elayne. “Bizden sürekli daha fazlasını istiyorlar. Kendi başımıza alıştırma yapmazsak, geride kalmamayı asla başaramayız.” Yüzünde sakin bir ifade vardı, ama <em>saidar</em>’ı o da Egwene kadar aceleyle bırakmıştı.</p>

    <p>“Ya çok fazla çekseniz ve yanınızda sizi durduracak kimse olmasa ne olacak?” diye sordu Nynaeve. “Keşke daha fazla korksaydınız. Ben korkuyorum. Sizin için durumun nasıl olduğunu bilmediğimi mi sanıyorsunuz? Sürekli orada ve içinizi onunla doldurmak istiyorsunuz. Zaman zaman kendime güçlükle engel olabiliyorum; hepsini istiyorum. Beni kavurup kül edebileceğini biliyorum, ama yine de istiyorum.” Ürperdi. “Keşke daha fazla korksaydınız.”</p>

    <p>“Ben korkuyorum,” dedi Egwene içini çekerek. “Dehşet duyuyorum. Ama bir işe yarıyor gibi görünmüyor. Ya sen, Elayne?”</p>

    <p>“Beni dehşete düşüren tek şey,” dedi Elayne havalı bir edayla, “bulaşık yıkamak. Bana her gün bulaşık yıkamak zorunda kalıyormuşum gibi geliyor.” Egwene yastığını ona fırlattı. Elayne yastığı başından çekip arkaya attı, ama bunu yaptıktan sonra omuzları çöktü. “Ah, pekâlâ. O kadar korkuyorum ki, dişlerimin takırdamamasına şaşıyorum. Elaida bana öyle korkacaksın ki, Gezginlerle birlikte kaçmak isteyeceksin demişti, ama ben onu anlamamıştım. Bizi de öküzleri kadar çalıştıran bir adamdan uzak durmak gerekir. Sürekli yorgunum. Yorgun uyanıyor, yorgun uyuyorum ve bazen yanlışlıkla baş edebileceğimden fazla Güç çekeceğimden o kadar korkuyorum ki, ben...” Kucağına bakarak sözlerini yarım bıraktı.</p>

    <p>Egwene onun söylemeden bıraktığı şeyin ne olduğunu biliyordu. Odaları birbirinin hemen yanındaydı ve çömez odalarının çoğunda olduğu gibi, uzun zaman önce aradaki duvara bir delik açılmıştı, nereye bakacağını bilmedikçe görülmeyecek kadar ufak, ancak ışıklar söndürüldükten sonra kızların odalarından çıkmasına izin verilmediğinde birbirleriyle konuşmaya elverişliydi. Egwene Elayne’in birden çok defa ağlaya ağlaya uykuya daldığını duymuştu ve Elayne’in de kendi ağlamalarını duyduğuna hiç kuşkusu yoktu.</p>

    <p>“Gezginler gerçekten de ayartıcı bir fikir,” diye kabul etti Nynaeve, “ama nereye gidersen git, bu yapabileceklerini değiştirmez. <em>Saidar</em>’dan kaçamazsın.” Söylediklerinden hoşlanmıyormuş gibi bir hali vardı.</p>

    <p>“Ne görüyorsun, Min?” dedi Elayne. “Hepimiz kudretli Aes Sedailer mi olacağız, yoksa yaşamlarımızın geri kalan kısmını bulaşık yıkayan çömezler olarak mı geçireceğiz ya da...” Aklına gelen üçüncü seçeneği dile getirmek istemezmiş gibi omuzlarını silkti. <em>Eve gönderilmek. Kule’den atılmak.</em> Egwene’in gelişinden beri iki çömez atılmıştı ve herkes onlardan ölmüşler gibi, fısıltıyla bahsediyordu.</p>

    <p>Min taburesinde yer değiştirdi. “Arkadaşlarımı okumayı sevmiyorum,” diye mırıldandı. “Arkadaşlık okumaya engel oluyor. Onun yüzünden gördüğüm şeyleri allayıp pullamak ihtiyacı hissediyorum. Bu yüzden üçünüz için artık bunu yapmıyorum. Zaten sizde herhangi bir değişiklik de...” Onlara gözlerini kısarak baktı ve birde kaşlarını çattı. “Bu yeni,” diye soluk verdi.</p>

    <p>“Ne?” diye sordu Nynaeve sert bir sesle.</p>

    <p>Min yanıt vermeden önce tereddüt etti. “Tehlike. Hepiniz bir tür tehlikenin içindesiniz. Ya da çok yakında öyle olacaksınız. Ne olduğunu çıkaramıyorum, ama bir tehlike.”</p>

    <p>“Görüyorsunuz ya,” dedi Nynaeve yatakta oturan iki kıza. “Dikkatli olmalısınız. Hepimiz dikkatli olmalıyız. İkinizin de, yanınızda rehberlik edecek kimse yokken bir daha yönlendirmeyeceğinize söz vermeniz gerek.”</p>

    <p>“Artık bundan bahsetmek istemiyorum,” dedi Egwene.</p>

    <p>Elayne hevesle başını salladı. “Evet. Başka bir şeyden bahsedelim. Min, sırtına bir elbise geçirirsem, eminim Gawyn seni yürüyüşe çağırır. Biliyorsun, sana bakıp duruyor, ama bence pantolon ile erkek ceketi onu itiyor.”</p>

    <p>“Ben istediğim gibi giyinirim ve senin kardeşin bile olsa, bir lord için bunu değiştirecek değilim.” Min hâlâ onlara kısık gözlerle ve kaşlarını çatarak bakıp, dalgın bir sesle konuşuyordu; bu konuşmayı daha önce de yapmışlardı. “Zaman zaman erkek sanılmak işe yarıyor.”</p>

    <p>“Sana iki kez bakan hiç kimse erkek olduğuna inanmaz.” Elayne gülümsedi.</p>

    <p>Egwene huzursuzdu. Elayne, ortama zorla şen bir hava vermeye çalışıyor, Min ona doğru dürüst dikkatini vermiyor, Nynaeve ise onları tekrar uyarmak istermiş gibi görünüyordu.</p>

    <p>Kapı bir kez daha ardına kadar açıldığında, kendisine diğerlerinin rol yapmasını seyretmek dışında bir meşgale bulduğuna sevinen Egwene, onu kapatmak için ayağa fırladı. Ancak o daha kapıya varmadan, bir sürü belik halinde örülmüş sarı saçları olan, siyah gözlü bir Aes Sedai odaya girdi. Egwene, gelenin Liandrin olmasından çok bir Aes Sedai olmasına şaşırarak gözlerini kırpıştırdı. Liandrin’in Beyaz Kule’ye döndüğünü duymamıştı, ama onun da ötesinde, bir Aes Sedai bir çömezle görüşmek isterse, çömez Aes Sedai’nin yanına çağrılırdı; bir kardeşin bizzat oraya gelmesi hayra yorulacak şey değildi.</p>

    <p>Oda içindeki beş kadın yüzünden tıklım tıklım olmuştu. Liandrin onları süzerek durup kızıl saçaklı şalını düzeltti. Min hareket etmedi, ama Elayne ayağa kalktı ve ayakta olan üçü reverans yaptı. Nynaeve, dizlerini hafifçe kırmakla yetindi. Egwene, Nynaeve’in başkalarının kendisinden daha yetkili olmasına hiçbir zaman alışabileceğini sanmıyordu.</p>

    <p>Liandrin’in gözleri Nynaeve’in üzerinde durdu. “Ya senin burada, çömezlerin odasında ne işin var, çocuğum?” Sesi buz gibiydi.</p>

    <p>“Dostlarımı ziyarete geldim,” dedi Nynaeve gergin bir sesle. İş işten geçtikten sonra da, “Liandrin Sedai,” diye ekledi.</p>

    <p>“Kabuledilmişlerin çömezler arasında dostu olamaz. Şimdiye kadar bunu öğrenmiş olman gerekirdi, çocuğum. Ama seni burada bulmam daha iyi oldu. Sen ve sen” –parmağıyla Elayne ve Min’i işaret etti– “gideceksiniz.”</p>

    <p>“Daha sonra tekrar gelirim.” Min itaat etmekte acele etmediğini belli etmek için işi hayli ağırdan alarak ayağa kalktı ve yüzünde kadının hiç kulak asmadığı bir gülümsemeyle Liandrin’in yanından geçti. Elayne Egwene ile Nynaeve’e endişeli bir bakış attıktan sonra reverans yapıp odadan çıktı.</p>

    <p>Elayne kapıyı arkasından kapadıktan sonra, Liandrin durduğu yerde Egwene ve Nynaeve’i süzmeye başladı. Egwene bu bakışların altında huzursuzca yerinde kıpırdanmaya başladı, ama yalnızca biraz kızaran Nynaeve dümdüz durdu.</p>

    <p>“Siz ikiniz Moiraine’le birlikte yolculuk eden çocuklarla aynı köydensiniz. Öyle değil mi?” diye sordu Liandrin aniden.</p>

    <p>“Rand’dan bir haber mi aldınız?” diye sordu Egwene hevesle. Liandrin ona bir kaşını kaldırarak baktı. “Özür dilerim, Aes Sedai. Haddimi aşıyorum.”</p>

    <p>“Onlardan haber aldınız mı?” dedi Nynaeve neredeyse emir vererek. Kabuledilmişlerin, kendilerine bir şey sorulmadıkça Aes Sedailerle konuşmama gibi bir kuralı yoktu.</p>

    <p>“Onlar için endişeleniyorsunuz. Bu iyi. Tehlikedeler ve siz onlara yardım edebilirsiniz.”</p>

    <p>“Başlarının dertte olduğunu nereden biliyorsunuz?” Bu defa Nynaeve’in sesindeki talebi duymamanın imkânı yoktu.</p>

    <p>Liandrin’in gül goncasına benzeyen ağzı sıkıldı, ama ses tonu değişmedi. “Siz bilmeseniz de Moiraine Beyaz Kule’ye sizin hakkınızda mektuplar gönderdi. Moiraine, siz ve genç... arkadaşlarınız için endişeleniyor. Bu çocuklar tehlikede. Onlara yardım etmek mi, yoksa onları kaderlerine terk etmek mi istiyorsunuz?”</p>

    <p>Egwene, “Evet,” derken, Nynaeve de aynı anda, “Ne tür bir bela? Neden onlara yardım etmek umurunda ki?” diye sordu. Nynaeve, Liandrin’in şalındaki kızıl saçağa göz attı. “Moiraine’den de hoşlanmadığını sanıyordum.”</p>

    <p>“Çok fazla varsayımda bulunma, çocuk,” dedi Liandrin sertçe. “Kabuledilmiş olmak, kardeş olmakla aynı şey değildir. Bir kardeş konuştuğunda Kabuledilmişler ile çömezler aynı şekilde onu dinler ve kendilerine söyleneni yaparlar.” Bir soluk alarak sözlerine devam etti; sesinde yine soğuk bir dinginlik vardı, ama öfkeden, yanaklarında beyaz lekeler belirmişti. “Bir gün eminim bir davaya hizmet edeceksiniz ve o zaman öğreneceksiniz ki, hizmet etmek için hoşlanmadığınız kişilerle dahi birlikte çalışmanız gerekir. Bana kalsa, aynı odayı bile paylaşmayacağım pek çok kişiyle birlikte çalıştığımı açıkça söylüyorum. Arkadaşlarınızı kurtaracak olsa en çok nefret ettiğiniz kişiyle bile yan yana çalışmaz mıydınız?”</p>

    <p>Nynaeve tereddütle başını salladı. “Ama bize hâlâ ne tür bir tehlikede olduklarını söylemedin, Liandrin Sedai.”</p>

    <p>“Tehlike Shayol Ghul’den geliyor. Birileri onları avlıyor, anladığım kadarıyla bu daha önce de bir kez olmuş. Benimle gelirseniz, bu tehlikelerden hiç değilse bazıları bertaraf edilebilir. Nasıl olduğunu sormayın, çünkü size söyleyemem, ama size bunun böyle olduğunu açıkça söylüyorum.”</p>

    <p>“Geleceğiz, Liandrin Sedai,” dedi Egwene. “Nereye geleceğiz?” dedi Nynaeve. Egwene ona dargın bir bakış attı.</p>

    <p>“Tümentepe’ye.”</p>

    <p>Egwene’in ağzı açıldı ve Nynaeve, “Tümentepe’de bir savaş var. Bu tehlikenin Artur Şahinkanadı’nın ordularıyla bir ilgisi var mı?” diye mırıldandı.</p>

    <p>“Söylentilere inanıyor musun, çocuğum? Ama söylentiler doğru bile olsa, bu sizi durdurmaya yeter mi? Bu erkeklere arkadaş dediğinizi sanıyordum.” Liandrin’in sözlerindeki bir çarpıtma kendisinin hiçbir erkeğe arkadaş demeyeceğini söylüyordu.</p>

    <p>“Geleceğiz,” dedi Egwene. Nynaeve tekrar ağzını açtı, ama Egwene konuşmaya devam etti. “Gideceğiz, Nynaeve. Rand’ın yardımımıza ihtiyacı varsa –Mat ve Perrin’in de– onlara yardım etmek zorundayız.”</p>

    <p>“Bunu biliyorum,” dedi Nynaeve, “ama benim bilmek istediğim, neden biz? Moiraine’in –ya da senin, Liandrin– yapamayıp da bizim yapabileceğimiz ne olabilir?”</p>

    <p>Liandrin’in yanaklarındaki beyaz lekeler büyüdü –Egwene, Nynaeve’in kadına hitap ederken saygı belirten unvanı kullanmayı unuttuğunu fark etti– ama yalnızca, “Siz onlarla aynı köyden geliyorsunuz. Bütünüyle anlamadığım bir şekilde, onlarla bağlantılısınız. Bundan fazlasını söyleyemem. Sorduğunuz başka hiçbir aptalca soruya da cevap vermeyeceğim. Onlar için benimle gelecek misiniz?” dedi. Onay vermelerini bekledi; onlar başlarıyla evetlediklerinde gözle görülür bir şekilde ferahladı. “İyi. Gün doğumundan bir saat önce yanınıza atlarınızı ve yolculuk için gereksinim duyduğunuz şeyleri alarak Ogier korusunun kuzey sınırında benimle buluşacaksınız. Kimseye bundan bahsetmeyin.”</p>

    <p>“Beyaz Kule sınırlarını izinsiz terk etmememiz gerekiyor,” dedi Nynaeve yavaşça.</p>

    <p>“Benden izin aldınız. Kimseye anlatmayın. Hiç kimseye. Kara Ajah Beyaz Kule’nin salonlarında yürüyor.”</p>

    <p>Egwene soluğunu tuttu ve Nynaeve’in de aynısını yaptığını duydu, ama Nynaeve kendini çabuk topladı. “Bütün Aes Sedailer... onun varlığını inkâr ediyor sanıyordum.”</p>

    <p>Liandrin, ağzını alaycı bir biçimde büktü. “Pek çokları inkâr ediyor, ama Tarmon Gai’don yaklaşıyor ve inkâr edilebilecek zamanlar geçiyor. Kara Ajah, Beyaz Kule’nin simgelediği her şeyin karşıtıdır, ama vardır çocuğum. Her yerdedir, her kadın ona mensup olabilir ve o Karanlık Varlık’a hizmet eder. Gölge arkadaşlarınızın peşindeyse, Kara Ajah’ın sizi sağ ve onlara yardım edebilecek halde bırakacağını mı sanıyorsunuz? Kimseye söylemeyin –kimseye!–, yoksa Tümentepe’ye sağ salim varamazsınız. Gün doğumundan bir saat önce. Beni yarı yolda bırakmayın.” Bunu söyledikten sonra gitmiş, kapıyı arkasından sıkıca kapamıştı.</p>

    <p>Egwene, ellerini dizlerine koyarak yatağına çöktü. “Nynaeve, o Kızıl Ajah’tan. Rand’ı biliyor olamaz. Bilseydi...”</p>

    <p>“Biliyor olamaz,” diye hemfikir oldu Nynaeve. “Keşke bir Kızıl’ın neden yardım etmek istediğini bilseydim. Ya da neden Moiraine’le birlikte çalışmaya gönüllü olduğunu. İkisinin de, birbirlerine, susuzluktan ölüyor bile olsalar bir damla su vermeyeceğine yemin edebilirdim.”</p>

    <p>“Sence yalan mı söylüyor?”</p>

    <p>“O Aes Sedai,” dedi Nynaeve alayla. “En iyi gümüş iğneme karşı bir frenküzümüne iddiaya girerim ki, söylediği her kelime doğru. Ama duyduklarımızın, duyduğumuzu sandığımız şeyler olup olmadığını merak ediyorum.”</p>

    <p>“Kara Ajah.” Egwene ürperdi. “Işık bize yardım etsin, o konuda söylediklerini yanlış anlamanın imkânı yoktu.”</p>

    <p>“Yoktu,” dedi Nynaeve. “Bizim de herhangi birinden akıl sormamızı önledi, zira bundan sonra kime güvenebilirdik ki? Gerçekten de Işık yardım etsin bize.”</p>

    <p>Min ile Elayne hışımla odaya girerek kapıyı arkalarından çarparak kapadılar. “Gerçekten gidiyor musunuz?” diye sordu Min ve Elayne, duvarda, Egwene’in yatağının üzerindeki minik deliğe işaret ederek, “Odamdan sizi dinledik. Her şeyi duyduk,” dedi.</p>

    <p>Egwene, söylediklerinin ne kadarının duyulduğunu merak ederek Nynaeve ile bakıştı ve onun yüzünde de aynı kaygıyı gördü. <em>Rand konusunu çözmeyi başarırlarsa...</em></p>

    <p>Nynaeve, “Bunu kendinize saklamanız gerek,” diyerek onları uyardı. “Herhalde Liandrin bizim buradan gitmemiz için gereken izinleri ayarlamıştır, ama ayarlamamışsa bile, yarın bizi Kule’de fellik fellik aramaya başlarlarsa bile, tek kelime etmemeniz gerek.”</p>

    <p>“Kendime mi saklayayım?” dedi Min. “Bu konuda korkun olmasın. Ben de sizinle geliyorum. Bütün gün tek yaptığım Kahverengi kardeşlerden birine ya da diğerine benim bile anlamadığım bir şeyi açıklamaya çalışmak. Bizzat Amyrlin dışarı çıkıp benden gördüğümüz herkesi okumamı istemeden yürüyüşe bile çıkamıyorum. O kadın senden bir şey yapmanı istediğinde, bunu yapmamanın hiçbir yolu yok gibi. Onun için Beyaz Kule’nin yarısını okumuş olmalıyım, ama o sürekli başka bir gösteri istiyor. Tek ihtiyacım buradan gitmek için bir mazeretti, bunun sayesinde onu da elde ettim.” Yüzünde, tartışmaya pabuç bırakmayan bir kararlılık ifadesi vardı.</p>

    <p>Egwene, Min’in kendi başına gitmek yerine neden onlarla gelmeye bu kadar kararlı olduğunu merak ediyordu, ama Elayne, merak etmek dışında bir şey yapmaya vakit bulamadan, “Ben de geliyorum,” dedi.</p>

    <p>“Elayne,” dedi Nynaeve nazikçe, “Egwene ile ben, çocukların Emond Meydanı’ndan hısımlarıyız. Sen Andor’un Kız-Veliahtı’sın. Sen Beyaz Kule’den kaybolursan, eh, bu- bir savaş çıkmasına neden olabilir.”</p>

    <p>“Beni kurutup salamura etseler bile –ki görünüşe bakılırsa belki de öyle yapmaya çalışıyorlar– annem Tar Valon’la savaş çıkarmaz. Siz üçünüz gidip bir maceraya atılırken benim burada kalıp bulaşık yıkayacağımı, yerleri sileceğimi ve Kabuledilmişlerden birinin yaptığım ateşin rengi mavinin istediği tonunda olmadı diye beni azarlamasına katlanacağımı sanıyorsanız, yanılıyorsunuz. Gawyn duyunca hasedinden çatlayacak.” Elayne güldü ve uzanarak, şakacıktan Egwene’in saçını çekti. “Üstelik, Rand’ı boş bırakırsan, belki ben de bir fırsatını bulup onu kaparım.”</p>

    <p>“İkimizin de ona sahip olacağını sanmam,” dedi Egwene hüzünle.</p>

    <p>“O halde seçtiği kişiyi bulur ve onun hayatını zindan ederiz. Ama ikimizden birini elde edebilecekken başka birini seçecek kadar aptal olamaz. Ah, lütfen gülümse, Egwene. Biliyorum, o senin. Kendimi sadece” –durarak bir sözcük aradı– “özgür hissediyorum. Daha önce hiçbir macera yaşamadım İddia ederim ikimiz de bir macerada olsak uyuyana kadar ağlamayız. Ağlasak bile âşıkların bu kısmı atlamasını sağlarız.”</p>

    <p>“Bu aptallık,” dedi Nynaeve. “Tümentepe’ye gidiyoruz. Haberleri ve söylentileri sen de duydun. Tehlikeli olacak. Burada kalman gerek.”</p>

    <p>“Liandrin Sedai’nin şey- Kara Ajah hakkında söylediklerini ben de duydum.” Elayne bu ismi söylerken sesini alçaltarak fısıltı seviyesine indirdi. “<em>Onlar</em> buradaysa, burada ne kadar güvende olabilirim ki? Annemin Kara Ajah’ın gerçekten var olduğundan en ufak bir şüphesi olsa, beni onlardan kaçırmak için savaşın orta yerine atmayı tercih eder.”</p>

    <p>“Ama Elayne-”</p>

    <p>“Sizinle gelmemi engellemenizin tek yolu var. O da, Çömezler Sorumlusu’na söylemek. Üçümüz onun çalışma odasında dizilmişken çok hoş bir tablo oluştururuz. Dördümüz. Min’in de böyle bir şeyden kaçabileceğini sanmam. Sheriam Sedai’ye söylemeyeceğinize göre, ben de geliyorum.”</p>

    <p>Nynaeve ellerini havaya kaldırdı. “Belki sen onu ikna edecek bir şey söyleyebilirsin,” dedi Min’e.</p>

    <p>Min, kapıya yaslanmış gözlerini kısarak Elayne’e bakıyordu ve şimdi de başını iki yana sallamaktaydı. “Bence o da sizler kadar gelmek zorunda. Bizler kadar. Artık hepinizin etrafındaki tehlikeyi de daha açıkça görebiliyorum. Ne olduğunu ayırt edebilecek kadar açık değil, ama sanırım gitmeye karar vermenizle ilgili. Daha açık olmasının nedeni bu; daha kesin olması.”</p>

    <p>“Bu onun gelmesi için haklı bir neden değil,” dedi Nynaeve, ama Min başını tekrar iki yana salladı.</p>

    <p>“O da seninle benim kadar o- o çocuklarla bağlantılı. Her ne ise, o da bu işin bir parçası. Herhalde bir Aes Sedai olsa, Desen’in bir parçası olduğunu söylerdi.”</p>

    <p>Elayne hem afallamış, hem de ilgilenmiş gibiydi. “Öyle miyim? Hangi parçası, Min?”</p>

    <p>“Açık seçik göremiyorum.” Min gözlerini yere dikti. “Bazen keşke insanları hiç okuyamasaydım, diyorum. Zaten insanların çoğu gördüklerimden tatmin olmuyor.”</p>

    <p>“Hepimiz gidiyorsak,” dedi Nynaeve, “o halde en iyisi plan yapalım.” Önceden ne kadar tartışırsa tartışsın, bir hareket tarzı kararlaştırıldığında Nynaeve hemen pratik işlerle ilgilenmeye başlardı: yanlarına ne alacakları, Tümentepe’ye vardıklarında havanın ne kadar soğumuş olacağı ve atlarını ahırlardan kimse onlara engel olmadan nasıl alabilecekleri.</p>

    <p>Onu dinlerken, Egwene elinde olmadan Min’in onlar için gördüğü tehlikenin ne olduğunu ve Rand’ı hangi tehlikenin tehdit ettiğini merak etti. Onu tehdit edebilecek tek bir tehlike biliyordu ve bunu düşünürken buz kesiyordu. <em>Dayan, Rand. Dayan, seni yün kafalı ahmak. Nasıl olursa olsun, sana yardım edeceğim.</em></p>
  </div>
</body>
</html>
