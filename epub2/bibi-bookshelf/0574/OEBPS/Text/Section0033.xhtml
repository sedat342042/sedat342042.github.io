<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="24. Yeni Dostlar ve Eski Düşmanlar">24<br />
    Yeni Dostlar ve Eski Düşmanlar</h1>

    <p>Egwene, Beyaz Kule’nin salonlarında Kabuledilmiş’i izliyordu. Kulenin dışı kadar beyaz olan duvarlar, duvar halıları ve tablolarla kaplıydı. Kabuledilmiş’in beyaz giysisi, etek kenarları ve kol yenlerindeki yedi dar renk şeridi dışında kendisininkinden farksızdı. Egwene bu giysiye bakarak kaşlarını çattı. Nynaeve dünden beri Kabuledilmiş giysisi giyiyor ve ne bundan ne de düzeyini gösteren, kendi kuyruğunu ısıran bir yılan şeklindeki altın yüzükten memnun görünmüyordu. Egwene’in Hikmet’i görebildiği birkaç seferde, Nynaeve’in gözleri, gölgeli, tüm kalbiyle görmemiş olmayı dilediği şeyleri görmüş gibi görünüyordu.</p>

    <p>“Buraya,” dedi Kabuledilmiş sert bir biçimde. Pedra adındaki bu kadın, Nynaeve’den yaşça biraz büyük, kısa boylu sırım gibi biriydi ve sesinde her zaman bir sertlik vardı. “Bu zaman sana ilk günün olduğu için veriliyor, ama gong Yüksek vaktini çaldığında seni bulaşıkhanede bekliyorum. Bir saniye bile gecikme.”</p>

    <p>Egwene dizini kırarak selam verdikten sonra Kabuledilmiş’in uzaklaşan sırtına doğru dilini çıkardı. Sheriam adını çömez defterine daha önceki gece yazmıştı, ama Egwene Pedra’dan hoşlanmadığını şimdiden biliyordu. Kapıyı iterek açıp içeri girdi.</p>

    <p>Oda yalın ve küçüktü, duvarları beyazdı ve iki sert banktan birinin üzerine, kızılımsı sarı saçları omuzlarına dökülen genç bir kadın oturmuştu. Zemin çıplaktı; çömezlere halı kaplı odalar pek verilmezdi. Egwene kızın aşağı yukarı kendisiyle aynı yaşta olduğunu düşündü, ama kızda onu yaşça daha büyük gösteren bir vakar ve soğukkanlılık vardı. Yalın kesimli çömez giysisi onun üzerinde her nasılsa daha fazla görünüyordu. Zarif. Buydu işte.</p>

    <p>Kız, “Benim adım Elayne,” dedi. Başını yana eğerek Egwene’i süzdü. “Sen de Egwene’sin. Emond Meydanı’ndan, İki Nehir’den.” Bunu bir önemi varmış gibi söylemişti, ancak hiç durmadan konuşmaya devam etti. “Burada bir süredir bulunan herkese, yolunu bulmasına yardımcı olsun diye yeni bir çömez verilir. Lütfen otur.”</p>

    <p>Egwene, Elayne’in karşısındaki diğer banka oturdu. “Artık nihayet çömez olduğuma göre, Aes Sedailerin beni eğiteceğini sanıyordum. Ama şimdiye kadar olan tek şey, Pedra’nın beni ilk ışıktan en az iki saat önce uyandırması ve bana koridorları süpürtmesiydi. Yemekten sonra bulaşıkların yıkanmasına da yardım etmem gerektiğini söylüyor.”</p>

    <p>Elayne yüzünü buruşturdu. “Bulaşık yıkamaktan nefret ediyorum. Asla bunu yapmak zorunda- eh, bunun önemi yok. Eğitim göreceksin. Aslına bakılırsa, bugünden itibaren her gün bu saatte eğitim göreceksin. Kahvaltıdan Yüksek’e kadar, sonra da yemekten Üçlü’ye kadar. Fazlasıyla zeki veya fazlasıyla yavaşsan, seni yemekten Tam’a kadar da çalıştırabilirler, ama bu genellikle diğer ev işlerine ayrılır.” Elayne’in mavi gözlerinde düşünceli bir ifade belirdi. “Sende doğuştan vardı, değil mi?” Egwene başıyla onayladı. “Evet, hissettiğimi düşünmüştüm. Bende de doğuştan vardı. Bilmiyor idiysen şevkin kırılmasın. Diğer kadınlardaki yeteneği hissetmeyi öğreneceksin. Ben bir Aes Sedai’nin çevresinde büyüme avantajına sahiptim.”</p>

    <p>Egwene bunu sormak istiyordu <em>–Kim Aes Sedailerle büyür ki?–,</em> ama Elayne sözlerini sürdürdü.</p>

    <p>“Herhangi bir şeyi başarman uzun sürerse de hayal kırıklığına kapılma. Tek Güç’e demek istiyorum. En basit şey bile biraz zaman alır. Sabır, öğrenilmesi gereken bir erdemdir.” Burnu kırıştı. “Sheriam Sedai her zaman böyle der ve bunu hepimize öğretmek için de elinden geleni yapar. O yürü derken koşmaya kalk bakalım, sen daha gözünü kırpamadan seni çalışma odasına alır.”</p>

    <p>“Şimdiden bir iki ders aldım,” dedi Egwene alçakgönüllü olmaya çalışarak. Kendisini <em>saidar</em>’a açtı –artık işin bu bölümü daha kolaydı– ve sıcaklığın bedenine işlediğini hissetti. Yapmayı bildiği en büyük şeyi denemeye karar verdi. Elini uzattı ve elinin üzerinde saf ışıktan, için için yanan bir küre oluştu. Sallanıyordu –Egwene hâlâ onu sabit tutmayı beceremiyordu– ama oradaydı.</p>

    <p>Elayne sakince elini uzattı ve ayasının üzerinde bir ateş topu belirdi. Onunki de titreşiyordu.</p>

    <p>Bir an sonra Elayne hafif bir aydınlıkla çepeçevre sarılmıştı. Egwene’in soluğu kesildi ve topu yok oldu.</p>

    <p>Elayne aniden kıkırdadı ve onun ışığı da gitti; hem küre, hem de etrafındaki ışık kayboldu. “Çevremde gördün mü?” diye sordu heyecanla. “Ben senin çevrende gördüm. Sheriam Sedai zamanla görürsün, demişti. Bu ilk defaydı. Senin için de öyle miydi?”</p>

    <p>Egwene diğer kızın kahkahasına katılarak başını evet anlamında salladı. “Seni sevdim, Elayne. Sanırım seninle arkadaş olacağız.”</p>

    <p>“Bence de öyle, Egwene. Sen İki Nehir’den, Emond Meydanı’ndan geliyorsun. Rand al’Thor adında bir delikanlı tanıyor musun?”</p>

    <p>“Onu tanıyorum.” Egwene birden Rand’ın anlattığı, kendisinin inanmadığı, bir duvardan düşmesi ve biriyle tanışması hakkındaki öyküyü hatırlarken buldu. Nefesi kesilerek, “Sen Andor’un Kız-Veliahtı’sın,” dedi.</p>

    <p>“Evet,” dedi Elayne basitçe. “Sheriam Sedai bundan bahsettiğimi bile duysa herhalde ben daha lafımı bitiremeden beni çalışma odasına tıkar.”</p>

    <p>“Herkes Sheriam’ın çalışma odasına çağrılmaktan bahsediyor. Kabuledilmişler bile. Paylamaları o kadar acımasız mı? Bana iyi yürekli göründü.”</p>

    <p>Elayne tereddüt etti ve nihayet yavaşça, gözlerini Egwene’den kaçırarak konuştu. “Masasında bir söğüt dalı tutuyor. Kurallara uygar bir biçimde uymayı öğrenemezsen, sana başka bir şekilde öğreteceğini söylüyor. Çömezler için o kadar çok kural var ki, bazılarını çiğnememek çok zor,” diye sözlerini bitirdi.</p>

    <p>“Ama bu- bu korkunç! Ben çocuk değilim, sen de. Çocuk muamelesi görmeye katlanamam.”</p>

    <p>“Ama bizler çocuğuz. Aes Sedailer, tam kardeşler, yetişkin kadınlar onlar. Kabuledilmişler, her an omuzlarının üzerinden bakan biri olmadan güvenilecek yaşta, genç kadınlar. Çömezler de korunacak ve bakılacak, gitmeleri gereken yola yönlendirilecek ve yapmamaları gerekeni yaptıklarında cezalandırılacak çocuklar. Sheriam Sedai bunu böyle açıklıyor. Derslerin yüzünden veya yapmaman söylenen bir şeyi yapmadıkça kimse seni cezalandırmaz. Bazen bunu denememek kolay değildir; nefes almayı nasıl istiyorsan yönlendirmeyi de öyle istediğini göreceksin. Ama bulaşık yıkaman gerekirken hayallere daldığın için bir sürü tabak kırarsan, bir Kabuledilmiş’e karşı saygısızlık edersen veya Kule’den izinsiz ayrılırsan ya da bir Aes Sedai’yle, o sana bir şey söylemeden konuşursan ya da... Yapılacak tek şey, elinden gelenin en iyisidir. Yapılacak başka bir şey yoktur.”</p>

    <p>“Neredeyse bizim gitmek istememize uğraşıyorlar gibi,” diye itiraz etti Egwene.</p>

    <p>“Buna uğraşmıyorlar, ama aynı zamanda da uğraşıyorlar. Egwene, Kule’de yalnızca kırk çömez var. Yalnızca kırk ve bunlardan en çok yedi ya da sekizi kabul edilecek. Sheriam Sedai bu yeterli değil, diyor. Ama Kule standartlarını düşürmez... düşüremez. Aes Sedailer yeteneğe, güce ve isteğe sahip olmayan bir kadını kardeş olarak alamaz. Yüzüğü ve şalı Güç’ü yeterince iyi yönlendiremeyen veya başkalarının onu sindirmesine izin veren ya da yol çetinleşince vazgeçen birine veremezler. Eğitim ve sınavlar yönlendirme işini halledebilir, güç ve istek için de... Eh, gitmek istersen sana izin verirler. Sen cehaletten ölmeyecek kadarını öğrendikten sonra.”</p>

    <p>“Herhalde,” dedi Egwene yavaşça, “Sheriam bize bunu kısmen anlatmıştı. Ancak asla, yeterince Aes Sedai olmadığını düşünmemiştim.”</p>

    <p>“Onun bir teorisi var. İnsanları ayıkladığımızı söylüyor. Ayıklamak nedir, bilir misin? Sürüden beğenmediğin özelliklere sahip hayvanları çıkarmak.” Egwene sabırsızca başını salladı; koyunların arasında büyüyen kimse, sürüyü ayıklamaktan habersiz olamaz. “Sheriam Sedai Kızıl Ajah üç bin yıldır yönlendirebilen tüm erkekleri avladığından, yönlendirme yeteneğini hepimizden ayıkladığımızı düşünüyor. Senin yerinde olsam, Kızılların yanında bunun lafını etmezdim. Sheriam Sedai bu konuda birden çok ağız dalaşına girdi; biz ise sadece çömeziz.”</p>

    <p>“Etmem.”</p>

    <p>Elayne durdu, sonra, “Rand iyi mi?” dedi.</p>

    <p>Egwene ani bir kıskançlık hissetti –Elayne çok güzeldi– ama daha büyük bir korku, bu duygusunu bastırdı. Rand’ın Kız-Veliaht’la yegâne karşılaşması hakkında bildiklerini gözden geçirerek kendini yatıştırdı: Elayne’in Rand’ın yönlendirebildiğini bilmesine olanak yoktu.</p>

    <p>“Egwene?”</p>

    <p>“Olabileceği kadar iyi.” <em>Umarım ot kafalı budala iyidir.</em> “Onu son gördüğümde bazı Shienarlı askerlerle birlikte at sürüyordu.”</p>

    <p>“Shienarlılar! Bana çoban olduğunu söylemişti.” Başını iki yana salladı. “Kendimi en tuhaf zamanlarda onu düşünürken yakalıyorum. Elaida onun bir şekilde önemli olduğunu düşünüyor. Bunu açıkça söylemedi, ama onun için bir arama yapılmasını emretti ve Caemlyn’den ayrıldığını öğrenince küplere bindi.”</p>

    <p>“Elaida mı?”</p>

    <p>“Elaida Sedai. Annemin danışmanı. Kızıl Ajah’tandır, ama annem, onu buna rağmen sever gibi görünüyor.”</p>

    <p>Egwene’in ağzı kurumuştu. <em>Kızıl Ajah ve Rand’la ilgileniyor.</em> “Ben-ben onun şimdi nerede olduğunu bilmiyorum. Shienar’dan ayrıldı ve geri döneceğini sanmam.”</p>

    <p>Elayne ona dik bir bakış attı. “Bilsem de Elaida’ya onun nerede olduğunu söylemem, Egwene. Bildiğim kadarıyla yanlış olan hiçbir şey yapmadı ve Elaida’nın onu bir şekilde kullanmak istediğinden korkuyorum. Her neyse, izimizi süren Beyazpelerinlerle birlikte buraya vardığımız günden beri Elaida’yı görmedim. Hâlâ Ejderdağı tarafında kamp kurmuş durumdalar.” Aniden ayağa fırladı. “Daha mutlu şeylerden bahsedelim. Burada Rand’ı tanıyan iki kişi daha var ve onlardan biriyle tanışmanı istiyorum.” Egwene’in elini tuttu ve onu odadan çekerek çıkardı.</p>

    <p>“İki kız mı? Anlaşılan Rand bir sürü kızla tanışıyor.”</p>

    <p>“Hımmm?” Elayne, Egwene’i koridorda çekiştirmeye devam ederek onu süzdü. “Evet. Eh. Birisi Else Grinwell adında tembel bir velet. Burada uzun zaman kalacağını sanmam. İşlerinden kaytarıyor ve sürekli Muhafızların kılıç idmanlarını izlemeye kaçıyor. Rand’ın bir arkadaşıyla birlikte babasının çiftliğine geldiğini söylüyor. Mat. Anlaşılan kızın kafasına yandaki köyün ötesindeki dünyayla ilgili düşünceler sokmuşlar, o da Aes Sedai olmak için evden kaçmış.”</p>

    <p>“Erkekler,” diye mırıldandı Egwene. “Ben hoş bir çocukla bir iki dans etsem, Rand etrafta dişi çürük köpek gibi dolaşmaya başlar, ama kendisi-” Adam önlerinde koridora adım atınca sustu. Yanındaki Elayne de durdu ve Egwene’in elini tutan eli sıkılaştı.</p>

    <p>Aniden ortaya çıkışı sayılmazsa, adamda telaş uyandıracak hiçbir şey yoktu. Uzun boylu ve yakışıklıydı, orta yaşa yaklaşmıştı; uzun, koyu renkli, kıvırcık saçları vardı, ama omuzları sarkıktı ve gözlerinde bir hüzün vardı. Egwene ve Elayne’e doğru herhangi bir hamle yapmadı, sadece omzunda Kabuledilmişlerden biri belirene kadar durup onlara baktı.</p>

    <p>Kadın ona pek de anlayışsız olmayan bir sesle, “Burada olmaman gerek,” dedi.</p>

    <p>“Yürümek istedim.” Sesi derin ve gözleri kadar hüzünlüydü.</p>

    <p>“Olman gereken yerde, bahçede yürüyebilirsin. Gün ışığı sana iyi gelecektir.”</p>

    <p>Adam acı bir kahkaha attı. “Sizlerden iki ya da üç kişi her hareketimi izlerken mi? Sadece bir bıçak bulurum diye korkuyorsunuz.” Kabuledilmiş’in gözlerindeki bakışı görünce tekrar güldü. “Kendim için, kadın. Kendim için. Beni bahçenize ve gözleyen bakışlarınıza götür.”</p>

    <p>Kabuledilmiş adamın koluna hafifçe dokundu ve onu uzaklaştırdı.</p>

    <p>Adam gidince, Elayne, “Logain,” dedi.</p>

    <p>“Sahte Ejder!”</p>

    <p>“O ehlileştirildi, Egwene. Artık herhangi bir adamdan daha tehlikeli değil. Ama onu daha önce, Güç’ü kullanıp hepimizi yok etmesini önlemek için altı Aes Sedai gerekirken görmüştüm.” Ürperdi.</p>

    <p>Egwene de ürperdi. Kızıl Ajah’ın Rand’a yapacağı buydu.</p>

    <p>“Her zaman ehlileştirilmeleri mi gerekiyor?” diye sordu. Elayne ağzı bir karış açık ona bakakalınca çabucak ekledi: “Aes Sedailerin onların icabına bakmak için başka bir yöntem bulacağını sanıyordum. Hem Anaiya, hem de Moiraine, Efsaneler Çağı’nda yapılan en büyük işlerin erkekler ile kadınların Tek Güç’le birlikte çalışmalarını gerektirdiğini anlatmıştı. Ben sadece, onların bir yolunu bulmaya çalışacağını düşünmüştüm.”</p>

    <p>“Eh, bunu yüksek sesle düşündüğünü bir Kızıl kardeş duymasın. Egwene, bunu denediler. Beyaz Kule inşa edildikten sonra üç yüzyıl boyunca denediler. Bulunacak hiçbir şey olmadığı için vazgeçtiler. Haydi gel. Seni Min’le tanıştırmak istiyorum. Işık’a şükür, Logain’in gittiği bahçede değil.”</p>

    <p>Bu isim Egwene’e tanıdık gelmişti ve kızı görünce bunun nedenini anladı. Bahçede, üzerinde alçak bir taç köprü olan, dar bir çay vardı ve Min köprünün duvarı üzerinde bağdaş kurmuş oturuyordu. Üzerinde dar bir erkek pantolonu ile bol bir gömlek vardı ve kısa kesilmiş siyah saçları yüzünden, alışılmadık derecede güzel de olsa bir erkek çocuğu ile karıştırılabilirdi. Yanında, duvar üstlüğünde gri bir palto duruyordu.</p>

    <p>“Seni tanıyorum,” dedi Egwene. “Baerlon’daki handa çalışıyordun.” Hafif bir meltem, köprünün altındaki suları dalgalandırdı ve bahçenin ağaçlarındaki grikanatlılar şakıdılar.</p>

    <p>Min gülümsedi. “Sen de Karanlıkdostları getirip hanın yanmasına neden olanlardansın. Hayır, üzülme. Beni almaya gelen haberci o kadar çok para getirdi ki, Fitch Usta onu eskisinin iki katı büyüklükte yeniden yaptırıyor. Günaydın, Elayne. Köle gibi ders çalışmıyor musun? Ya da bulaşık yıkamıyor musun?” Bu, arkadaşlar arasındaki gibi, şakacı bir tonda söylenmişti ve Elayne’in gülümseyerek karşılık vermesi de bunu kanıtlıyordu.</p>

    <p>“Bakıyorum da Sheriam seni henüz bir elbisenin içine sokamamış.”</p>

    <p>Min’in kahkahası hınzırcaydı. “Ben çömez değilim.” Sesini cırtlaklaştırdı. “Evet, Aes Sedai. Hayır, Aes Sedai. Bir yeri daha süpürebilir miyim, Aes Sedai? Ben,” dedi kendi, alçak sesine dönerek, “istediğim gibi giyinirim.” Egwene’e döndü. “Rand iyi mi?”</p>

    <p>Egwene’in ağzı sıkılaştı. <em>Rand’ın Trolloc gibi koç boynuzu takması gerekir,</em> diye düşündü öfkeyle. “Hanınız tutuştuğunda üzülmüştüm ve Fitch Usta’nın onu yeniden yaptırabilmesine sevindim. Neden Tar Valon’a geldin? Besbelli Aes Sedai olmaya niyetin yok.” Min’in tek kaşı, Egwene’in keyif olduğundan şüphe etmediği bir tavırla havaya kalktı.</p>

    <p>Elayne, “Rand’dan hoşlanıyor,” diye açıkladı.</p>

    <p>“Biliyorum.” Min, Egwene’e bir bakış attı ve bir an Egwene onun gözlerinde hüzün –veya keder?– gördüğünü sandı. “Buradayım,” dedi Min dikkatle, “çünkü beni almak için birisi gönderildi ve bana at üstünde veya at sırtına bağlı halde gelmek arasında seçim yapmam söylendi.”</p>

    <p>“Her zaman abartırsın,” dedi Elayne. “Sheriam Sedai mektubu gördü ve bir rica olduğunu söylüyor. Min’in görüsü var, Egwene. Burada bulunmasının nedeni de bu; Aes Sedailerin bunu nasıl yaptığını inceleyebilmesi için. Güç değil.”</p>

    <p>“Ricaymış,” diye homurdandı Min. “Bir Aes Sedai senden gelmeni rica ettiğinde, bir kraliçeden, yanına yüz asker katılmış bir buyruğa benzer.”</p>

    <p>“Herkes bir şeyler görür,” dedi Egwene.</p>

    <p>Elayne başını iki yana salladı. “Min gibi değil. İnsanların etrafındakileri –auraları– görür. Ve de görüntüleri.”</p>

    <p>“Her zaman değil,” diye araya girdi Min. “Herkesin etrafında da değil.”</p>

    <p>“Bunlardan senin hakkında bir şeyler de okuyabilir, ancak her zaman doğruyu söylediğinden emin değilim. Kocamı iki kadınla daha paylaşmak zorunda kalacağımı söyledi ve buna asla katlanmam. Gülmekle yetiniyor ve kendince de işleri idare etmenin yolunun bu olmadığını söylüyor. Ama daha benim kim olduğumu bilmezken, kraliçe olacağımı söyledi; bir taç gördüğünü, bunun da Andor’un Gül Tacı olduğunu söyledi.”</p>

    <p>Egwene elinde olmadan, “Bana baktığında ne görüyorsun?” diye sordu.</p>

    <p>Min ona bir bakış attı. “Beyaz bir alev ve... Ah, her türlü şey. Ne anlama geldiğini bilmiyorum.”</p>

    <p>“Sık sık böyle diyor,” dedi Elayne alayla. “Bana baktığı zaman gördüğünü söylediği şeylerden biri kesik bir eldi. Benim elim değilmiş, öyle diyor. Bunun da ne anlama geldiğini bilmediğini iddia ediyor.”</p>

    <p>“Bilmiyorum da ondan,” dedi Min. “Yarısının bile ne anlama geldiğini bilmiyorum.”</p>

    <p>Patikada çizmelerin çıkardığı çatırtı, başlarını çevirip, gömlekleriyle ceketlerini kollarına atıp terli göğüslerini açıkta bırakmış, kınında duran kılıçlarını ellerinde taşıyan iki genç adama bakmalarına neden oldu. Egwene kendisini, bugüne dek gördüğü en yakışıklı adama bakarken buldu. Uzun boylu ve ince yapılı, ancak sertti ve kedi gibi bir zarafetle hareket ediyordu. Birden adamın elinin üzerine eğildiğini fark etti –adamın elini tuttuğunu fark etmemişti bile– ve aklında, duyduğu ismi aradı.</p>

    <p>“Galad,” diye mırıldandı. Adamın kara gözleri Egwene’in gözlerine dikilmişti. Kendisinden yaşça büyüktü. Rand’dan da. Rand’ı düşününce Egwene irkildi ve kendine geldi.</p>

    <p>“Benim adım da Gawyn” –diğer genç adam sırıtıyordu– “bence ilk seferinde duymadın da.” Min de sırıtıyordu ve yalnızca Elayne’in kaşları çatılmıştı.</p>

    <p>Egwene birden hâlâ Galad’ın tuttuğu elini hatırlayarak geri çekti.</p>

    <p>“Görevlerin izin verirse,” dedi Galad, “seni tekrar görmek isterim, Egwene. Yürüyüşe çıkabilir veya Kule’den ayrılmak için izin alabilirsen, şehrin dışında piknik yapabiliriz.”</p>

    <p>“Bu- bu hoş olurdu.” Egwene diğerlerinin, hâlâ keyifle sırıtan Min ile Gawyn’in ve hâlâ kaşları çatık olan Elayne’in varlığının farkındaydı ve bundan rahatsız olmuştu. Kendisini yatıştırmaya, Rand’ı düşünmeye çalıştı. <em>O kadar... güzel ki...</em> Yüksek sesle konuştuğundan, hafiften endişe ederek ürperdi.</p>

    <p>“O zamana kadar.” Galad gözlerini nihayet ondan alarak Elayne’e eğilip selam verdi. “Kardeşim.” Bir bıçak kadar kıvrak hareketlerle köprüden yürüyüp gitti.</p>

    <p>“Bu adam,” diye mırıldandı Min arkasından bakarak. “Her zaman doğru olanı yapar. Kimin canını yakarsa yaksın.”</p>

    <p>“Kardeş mi?” dedi Egwene. “Sanmıştım ki, o senin... Yani, kaşlarını çatışına bakınca...” Elayne’in kıskandığını sanmıştı ve hâlâ da emin değildi.</p>

    <p>“Ben onun kardeşi değilim,” dedi Elayne kararlılıkla. “Öyle olmayı reddediyorum.”</p>

    <p>“Bizim babamız onun da babasıydı,” dedi Gawyn soğuk bir tavırla. “Bunu iddia ederek Anneme yalancı demiş oluyorsun ve sana hatırlatırım ki, bunu yapmak için ikimizin toplamında olandan da fazla cesaret gerekir.”</p>

    <p>Egwene ilk kez Gawyn’in saçlarının da, ter yüzünden koyulaşmış ve kıvrılmış da olsa, Elayne’le aynı kızılımsı sarı renkte olduğunu fark etti.</p>

    <p>“Min haklı,” dedi Elayne. “Galad’ın içinde zerre kadar insanlık yok. Kendisini merhametin, acımanın veya... Bir Trolloc’tan daha fazla insan değil.”</p>

    <p>Gawyn tekrar sırıttı. “Bunu bilemem. Egwene arkadaşımıza bakışını görünce.” Egwene’in ve kız kardeşinin bakışını gördü ve onları kınındaki kılıcıyla savuşturmak istermiş gibi ellerini havaya kaldırdı. “Üstelik tanıdıklarım arasında eli en iyi kılıç tutan o. Muhafızların ona bir şeyi bir kez göstermesi yetiyor, hemen öğreniveriyor. Galad’ın hiç denemeden yaptıklarının yarısını öğretmek için beni neredeyse öldüresiye terletiyorlar.”</p>

    <p>“Peki iyi kılıç tutmak yeterli mi?” Elayne küçümseyerek burnunu çekti. “Erkekler! Egwene, tahmin edebileceğin gibi, bu rezil bir biçimde çıplak olan ahmak benim kardeşim. Gawyn, Egwene Rand al’Thor’u tanıyor. Aynı köyden gelmişler.”</p>

    <p>“Öyle mi? O gerçekten de İki Nehir’de mi doğdu, Egwene?”</p>

    <p>Egwene kendisini zorlayarak soğukkanlılıkla kafa salladı. <em>Ne biliyor?</em> “Elbette, orada doğdu. Birlikte büyüdük.”</p>

    <p>“Elbette,” dedi Gawyn yavaşça. “Çok tuhaf biriydi. Çobanım, demişti, ama görünüşü ve tavrı benim tanıdığım çobanların hiçbirine benzemiyordu. Tuhaf. Rand al’Thor’la ve her türden insanla tanıştım. Bazıları adını bile bilmiyor, ama tarif başka birine ait olamaz ve o hepsinin hayatlarını değiştirmiş. Caemlyn’e sırf Logain’i buraya getirilirken oradan geçtiğinde görmek için gelen bir ihtiyar çiftçi vardı; ancak ayaklanmalar başladığında çiftçi kalarak Annem için savaştı. Dünyayı görmek üzere yola çıkan, ona, hayatın çiftliğinden ibaret olmadığını hatırlatan genç bir adam yüzünden. Rand al’Thor. İnsan neredeyse onun <em>ta’veren</em> olduğunu düşünüyor. Elaida onunla kesinlikle ilgileniyor. Acaba onunla tanışmak, yaşamlarımızın Desen’deki yerini değiştirecek mi?”</p>

    <p>Egwene, Elayne ve Min’e baktı. Rand’ın gerçekten de <em>ta’veren</em> olduğuna dair hiçbir ipuçları olmayacağına emindi. Daha önce işin bu yanını hiç düşünmemişti; o Rand’dı ve yönlendirme yeteneğiyle lanetlenmişti. Ama <em>ta’veren</em>’ler, insanları, onlar hareket etmek istese de istemese de, hareket ettirirdi. “Sizleri gerçekten sevdim,” dedi el hareketiyle kızların ikisini de işaret ederek. “Arkadaşınız olmak istiyorum.”</p>

    <p>“Ben de öyle,” dedi Elayne.</p>

    <p>Egwene gayriihtiyari ona sarıldı, sonra Min de sıçrayarak aşağı indi ve üçü köprünün üzerinde durup birbirlerine sarıldılar.</p>

    <p>“Üçümüz birbirimize bağlandık,” dedi Min, “ve hiçbir erkeğin bunu bozmasına izin veremeyiz. Onun bile.”</p>

    <p>“İçinizden biri sakıncası yoksa bana ne olup bittiğini anlatabilir mi?” diye sordu Gawyn nazikçe.</p>

    <p>“Sen anlamazsın,” dedi kız kardeşi ve kızların üçü de bir kıkırdama nöbetine tutuldular.</p>

    <p>Gawyn başını kaşıdı, sonra iki yana salladı. “Eh, Rand al’Thor’la herhangi bir ilgisi vardı, Elaida’nın sizi duymadığına emin olun. Buraya geldiğimizden beri Beyazpelerin Sorgucular gibi üzerime abandı. Bence ona karşı-” İrkildi, bahçeyi geçen, kızıl şallı bir kadın vardı.</p>

    <p>“‘Karanlık Varlık’ın adını an,’” diye alıntı yaptı, “‘hemen yanında belirsin.’ İdman alanının dışında gömleğimi giymek hakkında bir vaaza daha ihtiyacım yok. Hepinize iyi sabahlar.”</p>

    <p>Elaida, köprüye yaklaşırken uzaklaşan Gawyn’e bir bakış attı. Egwene onun güzelden ziyade gösterişli bir kadın olduğunu düşündü, ama yaşını belli etmeyen görünüm onu şalı kadar kesin bir şekilde imliyordu; bu ifade, yalnızca en yeni kardeş yapılanlarda yoktu. Bakışları Egwene’e gelip bir an durduğunda, Egwene, Aes Sedai’de aniden bir sertlik gördü. Egwene Moiraine’i her zaman güçlü, ipeklerin altındaki çelik gibi düşünmüştü, ama Elaida ipeğe de gerek görmemişti.</p>

    <p>“Elaida,” dedi Elayne. “Bu Egwene. O da içinde tohumla doğmuş. Ve de daha şimdiden bazı dersler aldığı için benim kadar ilerlemiş. Elaida?”</p>

    <p>Aes Sedai’nin yüzü boş ve okunması imkânsızdı. “Caemlyn’de, çocuğum, Kraliçe annenin danışmanıyım, ancak burası Beyaz Kule, sen de bir çömezsin.” Min gitmeye davrandı, ama Elaida onu sertçe, “Kal, kızım. Seninle konuşmak istiyorum,” diyerek durdurdu.</p>

    <p>“Seni doğduğumdan beri tanıyorum, Elaida,” dedi Elayne duyduklarına inanamadan. “Beni büyürken izledin ve ben oynayayım diye bahçeleri kışın çiçek açtırırdın.”</p>

    <p>“Çocuğum, orada Kız-Veliaht’tın. Burada çömezsin. Bunu öğrenmen gerekiyor. Bir gün büyük olacaksın, ama öğrenmen gerekiyor!”</p>

    <p>“Evet, Aes Sedai.”</p>

    <p>Egwene hayretler içinde kalmıştı. Birisi onu başkalarının önünde böyle küçük düşürse, küplere binerdi.</p>

    <p>“Şimdi, ikiniz de gidin.” Derin ve güçlü bir gong sesi duyuldu ve Elaida başını yana eğdi. Güneş zirvenin yarı yolundaydı. “Yüksek,” dedi Elaida. “Daha fazla uyarı almak istemiyorsanız, acele etmeniz gerek. Elayne? İşlerini bitirdikten sonra Çömezler Sorumlusu’nu çalışma odasında ziyaret et. Bir çömez konuşması söylenmedikçe bir Aes Sedai’yle konuşmaz. Koşun, ikiniz de. Geç kalacaksınız. Koşun!”</p>

    <p>Eteklerini havaya kaldırarak koştular. Egwene Elayne’e baktı. Kızın yanaklarında iki al nokta, yüzünde ise azimli bir ifade vardı.</p>

    <p>“Aes Sedai olacağım,” dedi Elayne usulca, ama bu daha çok bir vaat gibiydi.</p>

    <p>Arkalarında Egwene Aes Sedai’nin, “Anladığım kadarıyla buraya Moiraine Sedai tarafından getirildin, kızım,” diye başladığını duydu.</p>

    <p>Durup dinlemek, Elaida’nın Rand hakkında sorular sorup sormadığını öğrenmek istiyordu, ama Yüksek Beyaz Kule’de çınlıyor ve onu işlerinin başına çağırıyordu. Koşması emredilmiş gibi koştu.</p>

    <p>“Aes Sedai olacağım,” diye homurdandı. Elayne ondan yana anlayışlı bir gülümseme çaktı ve daha hızlı koştular.</p>

    <p class="paragraf">Nihayet köprüden ayrıldığında, Min’in gömleği üzerine yapışmıştı. Terlemesi güneşten değil, Elaida’nın sorularının hararetindendi. Aes Sedai’nin onu izlemediğine emin olmak için omzunun üzerinden geriye baktı, ama Elaida ortalıkta görünmüyordu.</p>

    <p>Elaida, Moiraine’in onu çağırttığını nereden bilmişti? Min bunun yalnızca kendisi, Moiraine ve Sheriam arasındaki bir sır olduğuna emindi. Bir de Rand hakkında sorduğu bütün o sorular. Bir Aes Sedai’nin yüzüne karşı Rand hakkında hiçbir şey duymadığını ve onun hakkında hiçbir şey bilmediğini söylerken yüzünü ve gözlerini sabit tutmak hiç de kolay olmamıştı. <em>Ondan ne istiyor? Işık adına, Moiraine ondan ne istiyor? O ne? Işık adına, yalnızca bir kere karşılaştığım, üstelik de bir çiftlik çocuğu olan birine âşık olmak istemiyorum.</em></p>

    <p>“Moiraine, Işık seni kör etsin,” diye mırıldandı. “Beni buraya her ne için getirdiysen, saklandığın yerden çıkıp gidebileceğimi söyle!”</p>

    <p>Aldığı tek yanıt, grikanatlıların tatlı şarkısıydı. Yüzünü buruşturarak serinleyecek bir yer aramaya çıktı.</p>
  </div>
</body>
</html>
