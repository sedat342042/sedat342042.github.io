<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="8. Yenidendoğan Ejder">8<br />
    Yenidendoğan Ejder</h1>

    <p>Rand, başta, Muhafız’ın yanında kaskatı bacaklarla ve gergin bir halde yürüyordu. <em>Ayakta karşıla.</em> Lan için söylemesi kolaydı. Amyrlin Makamı tarafından çağrılan o değildi. Gün sona ermeden önce ehlileştirilmeyeceğinden veya başına daha kötüsünün gelmeyeceğinden emin değildi. Rand, boğazına bir şey takılmış gibi hissediyordu; yutkunamıyordu ve fena halde yutkunmak istiyordu.</p>

    <p>Koridorlar insanlarla tıklım tıklım doluydu, hizmetkârlar sabah işlerinin peşinde koşuyor, savaşçılar uzun cübbelerinin üzerinde kılıçlar taşıyordu. Birkaç ufak oğlan çocuğu, büyüklerinin yanında küçük idman kılıçları taşıyarak dolanıyor, adamların yürüyüşlerini taklit ediyordu. Dövüşten geriye hiçbir iz kalmamıştı, ama çocuklarda bile olası bir saldırı beklentisi vardı. Yetişkin adamlar da sıçan sürüsü bekleyen kediler gibiydi.</p>

    <p>Ingtar, Rand ve Lan’e tuhaf, neredeyse sıkıntılı bir bakış atıp ağzını açtı, ancak yanlarından geçerken hiçbir şey söylemedi. Uzun boylu, ince ve solgun benizli olan Kajin, yumruklarını başının üzerine kaldırarak, <em>“Tai’shar malkier! Tai’shar Manetheren!”</em> diye bağırdı. Gerçek Malkier kanı. Gerçek Manetheren kanı.</p>

    <p>Rand sıçradı. <em>Işık adına, bunu neden söyledi? Aptal olma,</em> dedi kendi kendine. <em>Burada hepsi Manetheren’i biliyor. Eski öykülerin hepsini biliyorlar, içinde savaş olduğu sürece. Kahrolayım, kendime hâkim olmam gerek.</em></p>

    <p>Lan, karşılık olarak yumruğunu kaldırdı. <em>“Tai’shae Shienar!”</em></p>

    <p>Koşmaya kalksa, izini atına ulaşmasına yetecek kadar süreyle kaybedebilir miydi? <em>Peşimden iz sürücüleri gönderirse...</em> Attığı her adımla birlikte daha da geriliyordu.</p>

    <p>Kadınların odalarına yaklaşırlarken, Lan aniden, “Kedinin Avluyu Geçişi!” diye patladı.</p>

    <p>İrkilen Rand, gayriihtiyari, kendisine öğretilen yürüme duruşunu aldı; sırtı gergin, ancak kaslarının tümü gevşekti, sanki gövdesi başının tepesindeki bir telde asılı duruyor gibiydi. Bu, rahat, neredeyse kibirli bir yürüyüştü. Dıştan bakıldığında rahattı; oysa gerçekte içi içini yiyordu. Yaptığı şeye şaşıracak hiç vakti yoktu. Son koridoru, birbirleriyle uygun adım geçtiler.</p>

    <p>Odalarının girişindeki kadınlar, sakince yaklaşmalarını izlediler. Bazıları eğik masaların arkasında oturuyor, geniş defterleri kontrol ediyor, bazen de bir şeyler yazıyorlardı. Diğerleri örgü örüyor veya iğne ve kasnakla çalışıyordu. İpekler içindeki kadınlar da bu nöbeti, üniformalı kadınlarla birlikte tutuyordu. Kemerli kapılar açık duruyordu, kadınlar dışında kimse tarafından korunmuyorlardı. Hiçbir Shienarlı erkek, davet edilmeden içeri girmezdi, ama her Shienarlı erkek gerekirse o kapıyı savunmaya hazırdı, fakat böyle bir zorunluluk onu şaşırtırdı.</p>

    <p>Rand’ın midesi bulanıyor ve yanıyordu. <em>Kılıçlarımıza bir bakıp bizi geri çevirecekler. Eh, istediğim de bu, değil mi? Bizi geri çevirirlerse belki hâlâ kaçabilirim. Muhafızları çağırıp üzerimize salmazlarsa tabii.</em> Lan’in ona verdiği duruşa, seldeki yüzen yegâne dala tutunacağı gibi tutundu; kendisini kuyruğunu kıstırıp kaçmaktan alıkoyan tek şey buydu.</p>

    <p>Durduklarında, Leydi Amalisa’nın nedimelerinden biri, yuvarlak yüzlü bir kadın olan Nisura, nakışını bir kenara bıraktı ve ayağa kalktı. Gözleri kılıçlarında gezindi ve ağzı sıkılaştı, ama onlardan bahsetmedi. Bütün kadınlar yaptıkları işi bırakıp sessizce ve dikkatle onları izlediler.</p>

    <p>“İkinize de şerefler olsun,” dedi Nisura başını hafifçe eğerek. Rand’a o kadar hızlı bir bakış attı ki, Rand bakışı gördüğüne emin olamadı; ona, Perrin’in söylediği şeyi hatırlatıyordu. “Amyrlin Makamı seni bekliyor.” Bir işaret yaptı ve diğer iki kadın –kadınlar hizmetkâr değildi; şereflendiriliyorlardı– onlara eşlik etmek için öne çıktı. Kadınlar Nisura’dan bir nebze daha aşağıya eğildiler ve kemer altından geçmelerini işaret ettiler. İkisi de Rand’a yan bir bakış attıktan sonra, ona hiç bakmadı.</p>

    <p><em>Hepimizi mi, sadece beni mi arıyorlardı? Neden hepimizi?</em></p>

    <p>İçeri girdiklerinde, Rand’ın beklediği bakışlarla karşılaştılar –erkeklerin nadir görüldüğü kadınların odalarında iki adam– ve kılıçları birden birçok kaşın kalkmasına neden oldu, ama kadınlardan hiçbiri konuşmadı. İki adam kadınların yollarına, sohbet düğümleri, Rand’ın duyamayacağı kadar alçak sesli mırıldanmalar bıraktı. Lan, bunların farkında bile değilmiş gibi yürümeye devam etti. Rand ise, refakatçilerinin peşinde yürürken duyabilmeyi diledi.</p>

    <p>Ardından Amyrlin Makamı’nın odalarına ulaştılar; koridorda, kapının önünde üç Aes Sedai bekliyordu. Uzun boylu Aes Sedai Leane’in elinde, altın alevli asası vardı. Rand, saçaklarına göre biri Beyaz Ajah’tan, diğeri de Sarı Ajah’tan olan diğer iki kadını tanımıyordu. Ancak aynı koridorda koşarken ona bakan yüzlerini hatırlıyordu. Bilen gözleri olan, pürüzsüz Aes Sedai gözleri. Onu kaşlarını kaldırıp dudaklarını büzerek izliyorlardı. Lan ve Rand’ı getiren kadınlar dizlerini kırarak selam verdiler ve onları Aes Sedailere devrettiler.</p>

    <p>Leane, Rand’ı hafif bir gülümsemeyle tepeden tırnağa süzdü. Gülümsemesine rağmen sesinde bir terslik vardı. “Amyrlin Makamı’na bugün ne getirdin, Lan Gaidin? Genç bir aslan mı? Yeşiller bunu görmese iyi olur, yoksa o daha nefes alamadan, birisi onu kendisine bağlar. Yeşiller kendilerine gençten bağlamayı severler.”</p>

    <p>Rand, teninin içinde terlemenin mümkün olup olmadığını merak etti. Başına gelenin bu olduğu hissediyordu. Lan’e bakmak istedi, ama Muhafız’ın bu konudaki talimatlarını hatırladı. “Ben, bir zamanlar Manetheren olan İki Nehir’den gelme, Tam al’Thor oğlu, Rand al’Thor. Amyrlin Makamı tarafından çağrıldığımdan, Leane Sedai, geldim. Hazırım.” Sesinin bir kez bile titrememesine şaşmıştı.</p>

    <p>Leane kaşlarını çattı ve gülümsemesi solarak yerini düşünceli bir ifadeye bıraktı. “Bunun bir çoban olması gerekmiyor muydu, Lan Gaidin? Bu sabah kendisinden bu kadar emin değildi.”</p>

    <p>“O bir erkek, Leane Sedai,” dedi Lan kararlı bir sesle. “Ne fazlası, ne de azı. Biz neysek, oyuz.”</p>

    <p>Aes Sedai başını iki yana salladı. “Dünya her gün daha da tuhaflaşıyor. Herhalde demirci de bir taç takıp Yüksek Anlatım’da konuşur. Burada bekleyin.” Geldiklerini duyurmak üzere içeride kayboldu.</p>

    <p>Yalnızca birkaç saniyeliğine gitmişti, ama Rand geriye kalan Aes Sedailerin bakışlarını, rahatsız edici bir biçimde kendi üzerinde hissediyordu. Lan’in ona söylediği gibi, bakışlarına aynen karşılık vermeye çalışınca kafa kafaya vererek fısıldanmaya başladılar. <em>Neler söylüyorlar? Ne biliyorlar? Işık adına, beni ehlileştirecekler mi? Lan’in başına gelenle yüzleşmekten kastettiği bu muydu?</em></p>

    <p>Leane geri dönerek Rand’a içeri girmesini işaret etti. Lan de peşinden gitmeye davranınca, asasını adamın göğsüne koyarak onu durdurdu. “Sen değil, Lan Gaidin. Moiraine Sedai’nin sana verecek işi var. Aslan yavrun kendi başına da güvende olacaktır.”</p>

    <p>Kapı, Rand’ın arkasından kapandı, ama öncesinde Lan’in haşin ve güçlü, ancak sadece kendi duyabileceği kadar alçak sesini duydu: <em>“Tai’shar Manetheren!”</em></p>

    <p>Odanın bir tarafında Moiraine, diğer tarafında da zindanda gördüğü Kahverengi Aes Sedailerden biri oturuyordu, ama gözlerini ayıramadığı kişi, büyük masanın ardındaki yüksek arkalıklı sandalyede oturan kadındı. Ok menfezlerinin üzerindeki perdeler kısmen kapalıydı, ama aralıklarından sızan ışık, kadının yüzünü açık seçik görmesine izin vermiyordu. Rand onu yine de tanıdı. Amyrlin Makamı.</p>

    <p>Çabucak bir dizinin üzerine çökerek sol elini kılıcının kabzasına koydu, sağ yumruğunu desenli halıya bastırdı ve başını eğdi. “Beni çağırdığınız için, Anne, geldim. Hazırım.” Başını kaldırınca kadının kaşlarının havaya kalktığını gördü.</p>

    <p>“Öyle misin, çocuğum?” Kadının sesi eğlenmiş gibiydi. Sesinde, Rand’ın çıkaramadığı bir şey daha vardı. Kadın kesinlikle eğleniyor gibi görünmüyordu. “Ayağa kalk, çocuğum, sana bir bakayım.”</p>

    <p>Rand doğruldu ve yüzünü sakin tutmaya çalıştı. Ellerini yumruk yapmamak için çaba sarf etmesi gerekti. <em>Üç Aes Sedai. Bir adamı ehlileştirmek için kaç tanesi gerekir? Logain’in peşine on iki veya daha fazlasını gönderdiler. Moiraine bana bunu yapar mı?</em> Amyrlin Makamı’nın bakışlarına aynen karşılık verdi. Kadın gözlerini kırpmadı.</p>

    <p>Nihayet masanın önüne düzgün bir biçimde çekilmiş, merdiven arkalıklı bir sandalyeyi işaret ederek, “Otur, çocuğum,” dedi. “Korkarım bu iş kısa sürmeyecek.”</p>

    <p>“Teşekkür ederim, Anne.” Başını eğdikten sonra Lan’in ona öğrettiği gibi sandalyeye bir göz atıp kılıcına dokundu. “İznin olursa, Anne, ayakta duracağım. Nöbet henüz bitmedi.”</p>

    <p>Amyrlin Makamı kızgın bir ses çıkarıp Moiraine’e baktı. “Üzerine Lan’i mi saldın, Kızım. O muhafızların usullerini kapmadan da bu yeterince zor olacak.”</p>

    <p>“Lan bütün çocukları eğitiyordu, Anne,” diye cevap verdi Moiraine sakince. “Kılıç taşıdığı için, buna, diğerlerine olduğundan daha fazla zaman ayırdı.”</p>

    <p>Kahverengi Aes Sedai sandalyesinde yer değiştirdi. “Gaidinler dikkafalı ve mağrur, ancak kullanışlıdırlar, Anne. Ben Tomas’sız yapamam, senin de Aldric’i kaybetmek istemeyeceğin gibi. Birkaç Kızıl’ın bile zaman zaman bir Muhafızları olmasını istediklerini duymuştum. Yeşiller de, elbette...”</p>

    <p>Artık Aes Sedailerin üçü de Rand orada değilmiş gibi davranıyordu. “Bu kılıç...” dedi Amyrlin Makamı. “Balıkçıl nişanlı bir kılıca benziyor. Bunu nereden buldu, Moiraine?”</p>

    <p>“Tam al’Thor henüz çocukken İki Nehir’den ayrıldı, Anne. Illian ordusuna katıldı ve Beyazpelerin Savaşı ve Tear ile yapılan son iki savaşta askerlik yaptı. Zamanla bir kılıç ustası ve Yoldaşların İkinci Yüzbaşısı rütbesine yükseldi. Aiel Savaşı’ndan sonra, Tam al’Thor İki Nehir’e Caemlynli bir eş ve bir erkek bebekle birlikte döndü. Bunu daha önce bilseydim, bizi pek çok şeyden kurtarabilirdi, ama artık biliyorum.”</p>

    <p>Rand, Moiraine’e baktı. Tam’in İki Nehir’den ayrıldığını ve dışardan bir eşle ve kılıçla birlikte geldiğini biliyordu, ama geri kalanlar... <em>Bütün bunları nereden öğrendin? Emond Meydanı’nda olamaz. Nynaeve sana, bana anlattığından çok daha fazlasını anlatmadığı sürece. Bir erkek bebek. Kendi oğlu, demiyor. Ama öyleyim.</em></p>

    <p>“Tear’a karşı.” Amyrlin Makamı hafifçe kaşlarını çattı. “Eh, o savaşlarda her iki tarafta da yeterince kabahat vardı. Konuşmaktan çok savaşmaya meraklı, aptal adamlar. Bize kılıcın gerçek olup olmadığını söyleyebilir misin, Verin?”</p>

    <p>“Sınamalar var, Anne.”</p>

    <p>“O halde onu al ve sına, Kızım.”</p>

    <p>Üç kadın ona bakmıyordu bile. Rand geri adım atarak kabzayı sıkı sıkı kavradı. “Bu kılıcı bana babam verdi,” dedi öfkeyle. “Kimse onu benden alamaz.” Ancak o zaman Verin’in sandalyesinden kalkmamış olduğunu fark etti. Utanç içinde kadınlara bakarak dengesini yeniden kazanmaya çalıştı.</p>

    <p>“Demek,” dedi Amyrlin Makamı, “sende Lan’in kattığının dışında da biraz ateş var. İyi. Buna ihtiyacın olacak.”</p>

    <p>“Ben neysem oyum, Anne,” dedi yeterince düzgün bir sesle. “Başıma geleceklere hazırım.”</p>

    <p>Amyrlin Makamı yüzünü buruşturdu. “Lan seninle uğraşmış. Dinle beni, çocuğum. Birkaç saat içinde Ingtar, çalınmış Boru’yu bulmak için yola çıkacak. Arkadaşın Mat de onunla birlikte gidecek. Diğer arkadaşının –Perrin miydi?– da onunla gideceğini tahmin ediyorum. Onlara eşlik etmek istiyor musun?”</p>

    <p>“Mat ile Perrin gidiyor mu? Neden?” İş işten geçtikten sonra saygı dolu bir “Anne” hitabı eklemeyi hatırladı.</p>

    <p>“Arkadaşının taşıdığı hançeri biliyor musun?” Ağzını bükmesinden, hançer hakkında ne düşündüğü anlaşılıyordu. “O da alındı. Bulunmadığı sürece, onunla hançer arasındaki bağ tamamen koparılamaz ve ölür. İstersen onlarla birlikte gidebilirsin. Ya da burada kalabilirsin. Lord Agelmar’ın seni burada istediğin kadar konuk edeceğine şüphe yok. Ben de bugün yola çıkacağım; Moiraine Sedai de Egwene ve Nynaeve gibi, bana eşlik edecek, bu yüzden yalnız kalacaksın. Seçim sana ait.”</p>

    <p>Rand ona bakakaldı. <em>İstediğim zaman gidebileceğimi söylüyor. Beni buraya bunun için mi getirdi? Mat ölüyor!</em> Ellerini kucağında kavuşturmuş, sakince oturan Moiraine’e bir göz attı. Dünyada hiçbir şeyi Rand’ın nereye gittiği kadar az umursamıyormuş gibi görünüyordu. <em>Beni ne yöne iteceksin, Aes Sedai? Kahrolayım, ben diğer yöne gideceğim. Ama Mat ölüyorsa... onu terk edemem. Işık adına, o hançeri nasıl bulacağız?</em></p>

    <p>“Seçimi şimdi yapman gerekmiyor,” dedi Amyrlin Makamı. Onun da umurunda değil gibiydi. “Ama Ingtar yola çıkmadan önce karar vermen gerekecek.”</p>

    <p>“Ingtar’la gideceğim, Anne.”</p>

    <p>Amyrlin Makamı dalgınlıkla kafasını salladı. “Bu iş hallolduğuna göre, önemli meselelere geçebiliriz. Yönlendirebildiğini biliyorum, evlat. Ne biliyorsun?”</p>

    <p>Rand’ın ağzı açık kaldı. Mat için endişe etmeye dalmışken, kadının rahat bir tavırla söylediği sözler ona bir ahır kapısı gibi çarpmıştı. Lan’in nasihatleri ve talimatlarının hepsi kafasında dönüp duruyordu. Dudaklarını yalayarak kadına baktı. Kadının bildiğini düşünmek bir şey, gerçekten bildiğini öğrenmek ise bambaşka bir şeydi. Terler nihayet alnında belirdi.</p>

    <p>Kadın, koltuğunda öne eğilerek ondan bir yanıt bekledi, ama Rand, onun arkasına yaslanmak istediği hissine kapıldı. Lan’in söylediğini hatırlıyordu. <em>Senden korkuyorsa...</em> Gülmek istedi. <em>Amyrlin ondan</em> korkuyor <em>ise.</em></p>

    <p>“Hayır, yapamıyorum. Yani... kasten yapmadım. Oldu işte. İstediğim- Güç’ü yönlendirmek değildi. Bunu bir daha asla yapmayacağım. Yemin ederim.”</p>

    <p>“Yapmak istemiyorsun,” dedi Amyrlin Makamı. “Eh, bu akıllılık. Aynı zamanda da aptallık. Bazılarına yönlendirmek öğretilebilir; çoğuna öğretilemez. Ancak birkaçı doğuştan bunun tohumunu içinde taşır. Eninde sonunda, isteseler de istemeseler de, Tek Güç’ü kullanırlar, balık yumurtasından balık çıkacağı nasıl muhakkaksa, öyle. Yönlendirmeye devam edeceksin, evlat. Bu senin elinde değil. Ve de yönlendirmeyi, bunu denetlemeyi öğrensen de iyi olacak, aksi halde delirecek kadar yaşamazsın. Tek Güç, akışını denetleyemeyenleri öldürür.”</p>

    <p>“Nasıl öğreneceğim ki?” diye sordu Rand. Moiraine ile Verin orada istiflerini bozmadan oturmuş, onu seyrediyordu. <em>Örümcekler gibi.</em> “Nasıl? Moiraine bana hiçbir şey öğretemeyeceğini iddia ediyor, ben de nasıl öğrenebileceğimi bilmiyorum. Zaten öğrenmek de istemiyorum. Durmak istiyorum. Bunu anlayamıyor musun? Durmak!”</p>

    <p>“Sana gerçeği söyledi, Rand,” dedi Moiraine. Hoş bir sohbet yapıyorlarmış gibi konuşuyordu. “Seni eğitebilecek olanlar, erkek Aes Sedailer, üç bin yıldır ölü. Yaşayan hiçbir Aes Sedai sana <em>saidin</em>’e dokunmayı öğretemez, senin de <em>saidar</em>’a dokunmayı öğrenemeyeceğin gibi. Ne bir kuş balığa uçmayı öğretebilir, ne de bir balık kuşa yüzmeyi.”</p>

    <p>“Bunun her zaman kötü bir deyiş olduğunu düşünmüşümdür,” dedi Verin aniden. “Dalan ve yüzen kuşlar vardır. Fırtınalar Denizi’nde de açılmış iki kolun kadar uzun yüzgeçleri olan, uçan balıklar vardır, ağızları ise kılıç gibidir, öyle ki...” Konuşmayı kesti ve bocaladı. Moiraine ile Amyrlin Makamı ona ifadesiz yüzlerle bakıyordu.</p>

    <p>Rand, bu sessizlik anını kendisini toparlamak için kullandı. Tam’in ona uzun zaman önce öğrettiği gibi, zihninin içinde tek bir alev oluşturup tüm korkularını ona katarak, boşluğu, hiçliğin sakinliğini aradı. Alev her şeyi içine alana kadar büyür gibi oldu, ta ki, artık içeride tutulamayacak veya tasavvur edilemeyecek olana kadar. O gittikten sonra, yerinde bir huzur duygusu kaldı. Kenarlarında hâlâ titreşen duygulara, kara lekelere benzeyen korku ve öfkeye rağmen, boşluk hâlâ yerindeydi. Yüzeyinden, düşünceler buzun üzerindeki çakıltaşları gibi geçiyordu. Aes Sedai’nin dikkati ondan sadece bir saniye uzaklaşmıştı, ama geri döndüklerinde Rand’ın yüzü sakindi.</p>

    <p>“Neden benimle böyle konuşuyorsun, Anne?” diye sordu. “Beni ehlileştiriyor olman gerekirdi.”</p>

    <p>Amyrlin Makamı kaşlarını çatıp Moiraine’e döndü. “Bunu ona Lan mi öğretti?”</p>

    <p>“Hayır, Anne. Bunu Tam al’Thor’dan almış.”</p>

    <p>“Neden?” diye sordu Rand tekrar.</p>

    <p>Amyrlin Makamı doğrudan gözlerinin içine baktı ve, “Yenidendoğan Ejder olduğun için,” dedi.</p>

    <p>Boşluk sallandı. Dünya sallandı. Her şey etrafında döner gibi oldu. Hiçliğe yoğunlaştı ve boşluk geri döndü, dünya dinginleşti. “Hayır, Anne. Işık yardımcım olsun ki, yönlendirebiliyorum, ama ben ne Raolin Karanlıkbelası, ne Guraie Amalasan, ne de Yurian Taşyay değilim. Beni ehlileştirebilir veya beni öldürebilirsiniz, ama ben, boynuna Tar Valon yuları geçirilmiş, evcil bir sahte Ejder olacak değilim.”</p>

    <p>Verin’in soluğunun kesildiğini duydu ve Amyrlin’in gözleri mavi kayalar kadar sert bir bakışla irileşti. Bu onu etkilemedi; içindeki boşluğun üzerinden kayıp geçti.</p>

    <p>“Bu isimleri nereden duydun?” diye sordu Amyrlin. “Sana herhangi bir sahte Ejder’in iplerini Tar Valon’un çektiğini kim söyledi?”</p>

    <p>“Bir dost, Anne,” dedi. “Bir âşık. Adı Thom Merrilin’di. Artık öldü.” Moiraine bir ses çıkarınca Rand ona baktı. Moiraine, Thom’un ölü olmadığını iddia ediyordu, ama hiçbir zaman herhangi bir kanıt sunmamıştı ve Rand, bir adamın bir Soluk’la güreş tutup da nasıl sağ çıkabileceğini anlamıyordu. Düşünce konu dışıydı ve silindi. Artık yalnızca boşluk ve birlik vardı.</p>

    <p>“Sen bir sahte Ejder değilsin,” dedi Amyrlin kararlı bir sesle. “Sen gerçek Yenidendoğan Ejder’sin.”</p>

    <p>“Ben İki Nehirli bir çobanım, Anne.”</p>

    <p>“Kızım, ona hikâyeyi anlat. <em>Gerçek</em> bir hikâye bu, evlat. İyi dinle.”</p>

    <p>Moiraine konuşmaya başladı. Rand, gözlerini Amyrlin’in yüzünden ayırmıyordu, ama söylenenleri duyuyordu.</p>

    <p>“Neredeyse yirmi yıl önce Aieller, Dünyanın Omurgası’nı, ilk ve son kez geçtiler. Cairhien’i talan ederek geçip üzerlerine salınan her orduyu yok ettiler, Cairhien şehrini yaktılar ve Tar Valon’a kadar olan yolu savaşarak katettiler. Mevsim kıştı ve kar yağıyordu, ama sıcak ve soğuk, bir Aiel için çok az şey ifade eder. Son savaş, asıl önemli olan Parlak Duvarlar’ın dışında, Ejderdağı’nın gölgesinde yapıldı. Üç gün üç gecelik savaştan sonra, Aieller geri püskürtüldü. Ya da daha doğrusu, kendileri geri döndüler, zira yapmaya geldikleri şeyi yapmışlar, Cairhien Kralı Laman’ı, Ağaç’a karşı işlediği günah yüzünden öldürmüşlerdi. Öyküm işte burada başlıyor. Seninki de öyle.”</p>

    <p><em>Ejderdağı’ndan sel gibi aktılar. Ta Parlak Duvarlar’a kadar.</em> Rand, anıların solmasını bekledi, ama duyduğu ses Tam’in sesiydi; hasta ve sayıklayan, geçmişindeki sırları açığa çıkaran Tam’in. Ses, boşluğun dışına tutunuyor, içeri girmeye çabalıyordu.</p>

    <p>“Ben o zamanlar Kabuledilmişlerden biriydim,” dedi Moiraine. “Annemiz Amyrlin Makamı da öyle. Çok geçmeden kardeşliğe terfi edecektik ve o geceyi, o zamanki Amyrlin Makamı’nın huzurunda geçirdik, Vakanüvisi Gitara Moroso da oradaydı. Tar Valon’daki, onlar hariç her kardeş, hatta Kızıllar bile, dışarıda, elinden geldiği kadar çok kişiye Şifa veriyordu. Şafak vaktiydi. Şöminedeki ateş soğuğu dışarıda tutamıyordu. Kar nihayet durmuştu ve Amyrlin’in Beyaz Kule’deki odasından, savaşta yakılan, şehrin uzağındaki köylerden çıkan dumanın kokusunu alabiliyorduk.”</p>

    <p><em>Savaşlar her zaman sıcaktır, karda bile. Ölümün leş kokusundan uzaklaşmam gerekiyordu.</em> Tam’in hezeyan içindeki sesi, Rand’ın içindeki boşluğa pençelerini geçiriyordu. Boşluk titreyip küçüldü, sabitleşti, sonra tekrar yalpaladı. Amyrlin’in gözleri onu delip geçiyordu. Yüzünün tekrar terlediğini hissetti. “Hepsi bir hummalı düşten ibaretti,” dedi. “Hastaydı.” Sesini yükseltti. “Benim adım Rand al’Thor. Bir çobanım. Babam Tam al’Thor, annemin adı da-”</p>

    <p>Moiraine onun için durmuştu, ama artık değişmeyen, yumuşak ve aman vermeyen sesiyle sözünü kesti. “<em>Karaethon Döngüsü,</em> Ejder Kehanetleri, Ejder’in, Dünyanın Kırılışı sırasında öldüğü Ejderdağı yamaçlarında tekrar doğacağını söyler. Gitara Sedai zaman zaman Kehanet’te bulunurdu. Yaşlıydı, saçı dışarıdaki karlar kadar beyazdı, ama Kehanet’te bulunduğunda bu güçlü olurdu. Ona bir fincan çay uzatırken pencerelerden gelen sabah ışığı güçleniyordu. Amyrlin Makamı bana savaş meydanından gelen haberleri sordu. Ve Gitara Sedai oturduğu yerde doğruldu, kol ve bacakları kaskatıydı, titriyordu; yüzünde, Shayol Ghul’deki Kıyamet Çukuru’na bakıyormuş gibi bir ifade vardı ve şöyle haykırdı: ‘Yeniden doğdu! Onu hissediyorum! Ejder, Ejderdağı yamacında ilk soluğunu alıyor! Geliyor! Geliyor! Işık bize yardım etsin! Işık dünyaya yardım etsin! Karda yatıyor ve gök gürültüsü gibi ağlıyor! Güneş gibi yanıyor!’ Ve kollarıma düşerek can verdi.</p>

    <p><em>Dağın yamacı. Bir bebeğin ağladığını duydum. Ölmeden önce orada tek başına doğurmuştu. Çocuk soğuktan mosmor olmuştu.</em> Rand, Tam’in sesini uzaklaştırmaya çalıştı. Boşluk küçüldü. “Bir humma düşü,” dedi soluğu kesilerek. <em>Bir çocuğu orada bırakamazdım.</em> “Ben İki Nehir’de doğdum.” <em>Senin hep çocuk, istediğini biliyordum, Kari.</em> Gözlerini Amyrlin’in gözlerinden aldı. Boşluğu, sağlam durması için zorlamaya çabaladı. Bunun böyle yapılmadığını biliyordu, ama boşluk içinde çökmekteydi. <em>Evet, kızım. Rand iyi bir isim.</em> “Ben –Rand– al’Thor’um!” Bacakları titriyordu.</p>

    <p>“Böylece Ejder’in yeniden doğduğunu anladık,” diye devam etti Moiraine. “Amyrlin biz ikimize gizlilik yemini ettirdi, çünkü kardeşlerimizden tümünün, yeniden doğuşu görülmesi gerektiği gibi görmeyeceklerini biliyordu. Bizi aramaya gönderdi. O savaştan sonra çok fazla çocuk babasız kalmıştı. Çok fazla. Ama bir adamın, dağın üzerinde bir bebek bulduğuna dair bir öykü bulduk. O kadar. Bir adam ve erkek bir bebek. Biz de aramaya devam ettik. Yıllarca aradık, yeni ipuçları bularak, Kehanetleri didik didik ederek. ‘O eski kandan gelecek, eski kan tarafından yetiştirilecek.’ Bu, Kehanetlerden biriydi, başkaları da vardı. Ama Efsaneler Çağı’ndan gelen eski kanın hâlâ güçlü olduğu pek çok yer var. Derken, eski Manetheren kanının hâlâ taşkın bir nehir gibi çağladığı İki Nehir’de, isim günleri Ejderdağı’ndaki savaşın birkaç hafta öncesi veya sonrasında olan üç çocuk buldum. Aralarından biri de yönlendirebiliyor. Sence Trollocların peşine düşmesinin tek nedeni, <em>ta’veren</em> olman mıydı? Sen Yenidendoğan Ejder’sin.”</p>

    <p>Rand’ın dizleri boşaldı; yüzüstü düşmemek için ellerini halıya çarparak diz üstü kapaklandı. Boşluk gitmiş, durgunluk paramparça olmuştu. Başını kaldırdı; üç Aes Sedai de ona bakıyordu. Yüzleri durgun göller gibi sakindi, ama gözleri hiç kırpılmıyordu. “Benim babam Tam al’Thor ve ben İki Nehir’de...” Hiç kımıldamadan ona bakıyorlardı. <em>Yalan söylüyor. Ben... onların söylediği şey değilim! Bir şekilde, her nasılsa, yalan söylüyor, beni kullanmaya çalışıyorlar.</em> “Sizin tarafınızdan kullanılmayacağım.”</p>

    <p>“Bir çapa, tekneyi tutmak için kullanılmakla değerinden bir şey kaybetmez,” dedi Amyrlin. “Sen bir amaç için yaratıldın, Rand al’Thor. ‘Tarmon Gai’don’un yelleri yeryüzünü dolandığında, o Gölge’yle yüzleşecek ve Işık’ı yeniden dünyaya getirecek.’ Kehanetlerin gerçekleşmesi gerekiyor, aksi halde Karanlık Varlık özgür kalacak ve dünyayı kendi suretinde yeniden yaratacak. Son Savaş yaklaşıyor ve sen, insanlığı birleştirip Karanlık Varlık’a karşı yürütmek üzere doğdun.”</p>

    <p>“Ba’alzamon öldü,” dedi Rand boğuk bir sesle ve Amyrlin seyis yardımcısı gibi bir homurtu çıkardı.</p>

    <p>“Eğer buna inanıyorsan, sen de Domanlılar kadar ahmaksın. Onun öldüğüne inanan veya inandıklarını söyleyen pek çok kişi var, ama hâlâ onun adını anma riskine atılmadıkları da gözümden kaçmıyor. Karanlık Varlık yaşıyor ve özgür kalmak üzere. Karanlık Varlık’la yüzleşeceksin. Bu senin kaderin.”</p>

    <p><em>Bu senin kaderin.</em> Bunu daha önce, belki de bütünüyle düş olmayan bir düşün içinde duymuştu. Ba’alzamon ün düşlerinde onunla konuştuğunu bilse, Amyrlin’in ne diyeceğini merak etti. <em>O iş bitti. Ba’alzamon öldü. Onun öldüğünü gözlerimle gördüm.</em></p>

    <p>Aniden bir kurbağa gibi çömeldiğini, kadınların karşısında sindiğini fark etti. Boşluğu yeniden oluşturmaya çalıştı, ama sesler kafasında dönüp duruyor, her çabasını alıp götürüyordu. <em>Bu senin kaderin. Karda yatan bebek. Sen Yenidendoğan Ejder’sin. Ba’alzamon öldü. Rand iyi bir isim, Kari. Ben kendimi kullandırtmayacağım!</em> Yaradılışından gelen inatçılığından destek alarak, kendisini doğrulmaya zorladı. <em>Onu ayakta karşıla. Hiç değilse gururunu koruyabilirsin.</em> Üç Aes Sedai onu ifadesiz yüzlerle izliyorlardı.</p>

    <p>“Bana...” Çaba sarf ederek sesini sakinleştirdi. “Bana ne yapacaksınız?”</p>

    <p>“Hiçbir şey,” dedi Amyrlin ve Rand gözlerini kırptı. Beklediği, korktuğu yanıt bu değildi. “Ingtar’la giden arkadaşına eşlik ermek istediğini söyledin ve bunu yapabilirsin. Senin hakkında hiçbir plan yapmadım. Kardeşlerden bazıları <em>ta’veren</em> olduğunu biliyordur belki, ama sadece o kadar. Senin gerçekte kim olduğunu yalnızca biz üçümüz biliyoruz. Arkadaşın Perrin de senin gibi bana getirilecek, diğer arkadaşını da revirde ziyaret edeceğim. İstediğin zaman, üzerine Kızıl kardeşleri salmamızdan korkmadan gidebilirsin.”</p>

    <p><em>Senin gerçekte kim olduğunu.</em> İçinde sıcak ve yakıcı bir öfke kabardı. Onu içinde, gizli kalmaya zorladı. “Neden?”</p>

    <p>“Kehanetlerin gerçekleşmesi gerekiyor. Senin ne olduğunu bilerek özgür dolaşmana izin veriyoruz, zira aksi halde bildiğimiz dünya ölür ve Karanlık Varlık yeryüzünü ateş ve ölümle kaplar. Seni uyarayım; Aes Sedailerin hepsi bizimle aynı hisleri paylaşmıyor. Burada, Fal Dara’da, olduğun şeyin onda birini dahi bilseler seni öldürecek ve bundan balığı temizlemekten daha fazla suçluluk hissetmeyecekler var. Ama ona bakarsan, seninle birlikte gülen adamlardan bazıları da bilseler muhtemelen aynısını yaparlardı. Dikkat et, Rand al’Thor, Yenidendoğan Ejder.”</p>

    <p>Rand onlara teker teker baktı. <em>Kehanetleriniz benim bir parçam değil.</em> Bakışlarına öyle sakince karşılık veriyorlardı ki, onu dünya tarihindeki en çok korkulan, en çok nefret duyulan adam olduğuna ikna etmeye çalıştıklarına inanmak zordu. Korkunun tam içinden geçmiş ve soğuk bir yere çıkmıştı. Onu sıcak tutan tek şey öfkeydi. Onu ehlileştirebilir veya olduğu yerde yakarak kavurabilirlerdi ve artık hiç umurunda değildi.</p>

    <p>Lan’in talimatlarının bir bölümü tekrar aklına geldi. Sol elini kabzasına koyup sağ eliyle de kını kavrayarak kılıcını arkasına büktükten sonra kollarını düz tutarak eğildi. “İzninle, Anne, buradan ayrılabilir miyim?”</p>

    <p>“Sana gitmen için izin veriyorum, oğlum.”</p>

    <p>Doğrularak orada bir an daha durdu. “Kendimi kullandırtmayacağım,” dedi onlara. Arkasını dönüp gittikten sonra uzun bir sessizlik oldu.</p>

    <p class="paragraf">Rand odayı terk ettikten sonra, sessizlik Amyrlin’in uzun bir soluk alışına kadar uzayıp gitti. “Az önce yaptığımız şeyi içime sindiremiyorum,” dedi. “Gerekliydi, ama... İşe yaradı mı, Kızlarım?”</p>

    <p>Moiraine belli belirsiz bir hareketle başını iki yana salladı. “Bilmiyorum. Ama gerekliydi ve şimdi de gerekli.”</p>

    <p>“Gerekli,” diye onayladı Verin. Alnına dokundu, sonra da parmaklarındaki ıslaklığa baktı. “Güçlü. Söylediğin kadar da inatçı, Moiraine. Beklediğimden çok daha güçlü. Yine de onu ehlileştirmek zorunda kalabiliriz, şeyden önce...” Gözleri irileşti. “Ama bunu yapamayız, değil mi? Kehanetler. Dünyaya saldığımız şey için ışık bizi affetsin.”</p>

    <p>“Kehanetler,” dedi Moiraine başıyla onaylayarak. “Daha sonra, yapmamız gerekeni yapacağız. Şimdi de yapmamız gerektiği gibi.”</p>

    <p>“Yapmamız gerektiği gibi,” dedi Amyrlin. “Evet. Ama yönlendirmeyi öğrendiğinde, Işık hepimize yardım etsin.”</p>

    <p class="paragraf">Bir fırtına yaklaşıyordu. Nynaeve bunu hissedebiliyordu. Hiç görmediği kadar kötü, büyük bir fırtına. Rüzgârı dinleyip havanın nasıl olacağını duyabilirdi. Tüm Hikmetler bunu yapabildiklerini iddia etse de, çoğu yapamazdı. Nynaeve bunun bir Güç tezahürü olduğunu öğrenmeden önce bu yeteneği konusunda kendisini daha rahat hissediyordu. Rüzgârı dinleyebilen her kadın yönlendirebiliyordu, ancak çoğu muhtemelen kendisi gibi ne yaptığından habersiz, bunu sadece nöbetler halinde alıyordu.</p>

    <p>Ancak bu defa, ters bir şey vardı. Dışarıda, sabah güneşi, parlak, mavi gökyüzünde altın bir toptu ve kuşlar bahçelere şarkı söylüyordu, ancak sorun bu değildi. Hava durumunu işaretler görünür olmadan tahmin edemediği sürece, rüzgârı dinlemenin bir anlamı olmazdı. Bu defa, aldığı histe tuhaf, her zamanki gibi olmayan bir şeyler vardı. Fırtına çok uzak, hissedemeyeceği kadar uzak geliyordu. Yine de sanki gökyüzünden yağmur, kar ve dolu aynı anda boşanmak, rüzgârlar uğuldayarak kalenin duvarlarını sarsmalı gibiydi. İyi havanın da daha günlerce süreceğini hissedebiliyordu, ama bu his, diğerinin altında gizlenmişti.</p>

    <p>Mavi bir ispinoz, ok menfezlerinden birine havayı sezme yetisiyle alay edercesine tüneyerek koridora baktı. Onu gördüğünde bir mavi ile beyaz tüy parlamasıyla ortadan kayboldu.</p>

    <p>Kuşun olduğu yere baktı. <em>Bir fırtına var ve yok. Bunun bir anlamı var. Ama ne?</em></p>

    <p>Kadınlar ve ufak çocuklarla dolu koridorun uzak bir yerinde, Rand’ın ona yetişmek için koşar adım yürüyen refakatçileriyle birlikte uzun adımlarla uzaklaştığını gördü. Nynaeve kararlılıkla başını salladı. Fırtına olmayan bir fırtına varsa şayet, Rand onun merkezi olacaktı. Eteklerini toplayarak peşine takıldı.</p>

    <p>Fal Dara’ya gelmesinin ardından arkadaş olduğu kadınlar onunla konuşmaya çalıştılar; Rand’ın onunla birlikte geldiğini, ikisinin de İki Nehirli olduğunu biliyorlar ve Amyrlin Makamı’nın Rand’ı neden çağırttığını öğrenmek istiyorlardı. <em>Amyrlin Makamı!</em> Karnının en dibinde buzlarla kadınların odalarından çıktı; Rand’ı, çok fazla köşenin ve çok fazla insanın ötesinde kaybetmişti.</p>

    <p>“Ne yöne gitti?” diye sordu Nisura’ya. Kimi sorduğunu söylemeye gerek yoktu. Rand’ın ismini, kemerli kapıların etrafında toplanmış diğer kadınların konuşmalarında duydu.</p>

    <p>“Bilmiyorum, Nynaeve. Yürekbelası’nın bizzat kendisi kovalıyormuş gibi dışarı çıktı. Çıktığı da iyi oldu, buraya kemerinde kılıçla girmişti. Bundan sonra Karanlık Varlık dertlerinin en sonuncusu olmalı. Dünyanın hali nereye varacak? Üstelik bir de Amyrlin Makamı’nın dairesine takdim ediliyor. Söylesene, Nynaeve, o gerçekten de sizin yurdunuzda bir prens mi?” Diğer kadın konuşmayı kesti ve dinlemek için Nynaeve’e yanaştı.</p>

    <p>Nynaeve ne cevap verdiğinden emin değildi. Onu salmalarına neden olan bir şey. Yumrukları sıkılı, her köşede Rand’ı aramak için başını çevirerek kadınların odalarından aceleyle çıktı. <em>Işık, ona ne yaptılar? Onu bir şekilde o Işık kör edesice Moiraine’den uzaklaştırmam gerekirdi. Ben onun Hikmetiyim.</em></p>

    <p><em>Öyle misin sahiden?</em> diye onunla alay etti alçak bir ses. <em>Kendi başının çaresine bakmak için Emond Meydanı’ndan ayrıldın. Hâlâ onların Hikmeti olduğunu söyleyebilir misin?</em></p>

    <p><em>Onları terk etmedim,</em> dedi kendi kendisine öfkeyle. <em>Ben dönene kadar işlerle ilgilensin diye Deven Yolu’ndan Mavra Mallen’ı getirttim. Belediye Başkanı ve Köy Kurulu’yla pekâlâ başa çıkabilir, Kadınlar Kurulu’yla da iyi geçinir.</em></p>

    <p><em>Mavra, kendi köyüne dönmek zorunda kalacak. Hiçbir köy kendi Hikmeti olmadan uzun süre idare edemez.</em> Nynaeve içten içe sindi. Aylardır Emond Meydanı’ndan uzaktı.</p>

    <p>“Ben Emond Meydanı’nın Hikmetiyim!” dedi yüksek sesle.</p>

    <p>Bir top kumaş taşıyan üniformalı bir uşak ona göz kırptı, sonra da aceleyle uzaklaşmadan önce eğilerek selam verdi. Adamın suratından, başka bir yerde olmaya hevesli olduğu anlaşılıyordu.</p>

    <p>Yüzü kızaran Nynaeve, birisinin onu fark edip etmediğini görmek için etrafına bakındı. Koridorda, sadece kendi konuşmalarına dalmış bir iki adamla, siyah ve altın renklere bürünmüş, iş güç peşinde koşan ve o yanlarından geçince eğilerek selam veren birkaç kadın vardı. Bu tartışmayı kendi kendisiyle daha önce yüz kez yapmıştı, ama kendisiyle böyle yüksek sesle konuştuğu ilk kez oluyordu. Alçak sesle mırıldandı, ne yaptığını fark edince de dudaklarını sıkı sıkı kapadı.</p>

    <p>Sırtını ona dönmüş, bir ok menfezinden dış avluya bakan Lan’in yanına geldiğinde, arayışının faydasız olduğunu kavramaya başlıyordu. Avludan gelen sesler atların kişnemesinden ve adamların bağırmasından ibaretti. Lan o kadar dalmıştı ki, ilk kez onu duymamış gibiydi. Nynaeve ne kadar usulca yürürse yürüsün, asla ona gizlice yaklaşamamasından nefret ediyordu. Emond Meydanı’nda ormancılığı iyi bilenlerden sayılırdı; bu, çoğu kadının ilgi göstermediği bir hüner de olsa.</p>

    <p>Yerinde durarak bir çırpıntıyı durdurmak için elini karnına bastırdı. <em>Kendime koyundili kökü vermeliyim,</em> diye düşündü hırçınlıkla. Etrafta süngüsü düşük dolaşan ve hasta olduğunu iddia eden ya da kaz gibi davrananlara verdiği karışımdı bu. Koyundili insanı biraz neşelendirirdi, ama bir zararı yoktu, fakat berbat bir tadı vardı ve tat bütün gün insanın ağzından gitmezdi. Ahmaklık edenlere birebirdi.</p>

    <p>Onun gözlerinden uzakta ve güvende olduğundan, taşa dayanmış ve aşağıda olup bitenleri incelerken, çenesini ovuşturan adamı tepeden tırnağa süzdü. <em>Her şeyden önce çok uzun boylu ve babam olabilecek kadar yaşlı. Böyle bir yüzü olan adamın zalim olması gerekir. Hayır, değil. Asla değil.</em> Üstelik bir kraldı. Ülkesi o çocukken yok edilmişti, ama yine de bir kraldı. <em>Bir kralın bir köylü kadınla ne işi olur? Üstelik de bir Muhafız. Moiraine’e bağlı. Moiraine ölene kadar onun sadakatine sahip olacak ve onunla hiçbir âşığın sahip olamayacağı kadar yakın bağları var O benim istediğim her şeye sahip, Işık kavursun onu!</em></p>

    <p>Lan, yüzünü ok menfezinden çevirdi ve Nynaeve gitmek üzere arkasını döndü.</p>

    <p>“Nynaeve.” Sesi, Nynaeve’i bir ilmek gibi kavrayıp tuttu. “Seninle yalnız konuşmak istiyordum. Her zaman kadınların odalarında veya birilerinin yanında gibisin.”</p>

    <p>Lan’in yüzüne bakmak zordu, ama başını kaldırıp ona baktığında, Nynaeve yüz hatlarının sakin olduğuna emindi. “Rand’ı arıyorum.” Ondan uzak durduğunu itiraf edecek değildi. “Seninle ben söylenmesi gerekenleri uzun zaman önce söylemiştik. Ben kendimi aptal durumuna düşürmüştüm –ki bunu bir daha yapmayacağım– sen de bana gitmemi söylemiştin.”</p>

    <p>“Ben asla öyle deme-” Lan derin bir nefes aldı. “Sana, gelin armağanı niyetine dul giysisinden başka sunacak hiçbir şeyim olmadığını söyledim. Hiçbir erkeğin bir kadına verebileceği bir armağan değil. Kendisine erkek diyen hiçbir erkeğin.”</p>

    <p>“Anlıyorum,” dedi Nynaeve soğuk bir tavırla. “Her halükârda, bir kral, köylü kadınlara armağan vermez. Bu köylü kadını da verilseler bile o armağanları almaz. Rand’ı gördün mü? Onunla konuşmam gerekiyor. Amyrlin’i görmeye gidecekti. Amyrlin’in ondan ne istediğini biliyor musun?”</p>

    <p>Gözleri, güneşte mavi buzlar gibi alev alevdi. Nynaeve geri adım atmamak için bacaklarını gerdi ve öfkeli bakışlarına öfkeyle karşılık verdi.</p>

    <p>Lan, Nynaeve’in eline bir şey sıkıştırarak, “Karanlık Varlık alsın Rand al’Thor’u da, Amyrlin Makamı’nı da,” dedi. “Sana bir armağan vereceğim ve boynuna zincirle dolamak zorunda kalsam bile, onu alacaksın.”</p>

    <p>Nynaeve gözlerini ondan aldı. Öfkeli olduğunda Lan’in bakışları mavi gözlü bir şahinin bakışlarını andırırdı. Elinde, som altından ve zamanla yıpranmış, neredeyse iki parmağı içinden geçecek kadar geniş bir mühür yüzüğü vardı. Yüzüğün üzerinde bir turna, bir kılıç ile kargının üzerinde uçuyordu, hepsi de özenle ve ince ince işlenmişti. Nefesi kesildi. Malkier krallarının yüzüğü. Öfkeyle bakmayı unutarak, başını kaldırdı. “Bunu alamam, Lan.”</p>

    <p>Lan kayıtsızca omuz silkti. “Bir şey değil. Artık eski ve bir işe yaramıyor. Ama onu gördükleri zaman tanıyacak kişiler var. Bunu gösterdiğinde Sınırboyları’ndaki her lord seni misafir eder ve gerekiyorsa sana yardım eder. Bana onu veya onunla işaretlenmiş bir mesajı yollarsan, sana gelirim. Hiç gecikmeden ve iki elim kanda olsa bile gelirim. Buna yemin ederim.”</p>

    <p>Nynaeve’in görüşünün kıyıları buğulandı. <em>Şimdi ağlarsam, kendi kendimi öldürürüm.</em> “Alamam... senden bir armağan istemiyorum, al’Lan Mandragoran. Al.”</p>

    <p>Lan, Nynaeve’in yüzüğü ona geri verme çabalarına karşı koydu. Eli sevecenlikle, ama kelepçe kadar şaşmaz bir şekilde Nynaeve’in elini sardı. “O halde benim hatırım için, bana bir iyilik etmek için al. Ya da canını sıkıyorsa at gitsin. Benim işime senden çok yaramaz.” Nynaeve’in yanağını parmağıyla okşadı ve kız irkildi. “Şimdi gitmeliyim, Nynaeve <em>mashiara.</em> Amyrlin öğleden önce yola çıkmak istiyor ve hâlâ yapılacak çok iş var. Belki de Tar Valon yolunda konuşmaya fırsatımız olur.” Arkasını döndü ve koridorda geniş adımlar atarak ortadan kayboldu.</p>

    <p>Nynaeve, yanağına dokundu. Lan’in ona dokunuşunu hâlâ hissedebiliyordu. Mashiara. Yüreğin ve ruhun sevdiği, anlamına geliyordu, ama aynı zamanda yitirilmiş bir aşkı anlatıyordu. Yeniden kazanılamamak üzere kaybedilmiş. <em>Aptal kadın! Saçı örgüsüz bir kız çocuğu gibi davranmayı kes. Hiç gerek yok. onun sana kendini...</em></p>

    <p>Yüzüğü sıkı sıkı kavrayarak arkasını döndü ve kendini Moiraine ile karşı karşıya bulunca sıçradı. “Ne kadar zamandır buradasın?” diye sordu.</p>

    <p>“Duymamam gereken bir şeyi duyacak kadar değil,” diye yanıt verdi Aes Sedai sakince. “Yakında yola çıkacağız. Bunu duydum. Eşyalarını toplaman gerekiyor.”</p>

    <p>Yola çıkmak. Lan söylediğinde bunu tam algılayamamıştı. “Çocuklara veda etmem gerekecek,” dedi ve Moiraine’e sert bir bakış attı. “Rand’a ne yaptın? Amyrlin’e götürüldü. Neden? Ona bahsettin mi?..” Ne olduğunu söyleyemedi. Rand kendi köyündendi ve kendisinden, küçüklüğünde ona birkaç kez bakmış olacağı kadar küçüktü, ama onun başına gelen şeyi midesi burkulmadan düşünemiyordu.</p>

    <p>“Amyrlin üçünü de görecek, Nynaeve. <em>Ta’veren</em>’ler üçünü bir arada görme şansını kaçıracağı kadar yaygın değil. Belki de Ingtar’la birlikte kayıp Boru’yu almak üzere gidecekleri için onlara birkaç teşvik sözü eder. Yaklaşık olarak bizimle aynı zamanda yola çıkacaklarından, veda edeceksen acele etmen iyi olur.”</p>

    <p>Nynaeve, en yakındaki ok menfezine koştu ve aşağıdaki dış avluya baktı. Her yanda atlar, sürü hayvanları ve binek atları ile etraflarında koşuşturan ve birbirlerine seslenen adamlar vardı. Boş olan tek yer Amyrlin’in tahtırevanının durduğu, ikişer ikişer toplanmış atlarının onlarla ilgilenen kimse olmamasına rağmen sabırla beklemekte olduğu yerdi. Muhafızlardan bazıları da orada, bineklerini gözden geçiriyorlardı ve avlunun diğer tarafında Ingtar etrafında zırhlı Shienarlılardan bir düğümle beklemekteydi. Zaman zaman bir Muhafız veya Ingtar’ın adamlarından biri taşların üzerinden geçip birilerine bir şeyler söylüyordu.</p>

    <p>“Çocukları senden uzaklaştırmam gerekirdi,” dedi dışarıya bakmayı sürdürerek. <em>Egwene’i de, onu öldürmeden bunu yapabilseydim. Işık adına, neden bu kahrolası yetenekle doğması gerekiyordu ki?</em> “Onları eve götürmem gerekirdi.”</p>

    <p>“Önlük iplerine bağlanacak yaşları uzun zaman önce geçmiş,” dedi Moiraine duygusuz bir sesle. “Bunu neden asla yapamayacağını da pekâlâ biliyorsun. En azından birine. Üstelik bu, Egwene’i Tar Valon’a kendi başına gitmeye terk etmek anlamına gelirdi. Yoksa sen de Tar Valon’a gitmeye mi karar verdin? Sen de Güç’ü kullanmak konusunda eğitilmezsen onu bana karşı asla kullanamazsın.”</p>

    <p>Nynaeve elinde olmadan ağzı açık kalarak dönüp Aes Sedai’ye baktı. Elinde değildi. “Neden bahsettiğini bilmiyorum.”</p>

    <p>“Bilmediğimi mi sanıyordun, çocuğum? Eh, nasıl istersen öyle olsun. Anlaşılan sen Tar Valon’a <em>geliyorsun?</em> Evet, ben de öyle düşünmüştüm.”</p>

    <p>Nynaeve ona vurmak, Aes Sedai’nin yüzünden gelip geçen kısacık gülümsemeyi silmek istedi. Aes Sedailer Tek Güç şöyle dursun, iktidarı da Kırılış’tan beri açıktan açığa kullanamaz olmuştu, ama entrikalar çevirip müdahalelerde bulunuyor, kuklacılar gibi ipleri çekiyor, tahtlar ve ulusları bir oyun tahtasındaki taşlar gibi kullanıyorlardı. <em>Beni de kullanmak istiyor. Bir kralı veya kraliçeyi kullanabiliyorsa, bir Hikmet’i neden kullanamasın? Aynı Rand’ı kullandığı gibi. Ben çocuk değilim, Aes Sedai.</em></p>

    <p>“Rand’a ne yapıyorsun? Onu yeterince kullanmadın mı? Amyrlin Makamı diğer bütün Aes Sedailerle birlikte buradayken neden onu ehlileştirmediğini bilmiyorum, ama bir nedenin olsa gerek. Bu da çevirdiğin bir dolap olmalı. Amyrlin senin neler çevirdiğinden haberli olsaydı, iddiaya girerim-”</p>

    <p>Moiraine sözünü kesti. “Amyrlin bir çobanla neden ilgilensin ki? Elbette, dikkatine yanlış biçimde sunulursa ehlileştirilebilir, hatta öldürülebilirdi. Ne de olsa o olduğu şey. Dün geceyle ilgili de hatırı sayılır bir tehlike söz konusu. Herkes suçlayacak birini arıyor.” Aes Sedai sustu ve sessizliğin uzamasına izin verdi. Nynaeve dişlerini gıcırdatarak ona baktı.</p>

    <p>“Evet,” dedi Moiraine nihayet. “Uyuyan aslanı uyandırmamak çok daha iyi. Şimdi eşyalarının toplanmasıyla ilgilensen iyi olacak.” Zeminde kayar gibi ilerleyerek Lan’in gittiği yönde uzaklaştı.</p>

    <p>Nynaeve yüzünü buruşturarak yumruğunu duvara indirdi; yüzük avuç içine gömüldü. Elini açıp yüzüğe baktı. <em>Ben</em> öğreneceğim. <em>Sen bildiğin için benden kaçabileceğini sanıyorsun. Ama ben senin sandığından daha iyi öğreneceğim ve seni yaptıkların için alaşağı edeceğim. Mat’e yaptıkların ve Perrin’e yaptıkların için. Rand için, Işık ona yardım etsin ve Yaratıcı onu esirgesin. Özellikle Rand için.</em> Eli, ağır altın halkanın çevresinde kapandı. <em>Ve benim için.</em></p>

    <p class="paragraf">Egwene, üniformalı hizmetçinin giysilerini katlayarak deri kaplı bir seyahat sandığına yerleştirmesini seyrederken, aradan bir ay geçmesine rağmen pekâlâ da kendi yapabileceği bir işi bir başkasının yapması yüzünden kendini hâlâ biraz rahatsız hissediyordu. Hepsi de o kadar güzel elbiselerdi ki, tümü de Leydi Amalisa’nın armağanıydı, üzerindeki gri ipekten binici giysisi gibi, ancak üzerindeki göğsüne işlenmiş birkaç sabahyıldızı çiçeği dışında sadeydi. Elbiselerin çoğu çok daha süslüydü. Hepsi de Güneşgünü’nde veya Bel Tine’da ışıl ışıl parlardı. Gelecek Güneşgünü’nde Emond Meydanı’nda değil, Tar Valon’da olacağını hatırlayarak içini çekti. Moiraine’in ona çömezlerin eğitimi hakkında anlattığı çok az –aslında hiç denecek kadar az– şeyden, Bel Tine’da, baharda, hatta gelecek Güneşgünü’nde bile eve dönemeyeceğini anlamıştı.</p>

    <p>Nynaeve başını odadan içeri uzattı. “Hazır mısın?” Tamamen içeri girdi. “Yakında avluya inmemiz gerek.” Onun da üzerinde göğsüne kırmızı âşıkdüğümü çiçekleri işlenmiş, mavi ipekten bir binici elbisesi vardı. Yine Amalisa’dan bir armağan.</p>

    <p>“Hazır sayılırım, Nynaeve. Neredeyse gittiğime üzüleceğim. Herhalde Tar Valon’da Amalisa’nın bize verdiği güzel elbiseleri giymeye fırsatımız olmaz.” Aniden bir kahkaha attı. “Yine de, Hikmet; sürekli omzumun üzerinden geriye bakmak zorunda kalmadan banyo yapamamayı özlemeyeceğim.”</p>

    <p>“Tek başına banyo yapmak çok daha iyi,” dedi Nynaeve sertçe. Yüzü değişmedi, ancak bir an sonra yanakları kızardı.</p>

    <p>Egwene gülümsedi. <em>Lan’i düşünüyor.</em> Hikmet Nynaeve’in bir adama âşık olmasını düşünmek hâlâ ona tuhaf geliyordu. Bunu Nynaeve’e böyle ifade etmenin akıllıca olacağını düşünmüyordu, ama Hikmet zaman zaman, aklını belirli bir adama takmış herhangi bir kız kadar acayip davranıyordu. <em>Üstelik de ona layık olacak kadar aklı olmayan bir adama. Adamı seviyor, adamın da onu sevdiğini görebiliyorum, o halde neden açılacak kadar aklı yok ki?</em></p>

    <p>“Bana artık Hikmet olarak hitap etmemen gerektiğini düşünüyorum,” dedi Nynaeve aniden.</p>

    <p>Egwene gözlerini kırpıştırdı. Bu tam olarak gerekli değildi; Nynaeve de kızgın olmadığı veya resmi davranmadığı zamanlarda bunda asla ısrar etmezdi, ama bu dediği... “Nedenmiş o?”</p>

    <p>“Artık bir kadın oldun.” Nynaeve örgüsüz saçına bir göz attı ve Egwene, onu aceleyle bükerek örülmüş süsü verme dürtüsüne direndi. Aes Sedailer saçlarını istediği gibi yapardı, ama saçını açmak onun için yeni bir yaşama başlamanın simgesi haline gelmişti. “Sen bir kadınsın,” diye yineledi. Nynaeve kararlı bir sesle. “Bizler Emond Meydanı’ndan çok uzakta, iki kadınız, evimizi tekrar görene kadar daha uzun zaman geçecek. Bana sadece Nynaeve olarak hitap edersen daha iyi olur.”</p>

    <p>“Evimizi tekrar göreceğiz, Nynaeve. Göreceğiz.”</p>

    <p>“Hikmet’i teselli etmeye çalışma, kızım,” dedi Nynaeve terslikle; fakat yine de gülümsüyordu.</p>

    <p>Kapı vuruldu ve Egwene daha açamadan, içeriye, endişeli bir yüz ifadesiyle Nisura daldı. “Egwene, senin şu genç adam, kadınların odalarına girmeye çalışıyor.” Sesinin tonundan, bunu bir rezalet olarak algıladığı anlaşılıyordu. “Üstelik de kılıçla. Sırf Amyrlin o halde içeri girmesine izin verdi diye... Lord Rand’ın bunu yapmayacak kadar sağduyulu olması gerekirdi. Bir curcunaya yol açıyor. Egwene, onunla konuşman gerek.”</p>

    <p>“Lord Rand,” diye bir homurtu koyuverdi Nynaeve. “O delikanlı artık çok olmaya başladı. Elime bir geçireyim, lord neymiş göstereceğim ona.”</p>

    <p>Egwene, elini Nynaeve’in koluna koydu. “Bırak onunla ben konuşayım, Nynaeve. Yalnız.”</p>

    <p>“Ah, pekâlâ. Adamların en iyisi bile terbiye edilmeye ihtiyaç duyuyor.” Nynaeve durdu ve daha çok kendi kendisine mırıldanarak ekledi: “Ama ona bakılırsa, en iyi adamlar terbiye etme zahmetine değenler.”</p>

    <p>Egwene, Nisura’nın peşinden koridora çıkarken başını iki yana salladı. Daha yarım yol önce, Nynaeve bu ikinci kısmı asla eklemezdi. <em>Ama Lan’i asla terbiye edemeyecek.</em> Düşünceleri Rand’a döndü. Curcuna çıkarıyordu, demek. “Onu terbiye etmek mi?” diye mırıldandı. “Şimdiye kadar görgü kurallarını öğrenmediyse, diri diri derisini yüzerim.”</p>

    <p>“Zaman zaman gereken budur,” dedi Nisura aceleyle yürüyerek. “Adamlar evlenene kadar asla yarıdan fazla uygar değildir. Egwene’e yan bir bakış attı. “Lord Rand’la evlenmeye niyetin var mı? Özel meselelerine burnumu sokmak istemem, ama sen Beyaz Kule’ye gidiyorsun ve Aes Sedailer nadiren evlenir –Yeşil Ajah’tan bazıları dışında evlenenini hiç duymadım ve...”</p>

    <p>Egwene, sonunu kendi de getirebilirdi. Kadınların odalarında, Rand’a uygun bir eş bulmak konusunda yapılan konuşmaları duymuştu. Bu başta kıskançlık ve öfke sancılarına neden olmuştu. Çocukluklarından beri Rand onunla sözlü gibiydi. Ama kendisi bir Aes Sedai olacaktı, Rand ise neyse oydu. Yönlendirebilen bir erkek. Egwene onunla evlenebilirdi. Ve onun delirmesini, ölmesini izleyebilirdi. Bunu durdurmanın tek yolu, ehlileştirilmesini sağlamak olurdu. <em>Bunu ona yapamam. Yapamam!</em> “Bilmiyorum,” dedi hüzünle.</p>

    <p>Nisura başıyla onayladı. “Kimse, üzerinde hak sahibi olduğun bir şeyi senden çalmaya çalışmaz, ama sen Kule’ye gidiyorsun ve o iyi bir koca olur. Eğitildikten sonra. İşte orada.”</p>

    <p>Kadınlar, odalarının girişinin etrafında, içeride ve dışarıda toplanmışlardı ve tümü de dışarıdaki koridorda duran üç adamı izliyordu. Kırmızı ceketinin üzerine kılıcını tokalamış olan Rand’ın karşısında, Agelmar ve Kajin duruyordu. İkisi de kılıç taşımıyordu; gece olanlardan sonra bile, orası hâlâ kadınların dairesiydi. Egwene, kalabalığın yanında durdu.</p>

    <p>“Neden içeri giremeyeceğini anlıyorsun,” diyordu Agelmar. “Andor’da işlerin farklı olduğunu biliyorum, ama anlıyorsun, değil mi?”</p>

    <p>“İçeri girmeye çalışmadım.” Rand bütün bunları daha önce birden çok defa açıklamış gibiydi. “Leydi Nisura’ya Egwene’i görmek istediğimi söyledim, o da Egwene’in meşgul olduğunu ve beklemek zorunda olduğumu söyledi. Tek yaptığım, kapıdan ona seslenmekti. İçeri girmeye çalışmadım. Hep birlikte üzerime çullanmalarına bakan da, Karanlık Varlık’ın adını andığımı sanırdı.”</p>

    <p>“Kadınların kendilerine özgü yöntemleri vardır,” dedi Kajin. Bir Shienarlıya göre uzun boyluydu; boyu neredeyse Rand kadardı, sırık gibi ve zayıftı. Tepe topuzu zift kadar siyahtı. “Kadınların odalarındaki kuralları onlar koyar ve aptalca oldukları zaman bile onlara uyarız.” Kadınların arasında birkaç kaş havaya kalktı ve Kajin aceleyle gırtlağını temizledi. “Kadınlardan biriyle konuşmak istiyorsan bir mesaj yollaman gerekir, ama mesaj, onların seçtiği zaman iletilir ve o zamana kadar beklemen gerekir. Geleneğimiz budur.”</p>

    <p>“Onu görmem gerekiyor,” dedi Rand inatla. “Yakında yola çıkıyoruz. Benim için yeterince çabuk sayılmaz, ama yine de Egwene’i görmem gerekiyor. Valere Borusu’nu ve hançeri geri alacağız, işin sonu da bu olacak. İşin sonu. Ama gitmeden önce onu görmek istiyorum.” Egwene kaşlarını çattı; Rand’ın konuşmaları tuhaftı.</p>

    <p>“Bu kadar vahşi olmaya gerek yok,” dedi Kajin. “Ingtar’la sen Boru’yu bulursunuz ya da bulamazsınız. Siz bulamasanız da bir başkası geri alır. Çark, kendi istediği gibi döner, bizler ise Desen’deki ipliklerden ibaretiz.”</p>

    <p>“Boru’nun seni ele geçirmesine izin verme, Rand,” dedi Agelmar. “Bir adamı ele geçirebilir –bunu nasıl yapabileceğini biliyorum– ve doğru yöntem bu değildir. Valere Borusu’nun Işık için çalınması mukadder kılınmışsa, öyle olacaktır.”</p>

    <p>“Egwene’in burada,” dedi Kajin kızı görerek.</p>

    <p>Agelmar etrafına bakındı ve Egwene’i Nisura’nın yanında görünce onaylarcasına başını salladı. “Seni onun ellerine teslim edeceğim, Rand al’Thor. Unutma, burada kanun senin değil, onun sözleri. Leydi Nisura, ona fazla yüklenmeyin. Sadece genç kadınını görmek istedi ve geleneklerimizi bilmiyordu.”</p>

    <p>Egwene, olanları izleyen kadınların arasından geçen Nisura’yı izledi. Nisura, Agelmar ile Kajin’e, başını hafifçe yana eğerek selam verdi; anlamlı bir tavırla Rand’ı aralarına katmadı. Sesi gergindi. “Lord Agelmar. Lord Kajin. Şimdiye kadar geleneklerimiz hakkında bu kadarını öğrenmesi gerekirdi, ama dayak atılmayacak kadar büyümüş olduğu için, onunla Egwene’in ilgilenmesine izin vereceğim.”</p>

    <p>Agelmar, Rand’ın omzuna babacan bir şaplak attı. “Görüyorsun. İstediğin şekilde olmasa da, onunla konuşacaksın. Gel, Kajin. Hâlâ görülecek çok işimiz var. Amyrlin hâlâ ısrar ediyor...” Diğer adamla birlikte oradan ayrılırken, sesi kesildi.</p>

    <p>Egwene, kadınların hâlâ onları izlemekte olduğunu fark etti. Rand’ı olduğu kadar kendisini de izliyorlardı. Ne yapacağını görmek için ona bakıyorlardı. <em>Demek onunla ilgilenmem gerekiyor, öyle mi?</em> Yine de kalbi ona karşı merhametle doluydu. Rand’ın saçının fırçalanması gerekiyordu. Yüzünden öfke, asilik ve bitkinlik okunuyordu. Egwene, ona, “Benimle birlikte yürü,” dedi. Rand koridorda onun yanında yürüyerek kadınların odalarından uzaklaşırken, arkalarından bir mırıldanmadır, başladı. Rand kendisiyle mücadele ediyor, söyleyecek bir şey arıyor gibiydi.</p>

    <p>“Maceralarını duydum,” dedi Egwene nihayet. “Dün gece kadınların odalarından elinde kılıçla koşarak geçmeni. Amyrlin Makamı’nın huzuruna kılıçla çıkmanı.” Rand hâlâ bir şey söylemiyor, sadece çatık kaşlarla yere bakarak yürümeye devam ediyordu. “Sana... zarar vermedi, değil mi?” Rand’a, ehlileştirilip ehlileştirilmediğini soramıyordu; ehilden başka her şeye benziyordu, ama Egwene’in bir adamın ehlileştirildikten sonra neye benzediği konusunda hiçbir fikri yoktu.</p>

    <p>Rand irkildi. “Hayır. Yapmadı... Egwene, Amyrlin...” Başını iki yana salladı. “Bana zarar vermedi.”</p>

    <p>Egwene, onun bambaşka bir şey söyleyeceği hissine kapılmıştı. Çoğu zaman Rand’ın kendisinden sakladığı şeyi bulup çıkaramıyordu, ama Rand gerçekten inatçı davranmak istediği zamanlarda duvardan bir tuğlayı tırnaklarıyla kazımaya çalışsa daha iyiydi. Çenesini sıkmasına bakılırsa da, şu anda en inatçı halindeydi.</p>

    <p>“Senden ne istiyordu, Rand?”</p>

    <p>“Önemli bir şey değil. <em>Ta’veren. Ta’veren</em> görmek istiyordu.” Egwene’e bakarken yüzündeki ifade yumuşadı. “Ya sen, Egwene? İyi misin? Moiraine, iyileşeceğini söylemişti, ama o kadar hareketsizdin ki, öldüğünü sandım.”</p>

    <p>“Eh, ölmedim.” Güldü. Mat’ten kendisiyle birlikte zindana inmesini istemesiyle, o sabah kendi yatağında uyanması arasında olan hiçbir şeyi hatırlayamıyordu. Gece hakkında kulağına gelenlerden, hatırlayamadığı için neredeyse mutluydu. “Moiraine, aptallık ettiğim için başımın ağrısını bırakacakmış, ama Şifa verirken diğerleriyle birlikte onu da iyileştirmek zorunda kalmış.”</p>

    <p>“Sana Fain’in tehlikeli olduğunu söylemiştim,” diye mırıldandı. “Sana söyledim, ama beni dinlemedin.”</p>

    <p>“Eğer böyle konuşacaksan,” dedi Egwene sertçe, “seni tekrar Nisura’nın eline teslim ederim. O seninle benim gibi konuşmaz. Kadınların odalarına zorla girmeye çalışan adamların sonuncusu, bir ayını dirseklerine kadar sabunlu suların içinde, kadınların çamaşırlarına yardım ederek geçirdi; üstelik de yalnızca, nişanlısını bulup aralarında geçen bir tartışmadan sonra gönlünü almaya çalışıyordu. Hiç değilse kılıç takmayacak kadar aklı vardı. Sana ne yaparlardı, Işık bilir.”</p>

    <p>“Herkes bana bir şey yapmak istiyor,” diye homurdandı. “Herkes beni bir şey için kullanmak istiyor. Eh, kendimi kullandırmayacağım. Boru’yu ve Mat’in hançerini bulduktan sonra, kendimi bir daha asla kullandırmayacağım.”</p>

    <p>Egwene öfkeli bir homurtu koyuvererek onu omuzlarından kaldırdı ve kendine çevirdi. Ona öfkeyle baktı. “Makul konuşmaya başlamazsan, yemin ederim kulaklarını çekerim.”</p>

    <p>“Şimdi Nynaeve gibi konuştun işte.” Güldü. Ancak Egwene’e bakınca gülüşü soldu. “Sanırım- sanırım seni bir daha hiç göremeyeceğim. Tar Valon’a gitmek zorundasın, biliyorum. Bunu biliyorum. Ve bir Aes Sedai olacaksın, Egwene. Onların kuklası olacak değilim; ne Moiraine’in ne de bir başkasının.”</p>

    <p>O kadar yitik bir hali vardı ki, Egwene başını omzuna dayamak istedi; öylesine de inatçıydı ki, kulaklarını çekmeyi arzuladı. “Dinle beni, seni koca öküz. Ben bir Aes Sedai olacak ve sana yardım etmenin bir yolunu bulacağım. Bulacağım.”</p>

    <p>“Bir dahaki görüşünde beni muhtemelen ehlileştirmek isteyeceksin.”</p>

    <p>Egwene aceleyle etrafına bakındı; koridorda onlardan başka kimse yoktu. “Diline dikkat etmezsen, sana yardım edemem. Herkesin bilmesini mi istiyorsun?”</p>

    <p>“Zaten çok fazla kişi biliyor,” dedi Rand. “Egwene, keşke her şey farklı olsaydı, ama değil. Keşke... Kendine dikkat et. Ve bana Kızıl Ajah’ı seçmeyeceğine dair söz ver.”</p>

    <p>Egwene, kollarını Rand’ın boynuna dolarken gözleri yaşlar yüzünden buğulandı. “Sen de kendine dikkat et,” dedi Rand’ın göğsüne doğru hararetle. “Etmezsen, ben- ben...” Rand’ın, “Seni seviyorum,” diye mırıldandığını sandı, ardından Rand, Egwene’in kollarını kararlılıkla boynundan çözüyor, ondan nazikçe uzaklaşıyordu. Döndü ve neredeyse koşarak ondan uzaklaştı.</p>

    <p>Nisura koluna dokununca zıpladı. “Ona hoşuna gitmeyecek bir görev vermişsin gibi bir hali var. Ama bu yüzden ağladığını görmesine izin vermemen gerekir. Bu, amacına aykırı düşer. Gel. Nynaeve seni istiyor.”</p>

    <p>Egwene yanaklarını silerek kadının peşinden gitti. <em>Kendine dikkat et, seni yün kafalı ahmak. Işık, ona dikkat et.</em></p>
  </div>
</body>
</html>
