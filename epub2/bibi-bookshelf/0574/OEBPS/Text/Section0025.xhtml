<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="16. Karanlığın Aynasında">16<br />
    Karanlığın Aynasında</h1>

    <p>“Bunu yapmamanız gerekirdi, Lord Rand,” dedi Hurin, Rand diğerlerini şafakta uyandırdığında. Güneş henüz ufkun altında gizliydi, ama çevreyi görmeye yetecek kadar ışık vardı. İsteksizce solan karanlığın içinde, sis eriyip gitmişti. “Bizi korumak için kendinizi yorarsanız, bizi eve kim döndürecek?”</p>

    <p>“Düşünmek için zamana ihtiyacım vardı,” dedi Rand. Sisin veya Ba’alzamon’un orada bulunmuş olduğunu gösteren hiçbir şey yoktu. Sağ eline sarılmış mendile dokundu. Bu, Ba’alzamon’un orada bulunmuş olduğunun bir kanıtıydı. Bu yerden uzaklaşmak istiyordu. “Fain’in Karanlıkdostlarını yakalayacaksak, eyere çıkmanın zamanı geldi. Geldi de geçti. Yolda giderken mayasız ekmek yiyebiliriz.”</p>

    <p>Loial, ellerini Hurin’in Rand’ın omuzlarına çıkarak yetişebileceği kadar yükseğe kaldırdı ve tam gerinirken birdenbire durdu. “Elin, Rand. Ne oldu?”</p>

    <p>“Zorladım ve canım yandı. Önemli bir şey değil.”</p>

    <p>“Eyer torbalarımda bir merhem olacaktı-”</p>

    <p>“Önemli bir şey değil!” Rand, sesinin haşin çıktığının farkındaydı, ama damgaya bir kez bakıldığında yanıtlamak istemediği soruların doğması muhakkaktı. “Zaman boşa geçiyor. Yola çıkalım.” Yaralı eli yüzünden, Kızıl’ı acemice eyerleme işine girişti; Hurin de kendi atına atladı.</p>

    <p>“Bu kadar alıngan olmaya gerek yok,” diye mırıldandı Loial.</p>

    <p>Yola çıkarlarken, Rand, bir izin o dünyada doğal bir şey olacağına karar verdi. Orada, doğal olmayan çok fazla şey vardı. Tek bir nal izi bile makbule geçerdi. Fain, Karanlıkdostları ve Trollocların da bir tür iz bırakması gerekirdi. Dikkatini, üzerinden geçtikleri toprağa vererek, başka bir canlı tarafından yapılmış olabilecek herhangi bir iz aradı.</p>

    <p>Hiçbir şey, ters çevrilmiş bir taş, bozulmuş tek bir toprak yığını dahi yoktu. Bir defasında, sırf kendisini toprağın nal izlerini gerçekten aldığına ikna etmek için arkalarındaki toprağa baktı; ezilen otlar ve bükülmüş çimenler geçtikleri yeri açıkça gösteriyordu, ancak önlerindeki zeminde hiçbir iz yoktu. Yine de Hurin ısrarla soluk ve ince olmasına rağmen, izin kokusunu hâlâ alabildiğini ve güneye doğru uzadığını söylüyordu.</p>

    <p>Koklayıcı yine geyiklerin izini süren bir tazı gibi tüm dikkatini takip ettiği ize vermişti ve Loial yine kendi düşüncelerine dalmış bir halde, kendi kendisine mırıldanarak ve önünde, eyerinin üzerinde tuttuğu koca değneği ovalayarak ilerliyordu.</p>

    <p>Rand ilerideki kuleyi gördüğünde en çok bir saattir yoldaydılar. İzleri gözlemeye o kadar dalmıştı ki, tepesi sivrilerek tek bir noktayla iten sütunu, ancak orta uzaklıkta, ağaçların üzerinde kalın ve uzun cüsseyle yükseldiği zaman ilk defa fark etmişti. “Bunun ne olduğunu merak ediyorum.” Tam yollarının üzerindeydi.</p>

    <p>“Bunun ne olabileceğini bilmiyorum, Rand,” dedi Loial.</p>

    <p>“Eğer bu- eğer bu bizim dünyamız olsaydı, Lord Rand...” Hurin, eyerinde huzursuzca yer değiştirdi. “Eh, Lord Ingtar’ın bahsettiği o anıt –Artur Şahinkanadı’nın Trolloclar karşısında kazandığı zaferin anısına dikilmiş olan– da büyük bir kuleydi. Ama bin yıl önce yıkılmıştı. Orada tepe gibi, koca bir tümsekten başka bir şey yok. Lord Agelmar için Cairhien’e gittiğimde onu görmüştüm.”</p>

    <p>“Ingtar’ın dediğine göre,” dedi Loial, “hâlâ üç ya da dört gün uzağımızdaymış. Eğer oradaysa. Neden olsun ki, anlamıyorum. Bence burada hiç insan yok.”</p>

    <p>Koklayıcı gözlerini tekrar yere çevirdi. “Sorun da bu değil mi, İnşaatcı? Önümüzde hiç insan yok, ama bu var. Belki de bundan uzak durmalıyız, Lordum Rand. Böyle bir yerde onun ne olduğunu ya da orada kimin bulunduğunu bilmenin imkânı yok.”</p>

    <p>Rand bir an parmaklarıyla eyerinin yüksek kaşında davul çalarak düşündü. “İze, elimizden geldiği kadar yakın durmalıyız,” dedi nihayet. “Zaten Fain’e yaklaşıyor gibi görünmüyoruz ve elimizden gelirse, onu bir kez daha kaybetmek istemiyorum. Olağanın dışında herhangi bir insan veya bir şey görürsek, izi yeniden bulana kadar etrafından dolaşırız. Ama o zamana kadar yolumuza devam edeceğiz.”</p>

    <p>“Nasıl isterseniz, Lordum.” Koklayıcının sesi tuhaf geliyordu ve Rand’a çabuk, yan bir bakış altı. “Nasıl isterseniz.”</p>

    <p>Rand anlamadan önce bir an kaşlarını çattı, sonra da içini çekme sırası ona gelmişti. Lordlar onları takip edenlere değil, sadece diğer lordlara açıklama yapardı. <em>Ondan, beni kahrolası bir lord olarak kabul etmesini ben istemedim. Ama kabul etti,</em> diye yanıt verdi ona ufak bir ses, <em>sen de buna göz yumdun. Seçimi sen yaptın; görev artık sana ait.</em></p>

    <p>“İzi al, Hurin,” dedi Rand.</p>

    <p>Koklayıcı, ona rahatlatıcı bir gülümsemeyle bakarak atını mahmuzladı.</p>

    <p>Onlar yollarına devam ederken cılız güneş gökte yükseldi ve tam tepeye geldiğinde, kulenin sadece bir mil kadar uzağındaydılar. Bir adım derinliğinde bir yatağı olan çaylardan birine ulaşmışlardı ve aradaki ağaçlar seyrekti. Rand, kulenin üzerine inşa edildiği, yuvarlak, üstü düz tepeyi görebiliyordu. Gri kulenin kendisi de en az yüz kulaç uzunluğundaydı ve üst kısmının kanatları açılmış bir kuş şeklinde oyulmuş olduğunu ancak seçebiliyordu.</p>

    <p>“Bir şahin,” dedi Rand. “Bu gerçekten de, Şahinkanadı’nın anıtı. Öyle olmalı. Burada insanlar varmış, şu anda olsalar da olmasalar da. Burada onu farklı bir yere inşa edip hiç yıkmamışlar. Bunu bir düşün Hurin. Geri döndüğümüzde onlara anıtın gerçekte neye benzediğini anlatabileceksin. Tüm dünyada onu görmüş olan sadece biz üçümüz olacağız.”</p>

    <p>Hurin başıyla onayladı. “Evet, Lordum. Çocuklarım bu hikâyeyi, babalarının Şahinkanadı’nın kulesini görüşünü duymak isterdi.”</p>

    <p>“Rand,” diye başladı Loial endişeyle.</p>

    <p>“Bu mesafeyi dörtnala aşabiliriz,” dedi Rand. “Haydi. Dörtnala gitmek bize iyi gelir. Bu yer ölü olabilir, ama biz hayattayız.”</p>

    <p>“Rand,” dedi Loial. “Bence bu bir-”</p>

    <p>Onu duymak için beklemeyen Rand, topuklarını Kızıl’ın yan taraflarına gömdü ve aygır öne atıldı. Sığ su şeridini iki adımla şapırdatarak aştıktan sonra, uzak kıyıya tırmandı. Hurin de hemen ardından kendi atını kaldırdı. Rand, Loial’in arkalarından seslendiğini duydu, ancak güldü, Ogier’e elini sallayarak onları takip etmesini işaret etti ve atını dörtnala sürmeye devam etti. Gözlerini tek bir noktadan ayırmadığı sürece, toprağın kayması o kadar kötü görünmüyor ve rüzgâr, yüzünde hoş bir duygu uyandırıyordu.</p>

    <p>Tümsek, iki yüz hektar kadar bir alanı kaplıyordu, ancak çimenlerle kaplı sırtı fazla meyilli değildi. Yüksekliğine rağmen kalın, hatta bodur görünecek denli geniş olan gri kule gökyüzüne doğru yükseliyordu. Rand’ın kahkahası soldu ve suratını asarak Kızıl’ı durdurdu.</p>

    <p>“Bu Şahinkanadı’nın anıtı mı, Lord Rand?” diye sordu Hurin tedirginlikle. “Bir tuhaflık var gibi.”</p>

    <p>Rand, anıtın cephesini kaplayan keskin, köşeli yazıyı ve üzerine enine bir adam boyunda kazınmış simgelerden bazılarını tanıyordu. Dha’vol Trolloclarının boynuzlu kafatası. Dhai’mon’un demir yumruğu. Kabol’un üç dişli mızrağı ve Ahf’frait’in hortumu. Tabana yakın bir şahin de kazınmıştı. On adım genişliğindeki kanat açıklığıyla, gövdesine saplanmış bir şimşekle sırtüstü yatıyor, gözlerini kuzgunlar gagalıyordu. Kulenin tepesindeki dev kanatlar güneşi örtüyor gibiydi.</p>

    <p>Loial’in arkalarından dörtnala yaklaştığını duydu.</p>

    <p>“Sana söylemeye çalıştım, Rand,” dedi Loial. “Bu bir şahin değil, kuzgun. Onu açıkça gördüm.” Kuleye artık bakmak bile istemeyen Hurin atını çevirdi.</p>

    <p>“Ama nasıl?” dedi Rand. “Artur Şahinkanadı burada Trolloclara karşı bir zafer kazanmıştı. Ingtar öyle demişti.”</p>

    <p>“Burada değil,” dedi Loial ağır ağır. “Burada olmadığı belli. ‘Taş’tan Taş’a uzanır ‘eğer’ çizgileri, olabilecek dünyaların arasında.’ Bunu düşünüp duruyorum ve ‘olabilecek olan dünyaların’ ne anlama geldiğini kavradığıma inanıyorum. Belki de kavradım. Olaylar farklı gelişseydi, bizim dünyalarımızın olabileceği dünyalar. Belki de bu nedenle bu kadar... soluk görünümlüdür. Bir ‘eğer’, bir ‘belki’den ibaret olduğu için. Gerçek dünyanın bir gölgesi. Bu dünyada sanırım Trolloclar kazanmış. Belki de hiç köy ya da insan görmememiz bu yüzdendir.”</p>

    <p>Rand’ın tüyleri diken diken olmuştu. Trolloclar kazandıkları zaman, geride ancak sonra yemek üzere insan bırakırlardı. Tüm dünyada galip geldilerse... “Trolloclar kazanmış olsaydı, her yerde olurlardı. Şimdiye kadar bin tanesini görmüş olurduk. Dünden beri ölü olurduk.”</p>

    <p>“Bilmiyorum, Rand. Belki de, insanları öldürdükten sonra birbirlerini de öldürmüşlerdir. Trolloclar öldürmek için yaşar. Tek yaptıkları budur; onlar budur. Bilemiyorum.”</p>

    <p>“Lord Rand,” dedi Hurin aniden. “Orada, aşağıda bir şey kımıldandı.”</p>

    <p>Rand üzerine hücum eden Trollocları görmeye hazırlanarak atını çevirdi, ama Hurin geldikleri yöne, hiçliğe işaret ediyordu. “Ne gördün, Hurin; nerede?”</p>

    <p>Koklayıcı kolunu indirdi. “Şu ağaç öbeğinin hemen kıyısında, yaklaşık bir mil ötede. Bunun bir... kadın ve seçemediğim başka bir şey olduğunu sandım, ama...” Ürperdi. “Burnunun dibinde olmayan şeyleri seçmek o kadar zor ki... Aaah, bu yer bağırsaklarımı fırıl fırıl döndürüyor. Muhtemelen bir şeyleri hayalimde görüyorumdur, Lordum.” Kulenin üzerlerine abandığını hissedermiş gibi omuzları çöktü. “Şüphesiz sadece rüzgârdandı, Lordum.”</p>

    <p>Loial, “Korkarım dikkate alınması gereken başka bir şey de var,” dedi. Sesi yine sıkıntılıydı. Güneyi işaret etti. “Oranın uzağında ne görüyorsun?”</p>

    <p>Rand, uzaktaki şeylerin kendisine doğru kayar gibi görünme etkisini azaltmak için gözlerini kıstı. “Üzerinden geçtiğimiz gibi topraklar. Ağaçlar. Sonra bazı tepeler ve dağlar. Başka bir şey yok. Ne görmemi istiyorsun?”</p>

    <p>“Dağları,” diye içini çekti Loial. Kulaklarındaki tüyler sarkmış görünüyordu ve kaşlarının uçları yanaklarına inmişti. “Bu Kardeşkatili’nin Hançeri olmalı, Rand. Bu dünya bizimkinden bütünüyle farklı olmadığı sürece, başka bir dağ sırası olamazlar. Ama Kardeşkatili’nin Hançeri, Erinin’in en az yüz fersah güneyinde uzanır. Daha da fazla. Bu yerde mesafelere karar vermek kolay değil, ama... bence karanlık basmadan onlara ulaşırız.” Daha fazlasını söylemesine gerek yoktu. Üç günden az bir zamanda yüz fersahtan uzun bir mesafe katetmiş olmalarına imkân yoktu.</p>

    <p>Rand düşünmeden, “Beki de bu yer Yollar gibidir,” diye mırıldandı. Hurin’in inlediğini duydu ve anında çenesini tutmadığına pişman oldu.</p>

    <p>Bu hoş bir düşünce değildi. Bir Yolkapısı’ndan –Ogier <em>yurdunun</em> hemen dışında ve Ogier korularında bulunabilirlerdi– içeri girer ve bir gün boyunca yürürsen başladığın yerden yüz fersah ötedeki başka bir Yolkapısı’ndan dışarı çıkabilirdin. Yollar artık karanlık ve bozulmuştu ve onlarda yolculuk etmek ölümü veya delirmeyi göze almak demekti. Soluklar bile Yollar’dan gitmeye korkardı.</p>

    <p>“Öyleyse, Rand,” dedi Loial ağır ağır, “atacağımız yanlış bir adım burada da ölmemize neden olur mu? Ve burada henüz görmediğimiz, bizi öldürmekten beter edecek şeyler var mı?” Hurin yine inledi.</p>

    <p>Suyu içmiş ve hiç kaygıları yokmuş gibi yollarına devam etmişlerdi. Kaygısızlık, Yollar’da insanı çabuk tarafından öldürürdü. Rand midesinin sakinleşmesini ümit ederek yutkundu.</p>

    <p>“Geride kalanları düşünüp endişe etmek için çok geç,” dedi. “Ancak buradan itibaren, adımlarımıza dikkat edeceğiz.” Hurin’e bir bakış attı. Koklayıcının başı omuzlarının arasına çökmüştü ve gözleri üzerine atlayacak olan şeyin ne olacağını ve nereden geleceğini merak ediyormuş gibi fır dönüyordu. Adam, katilleri yakalamıştı, ama bu onun hiç hesaba katmadığı bir şeydi. “Dayan, Hurin. Daha ölmedik, ölmeyeceğiz de. Sadece buradan itibaren dikkatli olmamız gerekecek. O kadar.”</p>

    <p>Uzaklık yüzünden tizleşmiş çığlığı tam o anda duydular.</p>

    <p>“Bir kadın!” dedi Hurin. Bu kadar normallik bile onu biraz canlandırmış gibiydi. “Gördüğümü biliyordum-”</p>

    <p>İlkinden de çaresiz, ikinci bir çığlık geldi.</p>

    <p>“Uçamadığı sürece,” dedi Rand. “Güneyimizde.” İki adımda Kızıl’ı koşuya kaldırdı.</p>

    <p>“Dikkatli ol, demiştim!” diye seslendi Loial arkasından. “Işık adına, Rand, unutma! Dikkatli ol!”</p>

    <p>Rand, Kızıl’ın sırtına yapışmış, aygırı koşturuyordu. Çığlıklar onu kendine doğru çekiyordu. Dikkatli ol demesi kolaydı, fakat o kadının sesinde dehşet vardı. Rand’ın dikkatli olmasına yetecek kadar zamanı varmış gibi gelmiyordu sesi. Çoğundan derin, dik kenarlı yatağındaki başka bir çayın kıyısında dizginleri çekti; Kızıl bir taş ve toprak sağanağı içinde kayarak durdu. Çığlıkların geldiği yer... <em>Orası!</em></p>

    <p>Her şeyi bir bakışta içine sindirdi. Belki iki yüz adım ötesinde, bir kadın çayın içinde, atının yanında duruyordu, ikisi de sırtını uzaktaki kıyıya vermişti. Kırık bir dal parçasıyla hırlayan bir... şeyi uzakta tutuyordu. Bir anlığına sersemleyen Rand, yutkundu. Eğer bir kurbağa bir ayı boyunda olsaydı ya da bir ayı bir kurbağanın grisine ve yeşiline bürünseydi, ancak böyle görünürdü. Koca bir ayı.</p>

    <p>Yaratığı düşünmemeye çalışarak yayını indirdi ve atından aşağı atladı. Atıyla yaklaşmaya zaman ayırırsa, çok geç olabilirdi. Kadın... şeyi... dalın öteki tarafında güçlükle tutuyordu. Mesafe oldukça fazlaydı –ne kadar olduğuna karar vermeye çalışırken gözlerini kırpıştırıp duruyordu; yaratık ne zaman hareket etse, mesafe karışlarca değişiyordu– ama hedefi büyüktü. Bandajlı eliyle oku çekmek zor oluyordu, ama ayaklarını yere tam basmadan önce sadağından bir ok çıkarmıştı bile.</p>

    <p>Ok, yarı boyuna kadar tüylü posta saplandı ve yaratık, Rand’a doğru döndü. Rand uzaklığa rağmen bir adım geriledi. Ne o dev, takoz şekilli kafa, ne de geniş, nasırlı dudakları olan, eti yırtmak üzere kancalı olan gagamsı ağız asla tahayyül edebildiği bir hayvanın üzerinde olmamıştı. Ufak, vahşi ve sert görünümlü çeperlerle çevrelenmiş üç de gözü vardı. Kendisini toplayan yaratık büyük adımlarla suları şapırdatarak ona yaklaşmaya başladı. Rand’ın gördüğü kadarıyla, hepsinin aynı olduğuna emin de olsa, adımlardan bazıları diğerlerine kıyasla iki kat mesafe katediyordu.</p>

    <p>“Bir göz,” diye seslendi kadın. Çığlıkları göz önüne alındığında şaşırtıcı sesi bir biçimde sakindi. “Onu öldürmek için gözlerinden birini vurman gerek.”</p>

    <p>Rand başka bir okun tüylerini kulağına kadar çekti. Tereddütle boşluğu aradı; bunu yapmak istemiyordu, ancak Tam bunu böyle durumlar için öğretmişti ve atışı onsuz asla yapamayacağını biliyordu. <em>Babam,</em> diye düşündü bir kayıp duygusuyla ve boşluk içini doldurdu. Titreşen <em>saidin</em> ışığı da oradaydı, ama onu kendisinden uzaklaştırdı. Yayla, okla, ona doğru atılan canavarca şekille bir olmuştu. Ufak gözle bir. Okun yay siciminden ayrıldığını hissetmedi bile.</p>

    <p>Yaratık yeni bir sıçrayışla yükseldi ve tam tepedeyken ok ortadaki gözüne saplandı. Yaratık yere inerek etrafa bir sürü su ve çamur sıçrattı. Çevresine dalgalar yayıldı, fakat o hareket etmedi.</p>

    <p>“İyi ve yürekli bir atıştı,” diye seslendi kadın. Atına binmiş, Rand’a doğru geliyordu. Kadının, yaratığın dikkati dağılır dağılmaz kaçmamış olması, Rand’ı biraz şaşırtmıştı. Hâlâ can çekişirken çıkardığı dalgalarla çevrilmiş yaratığın yanından başını çevirip bakmadan geçti ve atını çayın kıyısından çıkarıp aşağı indi. “Pek az kişi bir <em>grolm</em>’ün hücumu karşısında dururdu, Lordum.”</p>

    <p>Baştan aşağı beyazlara bürünmüş, giysisi at binmek için ikiye bölünmüş, belinde gümüş bir kemerle toplanmıştı ve eteklerinin altından görülen çizmeleri de gümüşle işlenmişti. Eyeri bile beyaz ve gümüş işliydi. Kavisli boynu ve zarif adımlarıyla kar rengi kısrağı neredeyse Rand’ın doru atıyla aynı boydaydı. Fakat Rand’ın gözlerini asıl alan, kadının kendisiydi. Rand, onun Nynaeve’le aynı yaşta olabileceğini düşündü. Her şeyden önce uzun boyluydu; Nynaeve’den bir el boyu uzundu ve gözleri Rand’la aynı hizadaydı. Çok da güzeldi, fildişi renkli teni uzun, gece karası saçları ve siyah gözleriyle keskin bir tezat oluşturuyordu. Rand güzel kadınlar görmüştü. Moiraine de soğuk olmasına rağmen güzeldi; asabiyetine yenilmediği zamanlarda Nynaeve de öyle. Egwene ve Andor’un Kız-Veliahtı Elayne de bir adamın nefesini kesecek kadar güzeldi. Ama bu kadın... Dili damağına yapışmıştı; kalbinin tekrar atmaya başladığını hissetti.</p>

    <p>“Uşaklarınız mı, Lordum?”</p>

    <p>İrkilerek çevresine bakındı. Hurin ile Loial de onlara katılmıştı. Hurin, Rand’ın beklediği gibi bakakalmıştı ve Ogier bile büyülenmiş gibiydi. “Dostlarım,” dedi. “Loial ve Hurin. Benim adım Rand. Rand al’Thor.”</p>

    <p>Loial aniden, kendi kendine konuşurcasına, “Bunu daha önce hiç düşünmemiştim,” dedi. “Ama kusursuz insan güzelliği diye bir şey varsa, çehre ve endam olarak, siz-”</p>

    <p>“Loial,” diye bağırdı Rand. Ogier’in kulakları utançla kaskatı oldu. Rand’ın kulakları da kızarmıştı; Loial’in sözleri kendi düşündüklerine fazlasıyla yakındı.</p>

    <p>Kadın tınılı bir sesle güldü, ama bir saniye sonra tahtındaki bir kraliçe gibi, baştan aşağı soylu bir resmiyete bürünmüştü. “Benim adım Selene,” dedi. “Kendi hayatını tehlikeye atarak benimkini kurtardın. Ben sana aidim, Lord Rand al’Thor.” Ve Rand’ın dehşete kapılmasına neden olan bir biçimde, dizlerinin üzerine çöktü.</p>

    <p>Rand, Hurin ya da Loial’e bakmadan kadını aceleyle ayağa kaldırdı. “Bir kadını kurtarmak için canını vermeyen adama adam denmez.” Anında kızararak kendisini rezil etti. Bu bir Shienar deyişiydi ve daha ağzından çıkmadan fazlasıyla gösterişli olduğunu anlamıştı, ama kadının tavrı ona da bulaşmış ve kendine engel olamamıştı. “Demek istediğim... Yani...” <em>Ahmak, bir kadına hayatını kurtarmanın hiçbir şey olduğunu söyleyemezsin.</em> “Bu benim şerefimdi.” Bu kulağa hafif Shienarvari ve resmi geliyordu. Bunun iş göreceğini ümit etti; hâlâ boşluğun içindeymiş gibi, zihninde söyleyecek başka hiçbir şey yoktu.</p>

    <p>Aniden kadının kendi üzerindeki gözlerinin farkına vardı. Yüz ifadesinde bir değişiklik yoktu, ama kara gözleri Rand’a kendini çıplakmış gibi hissettiriyordu. Elinde olmadan aklına Selene’in çıplak hali geldi. Yüzü tekrar kızardı. “Aaah! Ah, sen neredensin, Selene? Buraya geleli beri başka bir insan görmedik. Kasaban yakında mı?” Kadın ona düşünceli bir şekilde bakınca, Rand geriye adım attı. Bakışı, Rand’a kadının kendisine ne kadar yakın durduğunu fazlasıyla hissettirdi.</p>

    <p>“Ben bu dünyadan değilim, Lordum,” dedi. “Burada hiç insan yok. <em>Grolm</em>’ler ve onlar gibi birkaç yaratık dışında hiçbir canlı yok. Ben Cairhienliyim. Buraya nasıl geldiğime gelince de, tam olarak nasıl olduğunu bilmiyorum. Atla dolaşmaya çıkmıştım ve kestirmek için durdum ve uyandığımda atımla beraber buradaydım. Tek umudum, Lordum, beni kurtarıp eve dönmeme yardım etmeniz.”</p>

    <p>“Selene, ben bir... yani, lütfen bana Rand de.” <em>Kulakları gene ısınmıştı. Işık adına, benim lord olduğumu düşünmesinin zararı olmaz. Kahrolayım, hiçbir şeye zararı olmaz.</em></p>

    <p>“Nasıl istersen... Rand.” Gülümsemesi Rand’ın boğazının sıklaşmasına neden oldu.</p>

    <p>“Elbette, edeceğim.” <em>Kahrolayım, ne kadar da güzel. Üstelik de bana bir öykü kahramanıymışım gibi bakıyor.</em> Kendine gelmek için başını sağa sola salladı. “Ama önce peşinde olduğumuz adamları bulmamız gerekiyor. Seni tehlikeden uzak tutmaya çalışırım, ama onları bulmamız gerek. Bizimle birlikte gelmek senin için burada kalmaktan daha iyi olur.”</p>

    <p>Bir an kız boş ve sakin bir ifadeyle konuşmadan durdu. Rand’ın onun ne düşündüğü hakkında hiçbir fikri yoktu; kızın belki de onu yeniden incelemekte olması dışında. “Bir görev adamı,” dedi nihayet. Dudaklarında ufak bir gülümseme dolaştı. “Bunu sevdim. Evet. Peşinde olduğunuz bu alçaklar kim?”</p>

    <p>“Karanlıkdostları ve Trolloclar, Leydim,” diye ağzından kaçırdı Hurin. Eyerinden kıza acemice bir reverans yaptı. “Fal Dara kalesinde cinayet işlediler ve Valere Borusu’nu çaldılar, Leydim, ama Lordum Rand onu geri alacak.”</p>

    <p>Rand, koklayıcıya elemle baktı; Hurin zayıfça sırıttı. <em>Gizlilik de buraya kadarmış.</em> Burada bir önemi olmazdı, herhalde, ama kendi dünyalarına döndüklerinde... “Selene, kimseye Boru’dan bahsetmemen gerekiyor. Bu laf yayılırsa peşimize Boru’yu kendileri bulmak isteyen yüz kişi takılır.”</p>

    <p>“Hayır, <em>onun</em> yanlış ellere düşmesi çok kötü olur,” dedi Selene. “Valere Borusu’nun. Sana kaç kez ona dokunmayı, onu ellerimde tutmayı hayal ettiğimi anlatamam. Onu ele geçirdiğinde ona dokunmama izin vereceğine söz vermelisin.”</p>

    <p>“Ben bunu yapmadan önce, onu bulmamız gerek. Yola çıksak iyi olacak.” Rand kızın atına binmesine yardım etmek için elini uzattı; Hurin, üzengisini tutmak için aceleyle atından indi. “O öldürdüğüm şey her neyse –<em>grolm</em> müydü?– etrafta başkaları olabilir.” Kızın eli sağlamdı ve kavrayışında şaşırtıcı bir kuvvet vardı... ve teni... İpek olabilir miydi? Daha yumuşak, daha pürüzsüz bir şey. Rand ürperdi.</p>

    <p>“Her zaman vardır,” dedi Selene. Uzun beyaz kısrak kuyaığunu salladı ve bir kez dişlerini Kızıl’a gösterdi, ama Selene dizginleri eline alınca sakinleşti.</p>

    <p>Rand yayını sırtına attı ve Kızıl’a bindi. <em>Işık adına, bir insanın teni nasıl bu kadar yumuşak olabilir?</em> “Hurin, iz nerede? Hurin? Hurin!”</p>

    <p>Koklayıcı zıpladı ve Selene’e bakmayı kesti. “Evet, Lord Rand. Ah... iz. Güneye, Lordum. Hâlâ güneye.”</p>

    <p>“O halde yola çıkalım.” Rand, <em>grolm</em>’ün çayda yatan gri yeşil cüssesine huzursuz bir bakış attı. O dünyada kendilerinden başka canlı olmadığına inanmak daha iyiydi. “İzi al, Hurin.”</p>

    <p>Selene önce, atını Rand’ın yanında sürdü ve havadan sudan konuşarak, ona sorular sordu ve ona lord diye hitap etti. En az beş defa Rand kıza lord değil, sadece bir çoban olduğunu söyleyecek oldu, ama kıza her bakışında sözcükler ağzından çıkmak bilmedi. Onun gibi bir leydinin bir çobanla aynı şekilde konuşmayacağından emindi; bu hayatını kurtaran bir çoban da olsa.</p>

    <p>“Valere Borusu’nu bulduğunda büyük bir adam olacaksın,” dedi Rand’a. “Efsanelere geçecek bir adam. Boru’yu çalan adam kendi efsanelerini düzecektir.”</p>

    <p>“Onu çalmak da istemiyorum, herhangi bir efsanenin parçası olmak da.” Kadının, parfüm sürmüş olup olmadığını bilmiyordu, ama kadının bir rahiyası, Rand’ın başını onunla dolduran bir kokusu vardı. Keskin ve tatlı, burnunu karıncalandıran, yutkunmasına neden olan baharatlar.</p>

    <p>“Her erkek büyük biri olmak ister. Tüm Çağlardaki en büyük adam olabilirsin.”</p>

    <p>Bu, Moiraine’in söylediklerine çok benziyordu. Yenidendoğan Ejder çağlar boyunca kendisini kesinlikle belli edecekti. “Ben değil,” dedi hararetle. “Ben sadece-” Bir lord olduğunu düşünmesine izin verdikten sonra ona bir çoban olduğunu söylemesi durumunda, kızın onu nasıl hor göreceğini düşünerek lafını çevirdi: “Onu bulmaya çalışıyorum, o kadar. Ayrıca bir dostuma yardım etmeye.”</p>

    <p>Selene, bir an sessiz durduktan sonra, “Elini incitmişsin,” dedi.</p>

    <p>“Önemli bir şey değil.” Yaralı elini –dizginleri tutmaktan zonkluyordu– ceketinin içine sokmaya davrandı, ama kız elini uzatıp onu tuttu.</p>

    <p>Rand o kadar şaşırmıştı ki, kıza izin verdi; sonra da elini kabaca çekmekten ya da kızın mendili çözmesine göz yummaktan başka bir çaresi kalmamıştı.</p>

    <p>Selene parmağıyla damgaya dokundu, ama bu konuda herhangi bir yorum yapmadı, hatta nasıl olduğunu bile sormadı. “Tedavi edilmezse elinin hareket kabiliyetini azaltabilir. Bende işe yaraması muhtemel bir merhem var.” Pelerininin içindeki bir cepten ufak bir taş şişe çıkardı, tıpasını açtı ve bir taraftan yola devam ederlerken, bir taraftan da beyaz bir merhemi yanığın üzerine nazikçe sürmeye başladı.</p>

    <p>Merhem başta soğuk geldi, sonra ılık bir duygu uyandırarak teninde eridi. Nynaeve’in merhemlerinde bazen olduğu gibi etkiliydi. Kızın okşayan ellerinin altında kızarıklık silinip şiş inerken Rand hayretle izledi.</p>

    <p>“Bazı adamlar,” dedi Selene bakışlarını Rand’ın elinden almadan, “büyüklüğün peşinden koşmayı seçerken, diğerleri buna mecbur olur. Mecbur olmaktansa seçmek her zaman daha iyidir. Mecbur olan bir adam, asla kendi kendisinin efendisi olmaz. Onu mecbur edenlerin iplerinde dans etmek zorunda kalır.”</p>

    <p>Rand elini çekerek kurtardı. Damga bir haftalıkmış gibi görünüyordu; neredeyse tamamen iyileşmişti. “Ne demek istiyorsun?” diye sordu.</p>

    <p>Selene ona gülümseyince Rand yaptığı çıkıştan utandı. “Eh, Boru’dan elbette,” dedi kız merhemini kaldırarak. Kızıl’ın yanında yürüyen kısrağı o kadar uzun boyluydu ki, gözleri Rand’ın göz hizasının az altındaydı. “Valere Borusu’nu bulursan, büyüklükten kaçınman mümkün olmayacaktır. Ama buna mecbur mu olacaksın, yoksa onu kendi rızanla mı kabul edeceksin? Asıl soru bu.”</p>

    <p>Elini açıp kapadı. Kadının konuşmaları Moiraine’inkilere o kadar benziyordu ki... “Sen bir Aes Sedai misin?”</p>

    <p>Selene’in kaşları havaya kalktı; kara gözleri, Rand’a parıldayarak bakıyordu, ama sesi yumuşaktı. “Aes Sedai mi? Hayır.”</p>

    <p>“Seni gücendirmek istememiştim. Özür dilerim.”</p>

    <p>“Beni gücendirmek mi? Gücenmedim, ama Aes Sedai değilim.” Dudağı alaylı bir gülümsemeyle büküldü; o bile güzeldi. “Onca şey yapabilecekken, güvenli olduğunu sandıkları bir şeye sığınıyorlar. Hükmedebilecekken kulluk ediyor, dünyaya düzen getirebilecekken, erkeklerin savaşmasına izin veriyorlar. Yo, bana asla Aes Sedai deme.” Gülümsedi ve kızgın olmadığını göstermek için elini Rand’ın kolunun üzerine koydu –dokunuşu Rand’ın yutkunmasına neden oldu– ama Selena, kısrağın Loial’in gerisine düşmesine izin verince Rand ferahladı. Hurin ihtiyar bir aile hizmetkârı gibi ona kafasını sallayıp duruyordu.</p>

    <p>Rand ferahlamıştı, ama kadının varlığını da özlemiyor değildi. Kız sadece iki karış uzaktaydı –Loial’in yanında atını süren kıza bakmak için eyerinde döndü; Ogier onunla konuşabilmek için eyerinde iki büklüm olmuştu– ama hemen yanında, baş döndüren kokusunu alabileceği, ona dokunabileceği uzaklıkta olmasıyla aynı şey değildi. Öfkeyle yerine yerleşti. Tam olarak kıza dokunmak istediğinden değildi –kendi kendisine Egwene’i sevdiğini hatırlattı; hatırlatmak zorunda kaldığı için de kendini suçlu hissetti– ama kız çok güzeldi, Rand’ın bir lord olduğunu düşünüyordu ve onun büyük bir adam olabileceğini söylemişti. Kafasının içinde kendi kendisiyle keyifsizce tartıştı. <em>Moiraine de senin büyük olabileceğini söylüyor; Yenidendoğan Ejder. Selene, Aes Sedai değil. Bu doğru; o Cairhienli bir asilzade, sen de bir çobansın. O bunu bilmiyor. Onun bir yalana inanmasına daha ne kadar izin vereceksin? Sadece biz buradan çıkana kadar. Eğer çıkarsak.</em> Bu ruh hali içinde düşünceleri küskün bir sessizliğe gömüldü.</p>

    <p>İçinden geçtikleri araziye dikkat etmeye çalıştı –Selene etrafta o şeylerden... <em>grolm</em>’lerden... daha fazla olduğunu söylüyorsa, ona inanacaktı ve Hurin, ize başka bir şeyi fark edemeyecek kadar dalmıştı; Loial Selene’le olan sohbetine kendisini herhangi bir şey gelip onu topuğundan ısırana dek göremeyecek kadar kaptırmıştı, ama izlemek kolay değildi. Başını fazla hızlı döndürünce gözleri sulanıyordu; bir tepe veya ağaç topluluğu, bir açıdan bakıldığında bir mil, başka bir açıdan bakıldığında ise birkaç yüz karış uzakta görünebiliyordu.</p>

    <p>Dağlar yaklaşmaktaydı; bu kadarından emindi. Kardeşkatili’nin Hançeri artık gökte heyula gibi yükseliyordu: testere dişini andıran, karla kaplı doruklar. Etraflarındaki toprak çoktan dağların yaklaştığını haber veren dağ etekleriyle yükseliyordu. Dağların kenarına karanlık çökmeden epey önce, belki bir saat sonra ulaşacaklardı. <em>Üç günde üç yüz fersahtan çok. Bundan da kötü. Erinin güneyinde, gerçek dünyada bir günün çoğunu geçirmiştik. Burada iki günden az zamanda yüz fersahtan uzun bir yol.</em></p>

    <p>“Bu yer konusunda haklı olduğunu söylüyor, Rand.”</p>

    <p>Rand yerinde zıpladı; sonra da Loial’in atını kendininkine yaklaştırdığını fark etti. Selene’i aradı ve onun Hurin’le birlikte at sürdüğünü gördü; koklayıcı sırıtıyor, kafasını eğiyor ve kızın söylediği neredeyse her şeye alnına vurarak karşılık veriyordu. Rand yan yan Oiger’e baktı. “İkinizin öyle kafa kafaya verişine bakılırsa, onu nasıl bırakabildiğine şaştım. Haklı olduğunu söylerken ne demek istiyorsun?”</p>

    <p>“O büyüleyici bir kadın, değil mi? İhtiyarlardan bazıları bile tarih –özellikle de Efsaneler Çağı– konusunda onun kadar bilgili değil –ve şey hakkında– ah, evet. Aes Sedailerin bazıları da bu gibi dünyaları incelemişti ve bu inceleme, Yollar’ı geliştirmelerinin esasını oluşturmuştu. Değişen şeyin, zaman yerine mesafe olduğu dünyalar bulunduğunu söylüyor. Bunlardan birinde bir gün geçirirsen gerçek dünyaya geri döndüğünde bir ya da yirmi yıl geçmiş olduğunu görebilirmişsin. Veya tersi de olabilirmiş. O dünyalar –bu dünya, tüm diğerleri– gerçek dünyanın yansımalarıymış; öyle diyor. Bu dünyanın bize solgun gelmesinin nedeni, var olma şansı düşük olan cılız bir dünya olmasıymış. Diğerleri neredeyse bizimki kadar muhtemelmiş. Bizim dünyamız kadar katıymışlar ve içlerinde insanlar varmış. Aynı insanlar, diyor Rand. Bir düşünsene! Onlardan birine gidip kendi kendinle tanışabilirsin. Desen’in sonsuz çeşitlemeleri olduğunu söylüyor ve olabilecek olan her çeşitlemenin olacağını.”</p>

    <p>Rand, başını iki yana salladı; sonra, manzara öne arkaya titreyip midesi burnuna gelince, bunu yaptığına pişman oldu. Derin bir soluk aldı. “Bütün bunları nereden biliyor? Sen benim şimdiye kadar tanıdığım herkesten çok şey biliyorsun Loial ve bu dünya hakkında tüm bildiklerin bir söylentiden ibaretti.”</p>

    <p>“O Cairhienli, Rand. Cairhien’deki Kraliyet Kütüphanesi dünyadaki en büyük kütüphanelerden biri, hatta Tar Valon’un dışındakilerin bile en büyüğü olabilir. Aieller, Cairhien’i yaktıklarında ona kasten dokunmadı, biliyorsun. Onlar bir kitabı yok etmez. Biliyor muydun ki, onlar-”</p>

    <p>“Aieller umurumda değil,” dedi Rand hararetle. “Selene bu kadar çok şey biliyorsa, umarım bizi buradan nasıl eve döndürebileceğini de okumuştur. Keşke Selene-”</p>

    <p>“Keşke Selene ne?” Kadın onlara katılırken bir kahkaha attı.</p>

    <p>Rand ona aylardır uzaktaymış gibi baktı; öyle hissediyordu. “Keşke Selene yanıma gelip benimle biraz daha at sürse,” dedi. Loial kıkırdadı ve Rand yüzüne sıcak bastığını hissetti.</p>

    <p>Selene gülümsedi ve Loial’e baktı. “Bize izin verirsin, değil mi, <em>alantin?</em>”</p>

    <p>Kulaklarındaki tüyler gönülsüzlükle sarkan Ogier, eyerinde başını eğdi ve iri atını geriye aldı.</p>

    <p>Rand bir süre Selene’in varlığının keyfini sürerek sessizlik içinde atını sürdü. Kadın hakkındaki duygularını anlayabilmeyi diliyordu. İnkâr etmesine karşın bir Aes Sedai olabilir miydi? Aes Sedailerin planında izlemesi gereken yolda onu itmek üzere Moiraine tarafından gönderilmiş biri? Moiraine, onun yabancı dünyaya götürüleceğini bilemezdi ve hiçbir Aes Sedai onu bir darbesiyle öldürebilecek veya Güç’ü kullanarak kaçırtabilecekken bir sopayla uzaklaştırmaya çalışmazdı. Eh! Rand’ı bir lord olarak kabul ettiği ve Cairhien’deki kimse bunun aksini bilmediği için, onun böyle düşünmesine izin verebilirdi. O kesinlikle, gördüğü en güzel kadındı; zeki ve bilgiliydi ve Rand’ın cesur olduğunu düşünüyordu; bir erkek, eşi olacak kadında başka ne isteyebilirdi ki? <em>Bu da delilik. Biriyle evlenebilecek olsam Egwene’le evlenirdim, ama bir kadından aklını kaçıracak, belki de ona zarar verecek bir erkekle evlenmesini isteyemem.</em> Ama Selene o kadar güzeldi ki...</p>

    <p>Rand, kızın kılıcını süzdüğünü gördü. Kafasında sözcükleri hazırladı. Hayır, bir kılıç ustası değildi, ama ona kılıcı babası vermişti. <em>Tam. Işık adına, neden gerçekten babam olamıyor ki?</em> Bu düşünceyi kafasında acımasızca ezdi.</p>

    <p>“Bu olağanüstü bir atıştı,” dedi Selene.</p>

    <p>“Hayır, ben bir-” diye başladı Rand, sonra gözlerini kırptı. “Atış mı?”</p>

    <p>“Evet. O göz ufacık bir hedefti ve yüz adım hızında ilerliyordu. O yayı kullanmakta olağanüstü derecede ustasın.”</p>

    <p>Rand huzursuzca kıpırdandı. “Ah... teşekkür ederim. Babamın bana öğrettiği bir numaraydı.” Ona boşluktan, Tam’in yay kullanmayı ona nasıl öğrettiğinden bahsetti. Hatta ona, Lan ile kılıç derslerinden bile bahsetti.</p>

    <p>“Birlik,” dedi kız hoşnut bir sesle. Rand’ın soran bakışlarını görerek ekledi. “Ona böyle deniyor... bazı yerlerde. Birlik. Tam olarak nasıl kullanıldığını öğrenmek için en iyisi kendini sürekli olarak onunla sarmalamak, her zaman onun içinde yaşamakmış, diye duydum.”</p>

    <p>Rand, buna vereceği yanıtı bilmek için boşlukta onu bekleyenin ne olduğunu bilmeye dahi ihtiyaç duymuyordu, ama söylediği şey, “Bunu düşünürüm,” oldu.</p>

    <p>“Bu boşluğunu her an takınırsan, Rand al’Thor, onun hayal bile etmediğin faydalarını keşfedersin.”</p>

    <p>“Bunu düşünürüm, dedim.” Kız ağzını yine açtı, ama Rand sözünü kesti. “Bütün bu şeyleri biliyorsun. Boşluk hakkında –sen ona Birlik diyorsun. Bu dünya hakkında. Loial sürekli kitap okur; benim gördüğüm kitapların çoğundan fazla kitap okumuştur, yine de Taşlar hakkında çok az bilgiye rastlamış.”</p>

    <p>Selene eyerinde doğruldu. Aniden Rand’a, öfkeli hallerinde, Moiraine’i ve Kraliçe Morgase’i hatırlattı.</p>

    <p>“Bu dünyalar üzerine yazılmış bir kitap vardı,” dedi Selene gerginlikle. “<em>Çark’ın Aynaları.</em> Gördüğün üzere <em>alantin</em> var olan kitapların tümünü görmemiş.”</p>

    <p>“Ona taktığın bu <em>alantin</em> ismi ne anlama geliyor? Bunu hiç duymamıştım-”</p>

    <p>“Yanında uyandığım Geçit Taşı orada,” dedi yollarının doğusundaki dağları işaret ederek. Rand, onun sıcaklığını ve gülümsemelerini yine özlediğini fark etti. “Beni oraya götürürsen, vadettiğin gibi evime döndürebilirsin. Bir saatte oraya varabiliriz.”</p>

    <p>Rand kızın gösterdiği yere bakmıyordu bile. Geçit Taşı’nı kullanmak –kız ona Geçit Taşı demişti–, onu gerçek dünyaya geri götürecekse, Güç’ü kullanması anlamına gelecekti. “Hurin, iz ne durumda?”</p>

    <p>“Her zamankinden silik, Lord Rand, ama hâlâ yerinde.” Koklayıcı, Selene’e hızlı bir gülümseme ile kafa sallayışı çaktı. “Sanırım batıya dönmeye başlıyor. Cairhien’e o gidişimden hatırladığım kadarıyla, orada, Hançer’in ucunun yakınında daha kolay geçitler var.”</p>

    <p>Rand içini çekti. <em>Fain ya da Karanlıkdostlarından biri Taşları kullanmanın başka bir yolunu biliyor olmalı, Bir Karanlıkdostu Güç’ü kullanamaz.</em> “Boru’nun peşinden gitmem gerekiyor, Selene.”</p>

    <p>“Kıymetli Boru’nun bu dünyada olduğundan bile nasıl emin olabiliyorsun ki? Benimle gel, Rand. Efsaneni bulacaksın, sana söz veriyorum. Benimle gel.”</p>

    <p>“Bu Taş’ı, bu Geçit Taşı’nı kendin kullanabilirsin,” dedi Rand öfkeyle. Sözcükler daha ağzından çıkmadan geri almak istedi. <em>Neden efsanelerden bahsedip durmak zorunda ki?</em> İnatla kendini devam etmeye zorladı. “Geçit Taşı seni buraya kendi başına getirmedi. Bunu sen yaptın, Selene. Taş’ın seni buraya getirmesini sağladıysan, geri götürmesini de sağlayabilirsin. Seni oraya götürürüm, ama daha sonra Boru’nun peşinden gitmem gerekecek.”</p>

    <p>“Ben Geçit Taşlarını kullanmak hakkında hiçbir şey bilmiyorum, Rand. Bir şey yaptımsa da, ne olduğunu bilmiyorum.”</p>

    <p>Rand onu süzdü. Eyerinde, daha önceki gibi dimdik ve uzun boyuyla ve asil bir tavırla oturuyordu, ama aynı zamanda eskisinden daha yumuşaktı. Onun Nynaeve’in yaşında olduğunu düşünmüştü –kendisinden beş altı yaş büyük– ama yanıldığını anladı. Kendi yaşına daha yakındı, güzeldi ve ona ihtiyacı vardı. Kafasının içinde boşluğun ve ışığın düşüncesi, sadece düşüncesi titreşti. <em>Saidin.</em> Geçit Taşı’nı kullanmak için kendini tekrar o yozluğun içine daldırması gerekecekti.</p>

    <p>“Yanımda kal, Selene,” dedi. “Boru’yu ve Mat’in hançerini, sonra da geri dönüş yolunu buluruz. Sana söz veriyorum. Sadece yanımda kal.”</p>

    <p>“Sen her zaman...” Selene, kendisini sakinleştirmek ister gibi derin bir nefes aldı. “Her zaman çok inatçısındır. Eh, bir erkekte inatçılığı takdir edebilirim. Fazlasıyla yumuşak başlı bir adam pek matah değildir.”</p>

    <p>Rand’ın yüzü kızardı. Egwene’in zaman zaman söylediği şeylere fazlasıyla benziyordu ve Egwene’le ikisi çocukluktan beri nişanlı sayılırlardı. Selene’den geldiğinde sözcükler ve onlara eşlik eden bakış onu hayrete düşürmüştü. Hurin’e izi takip etmesini söylemek üzere döndü.</p>

    <p>Arkalarından, uzak, öksürüğü andıran bir homurtu geldi. Rand daha Kızıl’ı döndürüp bakmaya fırsat bulamadan, başka bir havlama, onun hemen ardından üç tane daha geldi. Başta manzara gözlerinin önünde sallanır gibi olduğundan hiçbir şey seçemedi, ancak sonra bir tepenin üzerindeki birbirinden ayrık ağaçlıkların arasında gördü onları. Yalnızca yarım mil, en çok bin adım ötede ve onar metrelik sıçrayışlarla yaklaşıyor gibi görünen beş şekil.</p>

    <p><em>“Grolm,”</em> dedi Selene sakince. “Ufak bir sürü, ama anlaşılan kokumuzu almışlar.”</p>
  </div>
</body>
</html>
