<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="2. Karşılama">2<br />
    Karşılama</h1>

    <p>Fal Dara kalesinin düz taş duvarları, zarif bir sadelikte duvar halıları ve boyalı panolarla aralıklı olarak süslenen salonları, Amyrlin Makamı’nın yaklaşan gelişinin haberiyle telaş içindeydi. Siyah ve altın renklere bürünmüş hizmetkârlar işlerine koşuyor, odaları hazırlamaya veya mutfaklara sipariş götürmeye seğirtiyor, önceden haber almadıklarından, böyle büyük bir şahsiyete gereğince hazırlanamamaktan yakınıyorlardı. Deri bir kayışla bağlı bir tepe topuzu dışında kafaları tıraşlanmış, kara gözlü savaşçılar koşmuyordu, ama adımlarında acele vardı ve yüzleri, normal koşullarda savaşa saklanan bir heyecanla parlıyordu. Rand, yanlarından aceleyle geçerken adamlardan bazıları konuştular.</p>

    <p>“Ah, buradasın, Rand al’Thor. Barış, kılıcına lütuf göstersin. Yıkanmaya mı çıkıyorsun? Amyrlin Makamı’na takdim edildiğinde iyi görünmek istersin. Kadınlar kadar seni ve iki arkadaşını da görmek isteyecektir, buna emin olabilirsin.”</p>

    <p>Yirmi adamın yan yana geçebileceği, erkeklerin odalarına çıkan merdivene doğru seğirtti.</p>

    <p>“Amyrlin’in kendisi, bir çerçi kadar bile gelişini haber vermiyor. Moiraine Sedai ve siz güneyliler yüzünden olmalı, ne dersin? Başka ne olacak ki?”</p>

    <p>Erkeklerin kaldığı odaların geniş, demirle bağlı kapıları açık duruyordu ve Amyrlin’in gelişi yüzünden telaş içinde olan topuzlu adamlarla sıkışık haldeydi.</p>

    <p>“Hey, güneyli! Amyrlin burada. Herhalde seninle arkadaşların için gelmiştir. Barış adına, senin için ne büyük bir onur! Tar Valon’dan nadiren ayrılır ve kendimi bildim bileli Sınırboyları’na hiç gelmemişti.”</p>

    <p>Hepsini birkaç kelimeyle savuşturdu. Yıkanması ve temiz bir gömlek bulması gerekiyordu. Konuşmak için zamanı yoktu. Anladıklarını düşünüyorlardı ve gitmesine izin verdiler. Aralarından hiçbiri, o ve arkadaşlarının bir Aes Sedai ile birlikte yolculuk ettiği ve arkadaşlarından ikisinin Aes Sedai olarak eğitim görmek üzere Tar Valon’a giden kadınlar olduğu dışında bir şey bilmiyorlardı, ama her şeyi biliyorlarmış gibi, sözleri ona batıyordu. <em>Benim için geldi.</em></p>

    <p>Erkeklerin odalarından bir hışımla geçti, Mat ve Perrin’le paylaştığı odaya daldı... ve ağzı hayretle açılarak donakaldı. Oda, azimle çalışan, hepsi de siyah ve altın renklere bürünmüş giysiler içinde kadınlarla doluydu. Büyük bir oda değildi ve iç avlulardan birine bakan bir çift uzun, dar ok yarığı olan pencereleri de onu daha büyük göstermeye yaramıyordu. Siyah beyaz karolu platformlar üzerindeki, her birinin ayakucunda bir sandığın durduğu üç yatak, kapının yanındaki bir yıkanma yeri ile uzun, geniş bir dolap odayı dolduruyordu. İçerideki sekiz kadın, bir sepetteki balıklara benziyordu.</p>

    <p>Kadınlar ona bakmadı bile ve giysilerini –Mat ve Perrin’inkileri de– dolaptan çıkarıp yenileriyle değiştirme işine devam ettiler. Ceplerinde buldukları her şeyi sandıkların üzerine yığdılar ve eski giysiler paçavralar gibi özensizce çıkın halinde bir araya getirildi.</p>

    <p>Soluğunu topladığında, “Ne yapıyorsunuz?” diye sordu. “Onlar benim giysilerim!” Kadınlardan bir tanesi burnunu çekti ve yegâne paltosunun kolundaki bir deliğe parmağını soktuktan sonra paltoyu yerdeki yığının üzerine ekledi.</p>

    <p>Belinde anahtarların asılı durduğu geniş bir halka olan, siyah saçlı başka bir kadın gözlerini ona dikti. Bu kalenin <em>shatayan</em>’ı Elansu’ydu. Sert suratlı kadını evi idare eden biri olarak düşünüyordu, idare ettiği ev bir kale olmasına ve onlarca hizmetkârın emirlerini uygulamasına rağmen. “Moiraine Sedai tüm giysilerinin yıpranmış olduğunu söyledi, Leydi Amalisa da sana verilecek yeni giysiler yaptırdı. Sen ayakaltından çekil yeter,” diye ekledi kararlı bir sesle, “o zaman işimiz daha çabuk biter.” <em>Shatayan</em>’ın, zorbalıkla istediğini yaptıramayacağı çok az erkek vardı –bazılarının söylediğine göre Lord Agelmar bile bunlardan biriydi– ve oğlu olabilecek yaştaki tek bir adamın ona sorun çıkarmasını beklemediği açıktı.</p>

    <p>Dilinin ucuna geleni yuttu; tartışmak için zaman yoktu. Amyrlin Makamı, her an gelmesi için haber yollayabilirdi. Shienarlıların geleneklerine uygun biçimde, “Armağanı için Leydi Amalisa’ya şerefler olsun,” diyebildi. “Sana da şerefler olsun, Elansu Shatayan. Lütfen, sözlerimi Leydi Amalisa’ya ilet ve ona yüreğim ve ruhumla hizmetinde olduğumu söyle.” Bu herhalde, her iki kadının da Shienarlılara özgü tören aşkını tatmin ederdi. “Ancak, şimdi beni mazur görürseniz, üzerimi değiştirmek istiyorum.”</p>

    <p>“Bu iyi,” dedi Elansu rahat bir tavırla. “Moiraine Sedai, eskilerin hepsini almamızı söyledi, tüm elbiseleri. İç çamaşırlarını da.” Kadınlardan birkaçı ona yan yan baktılar. Hiçbiri kapıya doğru hamle etmedi.</p>

    <p>Deli gibi gülmemek için yanağını ısırdı. Shienar’daki geleneklerin çoğu, alışık olduklarından farklıydı ve bazılarına sonsuza kadar yaşasa bile alışamazdı. Diğer herhangi bir zamanda bir kadının kendisiyle birlikte suya dalabileceğini öğrendikten sonra sabahın erken saatlerinde banyo yapma alışkanlığı edinmişti. Bu bir bulaşıkçı veya Lord Agelmar’ın kız kardeşi Leydi Amalisa’nın kendisi olabilirdi –banyolar Shienar’da rütbe gözetilmeyen tek yerdi. Sırtını keselemesi karşılığında ondan da aynısını bekleyebilir, ona yüzünün neden böyle kızardığını sorabilirlerdi, yoksa güneşte çok fazla mı kalmıştı? Çok geçmeden yüz kızarmalarının ne anlama geldiğini öğrenmişlerdi ve kaledeki hiçbir kadın bunlarla ilgilenmiyordu.</p>

    <p><em>Bir saat içinde ölü ya da daha beter bir durumda olabilirim; onlarsa yüzüm kızarsın diye bekliyorlar!</em> Genzini temizledi. “Dışarıda beklerseniz, size geri kalanları da veririm. Şerefim üzerine söz veriyorum.”</p>

    <p>Kadınlardan biri usulca kıkırdadı, Elansu’nun dudakları bile seğirdi, ama <em>shatayan</em> başıyla onayladı ve diğer kadınlara yaptıkları çıkınları almalarını işaret etti. En son çıkan o oldu ve kapıda durup, “Çizmeler de, Moiraine Sedai hepsi dedi,” diye ekledi.</p>

    <p>Rand ağzını açtı, sonra tekrar kapadı. Hiç değilse çizmeleri hâlâ yeniydi. Emond Meydanı’ndaki ayakkabıcı Alwyn al’Van’ın elinden çıkmış ve ayağına uymuşlardı. Ama çizmelerinden vazgeçmek <em>shatayan</em>’ın onu rahat bırakmasını sağlayacaksa, ona çizmelerini ve istediği her şeyi vermeye razıydı. Hiç zamanı yoktu. “Evet. Evet, elbette. Şerefim üzerine.” Kapıyı iterek kadını dışarı çıkmaya zorladı.</p>

    <p>Tek başına kalınca kendini yatağına atıp çizmelerini çekti –hâlâ iyi durumdaydılar, derileri yer yer çatlamıştı, ama hâlâ giyilebilir haldeydiler ve ayaklarına uyuyorlardı– ardından aceleyle soyunarak her şeyi çizmelerin üzerine yığdı ve aynı hızla lavaboda yıkandı. Su soğuktu; erkeklerin odalarında, su her zaman soğuk olurdu.</p>

    <p>Dolabın üzerinde, yalın Shienar usulünde, bir dizi şelaleyle kayalık havuzu göstermekten çok andıran oymalar bulunan üç geniş kapısı vardı. Ortadaki kapıyı çekip açarak bir an yanında getirdiği birkaç giysinin yerini alan şeylere baktı. En iyi yünden yapılma ve bir tacirin veya lordun sırtında gördüğü giysiler kadar iyi bir terzilik eseri, yüksek yakalı, çoğu şölen giysileri gibi işlemeli ceketler. Bir düzine! Her ceket için üçer gömlek, hem keten, hem ipekten, geniş kollu ve sıkı manşetli. İki pelerin. Bütün yaşamı boyunca tek bir pelerinle idare etmişken üstelik. Pelerinlerden biri sadeydi, dayanıklı yün kumaştan yapılmıştı ve koyu yeşildi, üzerine altın renkte balıkçıllar işlenmiş katı bir yakası bulunan diğeri koyu maviydi... sol göğsünde, bir lordun işaretini takacağı yerde ise...</p>

    <p>Eli kendiliğinden pelerine kaydı. Parmakları ne hissedeceklerinden emin değilmiş gibi, neredeyse bir çember halinde kıvrılmış, ancak dört bacaklı ve bir aslanın altın yelesine sahip, altın ve kırmızı pullu, her bir ayağının ucunda beş altın pençe bulunan yılan işlemesini okşadı. Yanmış gibi elini aniden geri çekti. <em>Işık bana yardım, etsin! Bunu yaptıran Amalisa mı Moiraine miydi? Bunu kaç kişi gördü? Kaç kişi bunun ne olduğunu, ne anlama geldiğini biliyor? Bir kişi bile çok. Yaksınlar beni, beni öldürtmeye çalışıyor. Kahrolası Moiraine benimle konuşmuyor bile, ama şimdi, bana içinde ölünecek kahrolası yeni giysiler verdi!</em></p>

    <p>Kapı vurulunca aniden havaya zıpladı.</p>

    <p>“İşin bitti mi?” dedi Elansu. “Giysilerinin hepsini vereceksin. Belki de ben gelip...” Tokmağı zorluyormuş gibi bir gıcırtı.</p>

    <p>Rand irkilerek hâlâ çıplak olduğunu fark etti. “İşim bitti,” diye bağırdı. “Barış! İçeri gelme!” Aceleyle, üzerindekileri çizmeleriyle birlikte toparladı. “Ben getiririm!” Arkasına saklanarak kapıyı çıkını <em>shatayan</em>’ın kollarına itmesine yetecek kadar açtı. “Hepsi bu.”</p>

    <p>Kadın, aralıktan içeri bakmaya çalıştı. “Emin misin? Moiraine Sedai her şey, demişti. Belki ben bir baksam-”</p>

    <p>Rand, “Hepsi bu,” diye hırladı. “Şerefim üzerine!” Omuz vererek kapıyı kadının yüzüne kapadı ve diğer taraftan gelen kahkahaları duydu.</p>

    <p>Kendi kendine mırıldanarak aceleyle giyindi. Hiçbirinin yine de bir mazeret uydurup zorla içeri dalmayacaklarına emin olamazdı. Gri pantolon alışık olduğundan daha dar, ancak yine de rahattı ve bol kollarıyla gömlek, çamaşır gününde Emond Meydanı’ndaki her kadını memnun edecek kadar beyazdı. Dizine kadar gelen çizmeler, onları bir yıldır giyiyormuş gibi üzerine uyuyordu. Bunun Aes Sedailerin değil, sadece iyi bir ayakkabıcının elinden çıkmış olmasını ümit etti.</p>

    <p>Tüm bu giysiler, kendi boyunda bir yolculuk çıkını yapardı. Yine de temiz gömleklerin rahatlığına, aynı pantolonu her gün, ter ve pislik yüzünden kaskatı olana ve daha sonrasına kadar giymek zorunda kalmamaya tekrar alışmıştı. Sandığından eyer torbalarını aldı ve onlara tıkabildiklerini tıktı, sonra süslü pelerini gönülsüzce yatağın üzerine serip onun da üzerine birkaç gömlek ve pantolon yığdı. Tehlikeli arma içe gelecek şekilde katlanmış ve omza asılacak şekilde bir kayışla bağlanmışken, yolda diğer gençlerin elinde gördüğü çıkınlardan pek de farklı görünmüyordu.</p>

    <p>Ok yarıklarından trompetlerin sesi, surların dışından hep bir ağızdan çalan trompetlerle onlara içeriden yanıt veren davulların sesi duyuldu.</p>

    <p>“Fırsat bulunca işlemeleri sökerim,” diye mırıldandı. Kadınların yanlış yaptıklarında veya desen konusunda fikirlerini değiştirdiklerinde işlemeleri söktüklerini görmüştü ve bu çok zor görünmüyordu.</p>

    <p>Giysilerin geri kalanını –aslında çoğunu– tekrar gardıroba tıktı. Gittikten sonra başını içeri sokacak ilk kişiye kaçışının kanıtını bırakmaya gerek yoktu.</p>

    <p>Hâlâ çatık kaşlarıyla yatağının içinde diz çöktü. Yatakların üzerinde durduğu karo döşenmiş platformlar, ufak bir ateşin tüm gece yanıp Shienar kışının en kötü gecesinde bile yatağı sıcak tutabileceği birer sobaydı. Geceler hâlâ, yılın bu zamanında alışık olduğundan daha serindi, ama artık battaniyeler ısınmak için yeterliydi. Ocağın kapağını çekerek açıp geride bırakamayacağı bir çıkın çıkardı. Elansu’nun kimsenin oraya giysi saklamayacağını düşünmesinden memnundu.</p>

    <p>Çıkını battaniyelerin üzerine koyarak bir ucunu çözdü ve kısmen açtı. Üzerini kaplayan yüzlerce, hayal edilebilecek her renkte ve boyutta yamayı gizlemek üzere tersyüz edilmiş bir âşık pelerini. Pelerinin kendisi yeterince sağlamdı; yamalar, âşığın alameti farikasıydı. Bir zamanlar.</p>

    <p>İçinde sert deriden iki çanta vardı. Büyük olanının içinde hiç dokunmadığı bir arp vardı. <em>Arp asla bir çiftçinin kaba saba parmakları için yapılmamıştı, evlat.</em> Uzun ve ince olan diğerinin içinde, evden ayrıldığından beri yemeğini ve yatacak yerini birden çok defa kazanmasını sağlayan altın gümüş oymalı flüt vardı. Thom Merrilin ölmeden önce ona bu flütü çalmayı öğretmişti. Rand flüte ne zaman dokunsa, keskin mavi gözleri, uzun beyaz bıyığıyla Thom’un, çıkın haline getirilmiş pelerini eline tutuşturup kaçması için bağıran halini hatırlamadan edemiyordu. Ardından Thom’un kendisi de koşmuş, onları öldürmek için yaklaşan Myrddraal’le yüzleşirken, bir gösteri yapıyormuş gibi bıçaklar elinde sanki sihirli bir biçimde belirmişti.</p>

    <p>Ürpererek çıkını yeniden bağladı. “Bu iş bitti.” Kulenin tepesindeki rüzgârı düşünerek ekledi, “Afet’in bu kadar yakınında tuhaf şeyler olur.” Lan’in söylemeye çalıştığı şeye inandığından emin değildi. Her halükârda, Amyrlin Makamı olmasa bile, Fal Dara’dan ayrılmasının zamanı gelmiş de geçiyordu.</p>

    <p>Dışarıda bıraktığı pelerinin –koyu, yeşil renkteydi ve ona, yetiştiği Tam’in Batıormanı’ndaki çiftliğiyle yüzmeyi öğrendiği Suormanı’nı hatırlatıyordu– içinde omuzlarını silkerek, balıkçıl nişanlı kılıcı kemerine taktı ve oklarla hışırdayan sadağını diğer tarafa astı. Sicimi gerilmemiş yayı, köşede Mat ve Perrin’inkilerle birlikte duruyordu, boyu kendisinden iki karış uzundu. Yayı Fal Dara’ya geldikten sonra kendisi yapmıştı ve kendisi dışında onu gerebilen yegâne kişiler Lan ve Perrin’di. Dürülmüş battaniyesini ve yeni pelerinini çıkınındaki halkalardan geçirerek, iki çıkını sol omzuna astı, eyer torbalarını kayışların üzerine attı ve yayını aldı. <em>Kılıç tutan kolun boşta kalsın,</em> diye düşündü. Bırak tehlikeli olduğumu düşünsünler. <em>Belki</em> birisi <em>düşünür.</em></p>

    <p>Kapıyı biraz açınca koridorun neredeyse boş olduğunu gördü; yanından hızla özel üniformalı bir hizmetkâr geçti, ama Rand’a bakmadı bile. Adamın hızlı ayak sesleri duyulmaz olunca, Rand hemen koridora adım attı.</p>

    <p>Doğal ve rahat bir biçimde yürümeye çalışıyordu, ama omzundaki eyer torbaları ve sırtındaki çıkınlar sayesinde neye benzediğini tahmin ediyordu: yolculuğa çıkan ve geri dönmeye niyeti olmayan bir adama.</p>

    <p>Lordun Ahırı adı verilen kuzey ahırında, Lord Agelmar’ın atla geziye çıktığında kullandığı saldırı kapısının yakınında bir atı, uzun boylu, doru bir aygırı vardı. Ancak o gün ne Fal Dara Lordu, ne de ailesinin herhangi bir ferdi at gezisine çıkmayacaktı. Rand’ın odasından Lordun Ahırı’na ulaşmanın iki yolu vardı. Birisi onu kalenin etrafından dolaştırıp, Lord Agelmar’ın özel bahçesinden, sonra da uzak uçtan ve aynı şekilde boş olduğu mutlak olan nalbant ocağından geçirip ahıra çıkaracaktı. O yoldan giderse, daha atına ulaşamadan emirlerin verilmesi ve bir aramanın başlaması için yeterince zaman olacaktı. Diğer yol çok daha kısaydı; önce Amyrlin Makamı’nın halihazırda on iki ya da daha fazla Aes Sedai ile birlikte gelmekte olduğu dış avludan geçiyordu.</p>

    <p>Bunu düşününce tüyleri diken diken oldu; aklı başında bir yaşam için gereğinden fazla Aes Sedai’yle karşılaşmıştı. Bir tanesi bile çok fazlaydı. Tüm hikâyeler bundan bahsediyor, o da bunun gerçek olduğunu biliyordu. Ama ayakları onu dış avluya götürdüğünde şaşırmadı. Efsanevi Tar Valon’u hiç görmeyecekti –bu tehlikeyi asla göze alamazdı– ama gitmeden önce Amyrlin Makamı’nı göz ucuyla bir kez görebilirdi. Bu bir kraliçeyi görmek gibi olacaktı. <em>Yalnızca uzaktan bakmanın bir tehlikesi olmaz. Yürümeyi kesmem ve o benim orada olduğumu daha fark edemeden gitmiş olurum.</em></p>

    <p>Dış avluya açılan ağır, demir kemerli bir kapıyı açtı ve sessizliğe adımını attı. Muhafız yolunun dört bir yanındaki duvarların üzerine insanlar, saçları topuz yapılmış askerler, özel üniformalı hizmetkârlar ve hâlâ pis giysileri içindeki uşaklar, hepsi balık istifi dizilmişti; çocuklar büyüklerinin omzuna oturmuş veya belleriyle dizlerinin arasından manzarayı görmek için sıkışıyorlardı. Her bir okçu balkonu, elma sepeti gibi doluydu ve duvarlardaki dar ok yarıklarından bile yüzler görülüyordu. Avlunun içine insanlar ayrı bir duvar gibi dizilmişti. Tümü de sessizlik içinde izliyor ve bekliyordu.</p>

    <p>Duvar boyunca dizilmiş demirci ve ok ustalarını tezgâhlarının –Fal Dara, boyutuna ve kaba ihtişamına rağmen saray değil, bir kaleydi– önünden yolunu zorla açıp, ittiği insanlardan sessizce özür dileyerek ilerledi. İnsanlardan bazıları kaşlarını çatarak çevrelerine baktılar, birkaçı ise eyer torbaları ve çıkınlarına dönüp bir daha baktılar, ama hiçbiri sessizliğini bozmadı. Çoğu, kendilerine çarpıp geçenin kim olduğuna bile dönüp bakmadı.</p>

    <p>Çoğunun başlarının üzerinden kolaylıkla, avluda neler olup bittiğini anlamasına yetecek kadarını görebiliyordu. Ana kapının hemen içinde, bir dizi adam, on altı kişi, atlarının yanında bekliyordu. Hepsinin zırhı ve kılıç cinsi birbirinden farklıydı ve hiçbiri Lan’e benzemiyordu, ama Rand’ın bunların Muhafız olduğuna kuşkusu yoktu. Yuvarlak kare, uzun, dar yüzlerinde, diğer insanların görmediği şeyleri görüyor, diğer insanların duymadığı şeyleri duyuyorlarmış gibi bir bakış vardı. Rahatta dururken bir kurt sürüsü kadar ölümcül görünüyorlardı. Bunun dışında ortak olan sadece bir şeyleri vardı. Hepsinde de ilk kez Lan’de gördüğü rengi değişen, çoğu zaman arkasındaki şeyden ayırt edilemeyen pelerin vardı. Bu pelerinler içinde bu kadar çok adamı bir arada görmek ne gözlere, ne de mideye iyi gelmiyordu.</p>

    <p>Muhafızların on iki adım önünde bir sıra kadın atlarının başlarının yanında duruyorlardı, pelerinlerinin başlıklarını açmışlardı. Artık onları sayabiliyordu. On dört. On dört Aes Sedai. Kesinlikle öyle olmalıydı. Uzun boylu, kısa boylu, ince yapılı ve toplu, esmer ve sarışın, uzun veya kısa saçlı, saçları omuzlarına salınmış veya arkadan örülmüş bu kadınların giysileri Muhafızlarınkiler kadar farklı kesimler ve renklerdeydi. Bununla birlikte onlarda yalnızca böyle bir arada durduklarında belli olan bir aynılık vardı. Hepsinin de yaşı belirsizdi. Bu uzaklıktan hepsinin de genç olduğunu söyleyebilirdi, ama daha yakına gelince Moiraine gibi olacaklarını biliyordu. Genç görünecekler, ama genç olmayacaklardı, tenleri pürüzsüz olmasına rağmen genç olamayacak kadar olgun, gözleri fazla bilgiç olacaktı.</p>

    <p><em>Daha yakına gelince mi? Ahmak! Şimdiden fazla yakınım. Yaksınlar beni, uzun yoldan gitmem gerekirdi.</em> Amacına, avlunun uzak ucundaki başka bir demir bağlı kapıya doğru ilerledi, fakat kendisini bakmaktan alamıyordu.</p>

    <p>Aes Sedailer sakince, onları izleyenler orada yokmuş gibi davrandılar ve dikkatlerini, artık avlunun orta yerinde olan tahtırevandan ayırmadılar. Tahtırevanı çeken atlar, seyisler koşumlarını tutuyormuş gibi hareketsizdi, ancak tahtırevanın yanında tek bir uzun boylu kadın duruyordu, yüzü bir Aes Sedai çehresiydi ve atlara hiç kulak asmıyordu. İki eliyle birden tuttuğu asası kendi boyuna geliyordu, üzerindeki yönlendirilmiş alev göz seviyesinin üzerindeydi.</p>

    <p>Lord Agelmar, açık, dosdoğru ve okunamaz bir yüz ifadesiyle avlunun uzak ucundan tahtırevana bakıyordu. Koyu mavi renkteki yakası yüksek ceketi, Shienar’ın avını kapmaya hazır şahiniyle Jagad Evi’nin koşan üç tilki armasını taşıyordu. Yanında ihtiyarlamış, ama hâlâ uzun boylu olan Ronan duruyordu; <em>shambayan</em>’ın taşıdığı asanın üzerinde avantin taşından oyulmuş üç tilki vardı. Ronan, kalenin yönetiminde Elansu’nun dengiydi, <em>shambayan</em> ile <em>shatayan,</em> ama Elansu ona törenlerle ilgilenmek ve Lord Agelmar’a sekreterlik yapmak dışında pek az iş bırakıyordu. İki adamın tepe topuzu da kar beyazıydı.</p>

    <p>Tümü de –Muhafızlar, Aes Sedailer, Fal Dara Lordu ile onun <em>shambayan</em>’ı– taş kadar hareketsiz duruyordu. Onları izleyen kalabalık, nefesini tutmuş gibiydi. Rand gayriihtiyari yavaşladı.</p>

    <p>Ronan birden, asasını üç kez geniş parke taşlarına çarparak sessizliğe seslendi. “Buraya gelen kim? Buraya gelen kim? Buraya gelen kim?”</p>

    <p>Tahtırevanın yanındaki kadın yanıt olarak asasını üç kez yere vurdu. “Mühürlerin Bekçisi. Tar Valon’un Alevi. Amyrlin Makamı.”</p>

    <p>“Neden bekçilik ediyoruz?” diye sordu Ronan.</p>

    <p>“İnsanoğlunun umudu için,” diye yanıt verdi uzun boylu kadın.</p>

    <p>“Neye karşı koruyoruz?”</p>

    <p>“Öğle vaktindeki gölgeye.”</p>

    <p>“Ne kadar koruyacağız?”</p>

    <p>“Doğan güneşten batan güneşe, Zaman Çarkı döndüğü sürece.”</p>

    <p>Agelmar eğildi, tepe topuzu meltemde kımıldadı. “Fal Dara, ekmek, tuz ve hoş karşılama sunuyor. Hoş geldi Amyrlin Makamı Fal Dara’ya, zira bekçilik edilen yer burasıdır, Akit’in korunduğu yer burasıdır. Hoş geldiniz.”</p>

    <p>Uzun boylu kadın tahtırevanın perdesini çekti ve Amyrlin Makamı dışarı çıktı. Koyu renk saçları, tüm Aes Sedailer gibi yaşı belirsiz olan kadın, doğrulurken oraya toplanan izleyicilere göz gezdirdi. Bakışları üzerinden geçince, Rand irkildi; sanki ona dokunulmuş gibiydi. Ama kadının gözleri onu geçip Lord Agelmar’ın üzerinde durdu. Özel üniformalı bir hizmetkâr, elinde, bir tepsiye konulmuş, buharları hâlâ tüten, katlanmış havlularla birlikte kadının yanında diz çöktü. Ellerini ve yüzünü usulen nemli bezle sildi. “Karşılaman için teşekkürlerimi sunuyorum, oğlum. Işık Jagad Evi’ni aydınlatsın. Işık Fal Dara ile tüm halkını aydınlatsın.”</p>

    <p>Agelmar tekrar eğilerek selam verdi. “Bize şeref verdiniz, Anne.” Ne kadının ona oğul, ne de Agelmar’ın kadına anne şeklinde hitap etmesi kulağa tuhaf gelmiyordu, kadının pürüzsüz yanaklarıyla karşılaştırıldığında adamın buruşuk yüzünden dolayı babası, hatta büyükbabası gibi görünmesine rağmen. Kadının Agelmar’ınkinin çok ötesinde bir vakarı vardı. “Jagad Evi senindir. Fal Dara senindir.”</p>

    <p>Dört bir yandan tezahüratlar yükseldi ve parçalanan dalgalar gibi kale duvarlarına çarptı.</p>

    <p>Ürperen Rand artık kime tosladığına bakmadan kapıya ve güvenliğe doğru acele ediyordu. <em>Sadece senin kahrolası hayal gücün. Senin kim olduğunun bile farkında değil. Kan ve küller adına, eğer farkında olsaydı...</em> Kadının kim olduğunu, ne olduğunu bilmesi durumunda olacakları düşünmek istemiyordu. Kadının kulenin tepesindeki rüzgârla bir bağlantısı olup olmadığını merak etti; Aes Sedailer böyle şeyler yapabilirdi. O kapıyı geçip arkasından kapayarak karşılama tezahüratlarının sesini kestiğinde ferahlayarak içini çekti.</p>

    <p>Koridorlar diğerleri kadar boştu ve koşmaya başladı. Ortasında bir çeşmenin şapırtıyla aktığı ufak bir avludan, başka bir koridora geçip taş döşemeli ahır avlusuna çıktı. Kalenin suruna inşa edilmiş Lordun Ahırı, duvarların içindeki büyük pencereler ve iki katta barındırılan atlarla, yüksek ve uzundu. Avlunun öte yanındaki nalbant dükkânı, nalbant ile yardımcıları Karşılama’yı görmeye gittiğinden sessizdi.</p>

    <p>Kösele suratlı seyisbaşı Tema, onu geniş kapılarda, önce alnına, sonra da yüreğine dokunup yerlere kadar eğilerek karşıladı. “Ruhum ve yüreğimle hizmetindeyim, Lordum. Tema sana nasıl yardım edebilir, Lordum?” Bu adamda savaşçı topuzu yoktu; Tema’nın saçları kafasının üzerine ters çevrilmiş bir ak kâse gibi oturuyordu.</p>

    <p>Rand içini çekti. “Yüzüncü kez söylüyorum, Tema, ben bir lord değilim.”</p>

    <p>“Lordum nasıl isterse.” Seyis bu defa daha da çok eğilmişti.</p>

    <p>Sorunun nedeni ismi ve bir benzerlikti. Rand al’Thor. Al’Lan Mandragoran. Lan’in durumunda Malkier geleneklerine göre, kendisi onu hiç kullanmasa da asalet eki “al” onun Kral olduğunu gösteriyordu. Rand için “al”, sadece isminin bir parçasıydı, ancak bir defasında, bunun, İki Nehir’in İki Nehir adını almasından çok uzun zaman önce, “oğlu” anlamına geldiğini duymuştu. Fal Dara kalesindeki bazı hizmetkârlar bunu onun da bir kral ya da en azından bir prens olduğu şeklinde yorumlamışlardı. Aksi yöndeki tüm iddiaları, yalnızca lord rütbesine indirilmesine yaramıştı. Hiç değilse öyle olduğunu düşünüyordu; Lord Agelmar karşısında bile, bu kadar eğilme ve selam verirken ayaklarını sürüme görmemişti.</p>

    <p>“Kızıl’in eyerlenmesi gerekiyor, Tema.” Bunu kendisi yapmayı teklif etmeyecek kadar aklı vardı; Tema, Rand’ın ellerini kirletmesine izin vermezdi. “Birkaç gün kasaba etrafındaki toprakları gezeyim dedim de.” İri, doru aygırın sırtına bir atladı mıydı, birkaç gün içinde Erinin Nehri’ne ulaşmış veya sınırı aşıp Arafel’e varmış olurdu. <em>O zaman beni asla bulamazlar.</em></p>

    <p>Seyis neredeyse iki büklüm oldu ve doğrulmadı. “Beni affedin, Lordum,” diye fısıldadı boğuk bir sesle. “Beni affedin, ama Tema itaat edemez.”</p>

    <p>Rand, utancından kızararak etrafa kaygılı bir bakış attı –görünürde başka kimse yoktu– sonra adamı omuzlarından kavrayıp çekerek doğrulttu. Tema ile diğer birkaç kişinin böyle davranmasını engelleyemezdi belki, ama başka birinin bunu görmesini önlemeye çalışabilirdi. “Neden, Tema? Tema, lütfen bana bak. Neden?”</p>

    <p>“Emir böyle, Lordum,” dedi Tema yine fısıldayarak. Gözlerini indirip duruyordu, korkudan değil, Rand’ın istediğini yapamadığı için mahcup olduğundan. Shienarlılar, utancı, başkalarının hırsız yaftası yemeyi karşıladıkları gibi karşılardı. “Buyruklar değişene dek hiçbir at bu ahırdan çıkamaz. Kaledeki hiçbir ahırdan, Lordum.”</p>

    <p>Rand ağzını açıp adama sorun olmadığını söyleyecekti, ama bunun yerine dudaklarını yaladı. “Hiçbir ahırdaki hiçbir at çıkamaz mı?”</p>

    <p>“Evet, Lordum. Emir kısa bir süre önce geldi. Daha birkaç saniye önce.” Tema’nın sesi güçlendi. “Kapıların da hepsi kapandı, Lordum. Kimse izin olmadan girip çıkamaz. Tema’ya söylendiği üzere, şehir devriyeleri bile.”</p>

    <p>Rand güçlükle yutkundu, ama bu, boğazına parmakların yapıştığı hissini azaltmadı. “Emir, Tema. Lord Agelmar’dan mı geldi?”</p>

    <p>“Elbette, Lordum. Başka kimden olabilir? Lord Agelmar emri Tema’ya vermedi, elbette, Tema’yla konuşan adama bile vermedi, ama Lordum, Fal Dara’da böyle bir emri başka kim verebilir?”</p>

    <p>Başka kim? Kale kulesindeki en büyük çan gürültüyle çalınca, Rand yerinde zıpladı. Diğer çanlar da ona katıldı ve onları da kasabadaki çanlar izledi.</p>

    <p>“Tema cüretkâr davranabilirse,” diye seslendi seyis çınlamaları bastırarak, “Lordum çok mutludur herhalde.”</p>

    <p>Rand sesini duyurmak için bağırmak zorunda kaldı. “Mutlu mu? Neden?”</p>

    <p>“Karşılama bitti, Lordum.” Tema’nın el hareketi çan kulesini kapsıyordu. “Amyrlin Makamı şimdi Lordumu ve Lordumun arkadaşlarını yanına çağıracak.”</p>

    <p>Rand koşmaya başladı. Tema’nın yüzündeki şaşkınlığı görecek vakti zor buldu, sonra gitmişti. Tema’nın ne düşündüğü umurunda değildi. <em>Şimdi beni çağıracak.</em></p>
  </div>
</body>
</html>
