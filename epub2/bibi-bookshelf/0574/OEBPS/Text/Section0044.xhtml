<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="35. Tsofu Yurdu">35<br />
    Tsofu Yurdu</h1>

    <p>Rand ile diğerleri yarım gün at sürdükten sonra –Shienarlıların zırhları hâlâ yük atlarının sırtındaydı– Cairhien’in üzerinde durduğu nehir tepeleri yerlerini daha düz topraklarla ormanlara terk etti. Gittikleri yerde hiç yol yoktu, onun yerine dağınık araba izleri ve az sayıda çiftlik veya köy vardı. Verin onları daha hızlı gitmeye zorladı ve Ingtar istediğini yaptı. Verin sürekli, tuzağa düşürüldükleri konusunda homurdanıyor, Fain’in aslında nereye gittiklerini kendilerine hiç söylemediğini ileri sürerek yakınıyor ve Tümentepe’nin aylarca uzakta olduğunu bilmiyormuş ve sanki kendisinin bir parçası da buna inanıyormuş gibi Tümentepe’nin aksi yüzünde ilerlediklerini söyleyip duruyordu. Gri Baykuş sancağı geçişlerinin rüzgârında dalgalanıyordu.</p>

    <p>Rand keyifsiz bir azimle at sürüyor, Verin’le konuşmaktan kaçınıyordu. Yapması gereken bir iş –Ingtar olsa görev derdi– vardı ve ondan sonra Aes Sedailerden sonsuza dek kurtulmuş olacaktı. Perrin de onun ruh halini paylaşıyor gibiydi; atlarını sürerken sürekli boşluğa bakıyordu. Nihayet geceyi geçirmek üzere bir ormanın kenarında durduklarında, gece neredeyse bütünüyle çökmüşken, Perrin Loial’e <em>yurt</em> hakkında sorular sordu. Trolloclar bir <em>yurda</em> girmezdi, ya kurtlar? Loial kısaca, <em>yurda</em> girmeye gönülsüz olanların yalnızca Gölge yaratıkları olduğunu söyledi. Ve de bir <em>yurt</em> içinde Gerçek Kaynak’a dokunamayacakları ve Tek Güç’ü yönlendiremeyecekleri için Aes Sedailer. Tsofu Yurdu’na girmek konusunda en gönülsüz olan kişi Ogier’in kendisi gibiydi. Buna hevesli, neredeyse umutsuzca hevesli görünen tek kişi ise Mat’ti. Teni bir yıldır güneşe çıkmamış gibiydi ve yanakları çökmüştü, ancak kendisini koşuya katılabilecek kadar güçlü hissettiğini söylüyordu. Battaniyelerinin üzerine kıvrılmadan önce Verin ellerini Şifa için ona dokundurdu, ama bu, görünüşünde hiçbir şeyi değiştirmedi. Hurin bile Mat’e bakarken kaşlarını çatıyordu.</p>

    <p>İkinci günde güneş tepeye varmıştı ki, Verin eyerinde dikildi ve etrafına bakındı. Yanında duran Ingtar irkildi.</p>

    <p>Rand, çevrelerini saran ormanda farklı bir yan göremiyordu. Çalılar fazla sık değildi; meşe ve ceviz, karasakız ve kayın ağaçlarının, yer yer uzun bir çam veya meşinyaprak ağacı veya kâğıtkabuklunun beyaz gövdesiyle bölünen yaprak örtüsü arasından kolay bir yol bulmuşlardı. Ama onları izlerken, içinden aniden bir ürperti geçtiğini hissetti, kışın bir Suormanı gölüne atlamış gibi. Ürperti içinden aniden geçip gitmiş, arkasında bir tazelenmişlik hissi bırakmıştı. Donuk ve uzak bir kayıp duygusu da vardı, ancak neyi kaybetmiş olabileceğini bilmiyordu.</p>

    <p>O noktaya ulaşan atlıların hepsi irkildi veya bağırdı. Hurin’in ağzı açık kaldı ve Uno, “Kahrolası, kavrulası...” diye mırıldandı. Sonra aklına söyleyecek başka bir şey gelmemiş gibi başını iki yana salladı. Perrin’in sarı gözlerinde tanıma gösteren bir bakış vardı.</p>

    <p>Loial, derin, yavaş bir soluk alıp bıraktı. “Tekrar bir <em>yurtta</em> olmak... hoş... bir duygu.”</p>

    <p>Rand kaşlarını çatarak etrafına bakındı. Bir <em>yurdun</em> farklı olmasını beklemişti, ama o tek ürperti dışında, orman bütün gün içinden geçtikleri ormandan farklı değildi. Elbette bir de aniden dinlenmiş olma duygusu vardı. Sonra bir meşe ağacının ardından bir Ogier çıktı.</p>

    <p>Ogier kızı Loial’den kısaydı –bu, Rand’dan kafa ve omuz boyu daha uzun olduğu anlamına geliyordu– ama onun gibi geniş omuzları ve iri gözleri, geniş ağzı ve tüylü kulakları vardı. Fakat kaşları Loial’inkiler kadar uzun değildi ve yüz hatları onunkilerle kıyaslandığında narin, kulaklarındaki tüyler daha inceydi. Üzerinde uzun, yeşil bir giysi ile çiçeklerle süslü bir giysi vardı ve elinde topluyormuş gibi göründüğü bir demet gümüşçanlı çiçek taşıyordu. Onlara sakince bakarak bekledi.</p>

    <p>Loial yüksek atından indi ve aceleyle eğilip selam verdi. Loial kadar çabuk olmasa da, Rand ve diğerleri de aynısını yaptılar; Verin bile başını eğdi. Loial resmiyetle isimlerini verdi, ama kendi <em>yurdunun</em> adını söylemedi.</p>

    <p>Bir an Ogier kızı –Rand onun yaşça Loial’den büyük olmadığına emindi– onları süzdükten sonra gülümsedi. “Tsofu Yurdu’na hoş geldiniz.” Sesi, Loial’inkinin daha yumuşağıydı; daha ufak bir bal arısının nispeten usul vızıltısı. “Benim adım Erith, Alar kızı Iva kızıyım. Hoş geldiniz. Taş ustaları Cairhien’den ayrılalı beri çok az insan ziyaretçimiz oldu, şimdi de bir anda bu kadar çok insan bizi ziyaret ediyor. Eh, Gezginlerden gelenler bile olduydu, gerçi onlar gittiler şey olduğunda... Ah, çok gevezeyim. Sizi İhtiyarlara götüreyim. Sadece...” Aralarında sorumlu kişiyi aradı ve Verin’de karar kıldı. “Aes Sedai, yanınızda pek çok insan var, üstelik silahlılar. Bazılarını Dışarı’da bırakabilir misiniz lütfen? Beni affedin, ama <em>yurtta</em> aynı anda çok sayıda silahlı insan olması bizim için huzursuz edici bir şeydir.”</p>

    <p>“Elbette, Erith,” dedi Verin. “Ingtar, bu konuyla ilgilenir misin?”</p>

    <p>Ingtar Uno’ya emirler verdi ve böylece Shienarlılar arasından Erith’i <em>yurdun</em> içlerine kadar izleyen yalnızca o ve Hurin oldu.</p>

    <p>Diğerleri gibi atını dizginlerinden tutup yürüten Rand, önlerinde Verin ve Ingtar ile birlikte yürüyen Erith’e bakıp durarak yanına gelen Loial’e baktı. Hurin ortalarında yürüyor, hayretle etrafına bakıyordu, ancak Rand onun tam olarak neye baktığını anlamamıştı. Loial alçak sesle konuşmak için eğildi. “Güzel, değil mi, Rand? Sesi de şarkı söylüyor üstelik.”</p>

    <p>Mat alayla güldü, ama Loial ona soran gözlerle bakınca, “Çok güzel, Loial. Benim zevkime göre biraz uzun boylu, ama çok güzel olduğuna eminim,” dedi.</p>

    <p>Loial kararsızca kaşlarını çattı, ama başıyla onayladı. “Evet, öyle.” Yüz ifadesi aydınlandı. “Tekrar bir <em>yurda</em> dönmek gerçekten de güzel bir duygu. Gerçi Özlem’e kapılmış filan değildim.”</p>

    <p>“Özlem mi?” dedi Perrin. “Anlamıyorum, Loial.”</p>

    <p>“Biz Ogierler <em>yurda</em> bağlıyızdır, Perrin. Dünyanın Kırılışı’ndan önce, siz insanlar gibi istediğimiz süreyle istediğimiz yere gidebileceğimiz, ancak bunun Kırılış’la birlikte değiştiği söylenir. Ogierler de diğer tüm ırklar gibi dağılmıştı ve bir daha <em>yurtlardan</em> hiçbirini bulamadılar. Her şey yerinden oynamış, her şey değişmişti. Dağlar, nehirler, hatta denizler bile.”</p>

    <p>“Herkes Kırılış’ı bilir,” dedi Mat sabırsızlıkla. “Bunun- Özlem’le ne ilgisi var?”</p>

    <p>“Özlem’e ilk kapılmamız kaybolmuş bir halde gezindiğimiz sıralarda oldu. Bir kez daha <em>yurdu</em> tanıma, evlerimizi tekrar bilme arzusu. Çoğu bu dertten öldü.” Loial başını hüzünle iki yana salladı. “Ölenler, hayatta kalanlardan çoktu. Nihayet <em>yurtları</em> birer birer tekrar bulmaya başladığımızda, On Ulus Akdi yıllarında, nihayet Özlem’i yendiğimizi sandık, ama bizi değiştirmiş, içimize tohumlarını atmıştı. Şimdi bir Ogier uzun zaman Dışarı’da kalırsa, Özlem ona geri gelir; zayıf düşmeye başlar ve geri dönmezse ölür.”</p>

    <p>“Burada bir süre kalman gerekiyor mu?” diye sordu Rand endişeyle. “Bizimle gelmek uğruna kendini öldürmene gerek yok.”</p>

    <p>“Geldiği zaman bunu anlarım.” Loial güldü. “Bana zarar verebilecek kadar güçlenmesine daha uzun zaman var. Eh, Dalar Deniz Halkı’nın arasında bir <em>yurt</em> görmeden on yıl geçirmişti, ama yine de güvenle eve döndü.”</p>

    <p>Ağaçların arasından bir Ogier kadını çıkarak Eritil ve Verin’le konuştu. Ingtar’ı tepeden tırnağa süzerek önemsememiş gibi göründü; bunun üzerine Ingtar gözlerini kırpıştırdı. Ogier kadın tekrar ormana dönmeden önce Loial’i süzdü, Hurin ile Emond Meydanlılara da birer bakış attı; Loial atının arkasına saklanmaya çalışıyor gibiydi. “Üstelik,” dedi eyerinin üzerinden giden kadına endişeyle bakarak, “<em>yurttaki</em> yaşam üç <em>ta’veren</em>’le gezmekle kıyaslanınca hayli sıkıcı.”</p>

    <p>“Buna tekrar başlayacaksan,” diye mırıldandı Mat ve Loial çabucak konuştu. “Üç arkadaşla diyelim o zaman. Arkadaşım olduğunuzu ümit ediyorum.”</p>

    <p>Rand yalnızca, “Ben öyleyim,” dedi; Perrin de başıyla onayladı.</p>

    <p>Mat güldü. “Bu kadar kötü zar atan birinin nasıl arkadaşı olmam?” Rand ile Perrin ona bakınca ellerini havaya kaldırdı. “Ah, pekâlâ. Seni severim, Loial. Sen benim arkadaşımsın. O konuyu açma da... Aaah! Bazen sen de Rand kadar çekilmez oluyorsun.” Sesi bir mırıldanmaya dönüştü. “Hiç değilse bir <em>yurtta</em> güvendeyiz.”</p>

    <p>Rand yüzünü buruşturdu. Mat’in ne kastettiğini biliyordu. <em>Bir</em> yurtta <em>yönlendiremem.</em></p>

    <p>Rand ilk kez müziğin farkına vardı, görünmeyen flütlerle kemanlar, ağaçların arasından süzülen neşeli bir ezgiyi çalıyor ve tok sesler şarkı söyleyip gülüyordu.</p>

    <blockquote class="siir">
      <p><em>“Boşaltın otlağı, düzleyin iyice.</em></p>

      <p><em>Kalmasın tek bir ayrıkotu bile.</em></p>

      <p><em>Burada çalışır, burada çabalarız,</em></p>

      <p><em>Burada yetişecek ulu ağaçlar.”</em></p>
    </blockquote>

    <p>Neredeyse aynı anda, ağaçların arasında gördüğü dev şeklin kendisinin de, en az yirmi adım kalınlığında çıkıntılı, payandalı bir gövdesi olan bir ağaç olduğunu fark etti. Ağzı açık bakarak gövdeyi gözleriyle, ormanın sayvanının üzerindeki, yerin en az yüz adım üzerinde dev bir mantar gibi yayılan dallarına kadar izledi. Ağaç, bunların ötesine dek uzanıyordu.</p>

    <p>Mat, “Kahrolayım,” diyerek derin bir soluk verdi. “Onlardan bir tanesinden on ev çıkar. Elli ev.”</p>

    <p>“Bir Ulu Ağaç’ı kesmek mi?” Loial gücenmiş ve hayli öfkelenmişti. Kulakları kaskatı ve hareketsizdi, uzun kaşları yanaklarına kadar sarkmıştı. “Bizler asla Ulu Ağaçlardan birini ölmediği sürece kesmeyiz, onlar da neredeyse hiç ölmezler. Çok azı Kırılış’tan sağlam çıktı, ama en büyükleri Efsaneler Çağı’nda henüz birer fideydi.”</p>

    <p>“Özür dilerim,” dedi Mat. “Sadece ne kadar büyük olduklarını ifade etmeye çalışıyordum. Ağaçlarınızı incitmem.” Loial başıyla onayladı, öfkesi geçmiş gibiydi.</p>

    <p>Artık ağaçların arasında yürüyen başka Ogierler de vardı. Çoğu, işlerine güçlerine dalmış gibiydi; yeni gelenlere hepsi bakıyor, hatta dostça başlarını sallayıp hafifçe eğiliyorlardı, ama hiçbiri durup konuşmuyordu. Özenli bir kararlılığı neredeyse çocukça kaygısız bir neşeyle birleştiren, tuhaf bir hareket tarzları vardı. Kendilerini ve bulundukları yeri tanıyıp seviyorlar ve hem kendileriyle, hem de etraflarındaki her şeyle barışık görünüyorlardı. Rand onlara gıpta ettiğini fark etti.</p>

    <p>Ogier erkeklerinin çok azı Loial’den uzundu, ama yaşça büyük olanları ayırt etmek zor değildi; hepsinin sarkık kaşları kadar uzun bıyıkları ve çenelerinin altında ince sakalları vardı. Gençlerin hepsi Loial gibi tıraşlıydı. Erkeklerin çoğu gömlekliydi ve kazma küreklerle zift dolu kovalar taşıyorlardı; diğerlerinin üzerinde boyna kadar düğmeli ve dizlerinde etek gibi bollaşan sade paltolar vardı. Kadınlar çiçek nakışlarına rağbet ediyor gibiydi ve çoğunun saçlarında da çiçekler vardı; yaşça büyük kadınların giysileri de işliydi ve ak saçlı kadınlardan bazılarının giysilerinde yakadan etek kenarına kadar uzanan çiçek ve asma dalları vardı. Büyük oranda kadınlar ve kızlardan oluşan bir avuç Ogier Loial’e özel bir dikkat sarf eder gibiydi; oysa her adımda kulakları daha şiddetle seğirerek, dosdoğru ileri bakarak yürüyordu.</p>

    <p>Rand, görünüşte yerin içinden, buradaki ağaçların arasına yayılmış çimen ve yabançiçekleriyle kaplı tümseklerden birinden çıkan bir Ogier görünce şaşırdı. Sonra tümseklerde pencereler ve bu pencerelerden birinde turta hamuru açıyor gibi görünen bir kadın gördü ve baktıklarının Ogier evleri olduğunu anladı. Pencere pervazları taştandı, ama doğal oluşumlara benzemekle kalmıyor, kuşaklar boyunca rüzgâr ve su tarafından şekillendirilmiş gibi görünüyorlardı.</p>

    <p>Muazzam gövdeleri ve atlar kadar kalın, yayılan kökleriyle Ulu Ağaçlar hayli aralıklı olmak zorundaydı, ama birkaçı şehrin tam ortasında bulunuyordu. Yollar tozdan patikalarla köklerin üzerinden geçiyordu. Aslına bakılırsa, patikalar dışında, ilk bakışta şehri ormandan ayırmanın tek yolu, tam ortasındaki Ulu Ağaçlardan birinin kütüğü olabilecek bir şeyin etrafındaki geniş, açık alandı. Bir boydan bir boya neredeyse yüz adım uzunluğunda olan bu açıklık, parlatılarak herhangi bir evin zemini kadar düz hale getirilmişti ve birkaç yerde oraya çıkan basamaklar yapılmıştı. Rand ağacın ne kadar uzun olduğunu hayalinde canlandırıyordu ki, Erith hepsinin duyabileceği kadar yüksek sesle konuştu.</p>

    <p>“İşte diğer konuklarımız da geliyor.”</p>

    <p>Üç kadın, dev ağaç kütüğünün yanından yürüyerek geldiler. En gencinin elinde tahta bir kâse vardı.</p>

    <p>“Aieller,” dedi Ingtar. “Mızrağın Kızları. Masema’yı diğerlerinin yanında bırakmam iyi olmuş.” Yine de Verin’le Erith’ten uzaklaşarak omzunun üzerinden kınındaki kılıcını gevşetmeye uzandı.</p>

    <p>Rand, Aielleri tedirgin bir merakla inceliyordu. Çok fazla insanın ona olduğunu söylemeye çalıştığı şeydiler. Kadınlardan ikisi olgun yaşta, diğeri genç bir kızdan halliceydi, ama üçü de kadınlara göre uzun boyluydular. Kısa kesilmiş saçlarının rengi kızıla çalan kahverengiyle altın rengi arasında değişiyordu, sırtlarında omuzlarına kadar inen bir kuyruk bırakılmıştı. Üzerlerinde paçalarını yumuşak çizmelerine soktukları bol pantolonlar vardı ve tüm giysileri kahverengi, gri veya yeşilin bir tonundaydı. Rand, bu giysilerin kayalar veya ağaçların arasında en az bir Muhafız pelerini kadar iyi kamuflaj sağlayacağını düşündü. Omuzlarının üzerinden görünen kısa yayları, kemerlerinden asılı sadaklarıyla uzun bıçakları vardı ve her biri köseleden ufak, yuvarlak bir kalkanla kısa gövdeleri ve uzun uçları olan bir demet mızrak taşıyordu. En gençleri bile, taşıdığı silahları nasıl kullanacağını bildiğini düşündüren bir zarafetle hareket ediyordu.</p>

    <p>Kadınlar birden diğer insanların farkına vardılar; Rand ile diğerlerini gördüklerine şaşırdıkları kadar, şaşırmalarına da hayret etmiş gibiydiler, ama şimşek kadar hızla hareket ettiler. En genci, “Shienarlılar!” diye bağırdı ve kâseyi dikkatle arkasına koymak üzere döndü. Diğer ikisi, omuzlarındaki kahverengi bezleri kaldırarak başlarına sardılar. Yaşça büyük kadınlar yüzlerini yalnızca gözlerini açıkta bırakan siyah peçelerle örtüyorlardı ve en gençleri de doğrularak onları taklit etti. Eğilip yere yaklaşarak telaşsız bir tempoyla, kalkanlarını diğer ellerinde tuttukları tek mızrak hariç mızrak demetleriyle birlikte önlerinde tutarak yürüdüler.</p>

    <p>Ingtar’ın kılıcı kınından çıktı. “Açıkta dur, Aes Sedai. Erith, açıkta dur.” Hurin kalkanını kaptı, diğer eline kısa sopa veya kılıç almak konusunda karar veremedi; Aiellerin mızraklarına bir bakış attıktan sonra, kılıcı seçti.</p>

    <p>“Bunu yapmamanız gerekir,” diye itiraz etti Ogier kızı. Ellerini ovuşturarak bir Ingtar’a, bir Aiellere bakıyordu. “Bunu yapmamanız gerekir.”</p>

    <p>Rand, balıkçıl nişanlı kılıcın ellerinde olduğunu fark etti. Perrin baltasını kemerindeki halkadan yarı yarıya çıkarmıştı ve tereddüt içinde başını iki yana sallıyordu.</p>

    <p>“Aklınızı mı kaçırdınız?” diye sordu Mat. “Aiel olsalar da umurumda değil, onlar kadın.”</p>

    <p>“Kesin şunu!” dedi Verin. “Şunu hemen kesin!” Aieller tek adım bile sektirmediler ve Aes Sedai sıkıntıyla yumruklarını sıktı.</p>

    <p>Mat, bir ayağını üzengisine yerleştirmek üzere geri çekildi. “Ben gidiyorum,” dedi. “Beni duydunuz mu? Kalıp o şeyleri bana saplamalarına izin vermeyeceğim ve bir kadını vuracak da değilim!”</p>

    <p>“Akit!” diye bağırıyordu Loial. “Akit’i hatırlayın!” Verin ile Erith’ten sürekli gelen ricalardan fazla bir etkisi olmadı.</p>

    <p>Rand, hem Aes Sedai, hem de Ogier kızının Aiellerin yolundan epey uzak durduklarını fark etti. Mat’in kararının doğru olup olmadığını merak etti. Kadın onu öldürmeye çalışıyor bile olsa, bir kadına zarar verebileceğinden emin değildi. Kararını vermesine neden olan şey, Kızıl’ın eyerine ulaşsa bile, Aiellerin artık en çok otuz adım ötede olmalarıydı. O kısa mızrakların o mesafeye atılabileceğinden şüpheleniyordu. Kadınlar yere doğru eğilip, mızraklarını hazır tutarak yaklaşırken, onlara zarar vermek konusunda kaygılanmayı bırakıp kendisine zarar vermelerini nasıl engelleyeceği konusunda kaygılanmaya başladı.</p>

    <p>Tedirginlikle boşluğu aradı ve boşluk geldi. Boşluğun dışında da orada olanın boşluktan ibaret olduğuna dair, uzak bir düşünce sürüklendi. <em>Saidar</em>’ın ışığı orada değildi. Boşluk hiç hatırlamadığı kadar boş, onu tüketecek kadar büyük bir açlık gibi engindi. Daha fazlası için bir açlık; daha fazlası <em>olmalıydı.</em></p>

    <p>Birden bir Ogier yürüyerek iki grubun arasına girdi, dar sakalı titriyordu. “Bunun anlamı nedir? Silahlarınızı kaldırın.” Sesinden bunu bir rezalet olarak gördüğü anlaşılıyordu. “Sizin için” –bakışı Ingtar ve Hurin, Rand ve Perrin’i ve ellerinin boş olmasına rağmen Mat’i de kapsıyordu– “belki bir mazeret olabilir, ama sizin için-” İlerlemeyi kesen Aiel kadınlarının üzerine yürüdü. “Akit’i unuttunuz mu?”</p>

    <p>Kadınlar, başlarıyla yüzlerini o kadar hızla açtılar ki, hiç örtmemiş gibi davranmaya çalıştıkları izlenimi uyandı. Kızın yüzü kıpkırmızıydı, diğer kadınlar da mahcup görünüyordu. Yaşça büyük kadınlardan saçı kızıla çalan, “Bizi affet, Ağaçkardeşim. Akit’i hatırlıyoruz ve silahlarımızı çıkarmazdık, ama her elin bize karşı olduğu Ağaçkatillerinin ülkesindeyiz ve silahlı adamlar gördük.” Rand, kadının gözlerinin kendi gözleri gibi gri olduğunu gördü.</p>

    <p>“Bir <em>yurt</em> içindesiniz, Rhian,” dedi Ogier sevecen bir sesle. “<em>Yurtta</em> herkes güvendedir, küçük kız kardeşim. Burada savaş olmaz ve kimse başka birine el kaldırmaz.” Utanan kadın başıyla onayladı ve Ogier, Ingtar ile diğerlerine baktı.</p>

    <p>Ingtar kılıcını kınına koydu ve Rand da aynısını yaptı, ancak neredeyse Aieller kadar mahcup görünen Hurin hepsinden hızlı davranmıştı. Perrin zaten baltasını tamamen çıkarmamıştı. Elini kılıcının kabzasından alırken Rand boşluğu da saldı ve ürperdi. Boşluk çekildi, ama arkasında dört bir yanını saran boşluğun hafif yankısını ve boşluğu bir şeyle doldurma arzusunu bıraktı.</p>

    <p>Ogier Verin’e dönüp eğilerek selam verdi. “Aes Sedai, ben Laud oğlu Lacel oğlu Juin. Sizi İhtiyarlara götürmeye geldim. Bir Aes Sedai’nin silahlı adamlarla ve kendi gençlerimizden biriyle gelmesinin nedenini bilmek istiyorlar.” Loial ortadan kaybolmak istermiş gibi omuzlarını indirdi.</p>

    <p>Verin, Aiellere, onlarla konuşmak istiyormuş gibi hüzünlü bir bakış atarak önden giden Juin’e katıldı ve Juin Loial’e tek kelime etmeden hatta bakmadan Verin’i götürdü.</p>

    <p>Birkaç saniye boyunca Rand ile diğerleri durup Aiel kadınlarla huzursuzca bakıştılar. Hiç değilse Rand huzursuz olmasının nedenini biliyordu. Ingtar taş gibi hareketsiz duruyordu, yüzü de taş gibi ifadesizdi. Aieller yüzlerini açmıştı belki, ama mızrakları hâlâ ellerindeydi ve dört adamı içlerini görmek istermiş gibi süzüyorlardı. Özellikle de Rand giderek daha öfkeli bir hal alan bakışlarla karşılaşıyordu. Kadınların en gencinin dehşet ve küçümseme karışımı bir sesle, “Bir kılıç kuşanmış,” diye mırıldandığını duydu. Biraz sonra üç kadın durup tahta kabı aldıktan sonra, ağaçların arasında ortadan kaybolana kadar omuzlarının üzerinden Rand ve diğerlerine bakarak oradan uzaklaştılar.</p>

    <p>“Mızrağın Kızları,” diye mırıldandı Ingtar. “Yüzlerini örttükten sonra duracaklarını sanmazdım. Üstelik sadece birkaç söz üzerine.” Rand’a ve iki arkadaşına baktı. “Kızıl Kalkanlar veya Taş Köpeklerin yaptığı bir hücumu görmelisiniz. Onları durdurmak, çağı durdurmak kadar zordur.”</p>

    <p>“Onlara hatırlatıldıktan sonra Akit’i bozmazlar,” dedi Erith gülümseyerek. “Şarkı söylenmiş ağaç için gelmişlerdi.” Sesinde gururlu bir ton belirdi. “Tsofu Yurdu’nda iki Ağaçşarkıcımız var. Artık nadir bulunuyorlar. Shangtai Yurdu’nda çok yetenekli bir genç Ağaçşarkıcısı olduğunu duydum, ama bizde iki tane var.” Loial kızardı, ama kız fark etmiş gibi görünmedi. “Benimle gelirseniz, size İhtiyarların konuşması bitene kadar bekleyebileceğiniz yeri gösteririm.”</p>

    <p>Onun peşinden giderlerken, Perrin, “Şarkı söylenmiş ağaç, güleyim bari. O Aieller Şafakla Gelen’i arıyor,” dedi.</p>

    <p>Mat de alayla, “Seni arıyorlar, Rand,” diye ekledi.</p>

    <p>“Beni mi! Bu delilik. Nereden çıkardın-”</p>

    <p>Erith, onları konuk insanlara ayrıldığı belli olan, yabançiçekleriyle kaplı bir evin basamaklarından indirirken sözünü yarıda bıraktı. Odaların taş duvarlarının arası yirmi adımdı ve boyalı tavanları yerden en az iki adım yüksekteydi, ama Ogierler insanların rahat edebileceği bir mekân yapmak için ellerinden geleni yapmışlardı. Buna rağmen mobilyalar biraz fazla büyüktü, sandalyeler bir adamın ayaklarını yerden kesecek kadar yüksekti, masa ise Rand’ın bel seviyesinden yukarıdaydı. Elle yapılmıştan çok suyun aşındırmasıyla oluşmuşa benzeyen taş şömineye, en azından Hurin başını eğmeden girebilirdi. Erith Loial’e endişeyle baktı, ama Loial elini sallayarak endişeye gerek olmadığını belirtip sandalyelerden birini kapıdan en az görünen köşeye çekti.</p>

    <p>Ogier kız gider gitmez Rand Mat ile Perrin’i kenara çekti. “Beni aradıklarını söylerken ne demek istiyorsunuz? Neden? Hangi nedenle? Yüzüme bakıp gittiler.”</p>

    <p>“Sana,” dedi Mat sırıtarak, “bir aydır banyo yapmamış, üstelik de kendini koyun biti ilacına bulamışsın gibi baktılar.” Sırıtışı yüzünden silindi. “Ama seni arıyor olabilirler. Başka bir Aiel’le karşılaştık.”</p>

    <p>Rand, Kardeşkatili’nin Hançeri’ndeki karşılaşmanın öyküsünü giderek artan bir hayretle dinledi. Öykünün çoğunu Mat anlattı, onun fazla süslediği yerlerde Perrin birkaç sözcükle araya giriyordu. Mat, Aiel’in ne kadar tehlikeli olduğunu ve bir dövüşün ne kadar yakınından dönüldüğünü hayli abartarak anlattı.</p>

    <p>“Tanıdığımız tek Aiel sen olduğuna göre,” diye sözlerini bitirdi, “eh, senin o kişi olman mümkün. Aieller Kıraç’ın dışında asla yapamadığından tek Aiel sen olmalısın.”</p>

    <p>“Ben bunun komik olduğunu düşünmüyorum, Mat,” diye öfkeyle homurdandı. “Ben bir Aiel değilim.” <em>Amyrlin öyle olduğunu söylemişti. Ingtar öyle olduğunu söylüyor. Tam ise... O hastaydı, ateşler içindeydi.</em> Aes Sedai ile Tam bir olup sahip olduğunu sandığı kökleri koparmışlardı; Tam ne söylediğinin farkında olamayacak kadar hasta olsa da. Köklerini kesip onu rüzgârda savrulmaya terk etmiş, sonra da ona tutunacak yeni bir şey sunmuşlardı. Sahte Ejder. Aiel. Kök diye bunları benimseyemezdi. Bunu yapmayacaktı. “Belki de ben kimseye ait değilimdir. Ama bildiğim tek yuva İki Nehir.”</p>

    <p>“Bir şey kastetmemiştim,” diye itiraz etti Mat. “Sadece... Kavrulayım, Ingtar öyle olduğunu söylüyor. Masema da öyle. Urien senin kuzenin olabilirdi ve Rhian bir elbise giyip teyzen olduğunu söylese, ona kendin bile inanırdın. Ah, tamam. Bana öyle bakma, Perrin. Öyle değilim, demek istiyorsa, sorun yok. Hem ne fark eder ki?” Perrin başını iki yana salladı.</p>

    <p>Ogier kızları, elleriyle yüzlerini yıkamaları için su ve havlu, peynir, meyve ve elde rahatça tutulmak için biraz iri kalay kadehler içinde şarap getirdiler. Tümünün de giysileri işli, başka Ogier kadınlar da geldi. Birer birer gelip insanların rahat olup olmadığını, bir şeye ihtiyaçları olup olmadığını soran kadınların sayısı on ikiyi buldu. Hepsi de çıkmadan hemen önce dikkatini Loial’e çevirdi. Loial, yanıtlarını saygılı bir tavırla, ama Rand’ın hiç duymadığı kadar az konuşarak, göğsüne Ogier boyu, tahta cildi bir kitabı kalkan gibi bastırarak verdi ve onlar gittikten sonra, kitabı yüzünün önüne kaldırarak koltuğuna büzüldü. Bu odada, boyu insanlara göre ayarlanmamış tek şey kitaplardı.</p>

    <p>“Şu havayı koklayın bir, Lord Rand,” dedi Hurin gülümseyip ciğerlerini havayla doldurarak. Bacakları masanın etrafındaki sandalyelerin birinden sarkıyordu; bacaklarını çocuk gibi sallıyordu. “Çoğu yerin kötü koktuğunu düşünürdüm, ama burası... Lord Rand burada <em>hiçbir zaman</em> birinin başka birini öldürdüğünü sanmam. Kimse kimseyi yaralamamış bile, kazayla olanlar hariç.”</p>

    <p>“<em>Yurtların</em> herkes için güvenli olması gerekir,” dedi Rand. Loial’i seyrediyordu. “En azından öyküler böyle söylüyor.” Son peynir lokmasını da yuttuktan sonra Ogier’in yanına gitti. Mat de elinde bir kadehle onu izledi. “Sorun nedir, Loial?” dedi Rand. “Buraya geldiğimizden beri köpek ağılındaki kedi kadar gerginsin.”</p>

    <p>“Önemli bir şey değil,” dedi Loial gözünün kıyısıyla kapıya tedirgin bir bakış atarak.</p>

    <p>“Shangtai Yurdu’ndan İhtiyarlarından izin almadan ayrıldığını öğrenecekler diye mi korkuyorsun?”</p>

    <p>Loial etrafa telaşla bakınırken kulaklarındaki tüyler titredi. “Bunu söyleme,” diye tısladı. “Etrafta seni duyabilecek birileri varken söyleme. Bir öğrenirlerse...” Derin derin içini çekerek sandalyede arkasına yığılarak bir Rand’a bir, Mat’e baktı. “İnsanlar bu işi nasıl yapıyor, bilmiyorum, ama Ogierler arasında... Bir kız hoşlandığı bir genci görürse, annesine gider. Ya da bazen annesi birini görür ve uygun olduğunu düşünür. Her halükârda, onlar anlaşırlarsa, kızın annesi oğlanın annesine gider ve çocuk bir bakar ki, evliliği kararlaştırılmış.”</p>

    <p>“Çocuğun bunda herhangi bir söz hakkı yok mudur?” diye sordu kulaklarına inanamayan Mat.</p>

    <p>“Hiç yoktur. Kadınlar her zaman, bize kalsa, hayatımızı ağaçlarla evli olarak geçireceğimizi söyler.” Loial yüzünü buruşturarak oturduğu yerde kaykıldı. “Bizdeki evliliklerin yarısı <em>yurtlar</em> arasında olur; genç Ogierler görmek ve görülmek için gruplar halinde <em>yurttan yurda</em> gezerler. Benim Dışarı’da izinsiz bulunduğumu anlarlarsa, İhtiyarlar mutlaka bir yere yerleşmek için bir eşe ihtiyacım olduğuna karar vereceklerdir. Ben daha ne olduğunu anlamadan Shangtai Yurdu’ndaki anneme bir mesaj gönderirler, o da gelip ayağının tozuyla beni evlendirir. Her zaman fazlasıyla aceleci olduğumu ve bir eşe ihtiyaç duyduğumu söylerdi. Sanırım ben oradan ayrıldığım zaman da arıyordu. Benim için seçtiği eş kim olursa olsun... eh, hiçbir eş sakalıma aklar düşene kadar Dışarı’ya çıkmama izin vermeyecektir. Zevceler her zaman bir adamın soğukkanlılığını koruyacak kadar durulmadan Dışarı çıkmasına izin verilmemesi gerektiğini söyler.”</p>

    <p>Mat, herkesin dönüp bakmasına yetecek kadar yüksek sesle bir kahkaha attı, ama Loial’in telaşlı el hareketi üzerine daha alçak sesle konuştu. “Bizde, seçme işini erkekler yapar ve hiçbir kadın bir erkeğin istediğini yapmasına engel olamaz.”</p>

    <p>Egwene’in ikisi de küçükken peşinde dolanmaya başlamasını hatırlayarak kaşlarını çattı. Al’Vere Hanım’ın ona diğer çocukların hepsinden daha fazla ilgi göstermeye başlaması da o zaman olmuştu. Daha sonraları şölen günlerinde kızların bazıları onunla dans eder, bazıları da etmezdi ve dans edenler her zaman Egwene’in arkadaşlarıyken etmeyenler Egwene’in sevmediği kızlar olurdu. Rand aynı zamanda al’Vere Hanım’ın Tam’i kenara çektiğini de hatırlar gibiydi <em>–Üstelik mırıldanarak Tam’in konuşulacak bir karısı olmamasından yakınıyordu!–</em> ondan sonra da Tam ile diğer herkes Egwene ile ikisi sözlenmiş gibi davranmaya başlamıştı, Kadın Kurulu’nun önünde diz çöküp gereken sözleri söylememiş olmalarına rağmen. Daha önce bu konuyu hiç bu açıdan düşünmemişti; Egwene ile arasındaki şeyler her zaman neyse o gibi gelmişti ona.</p>

    <p>“Sanırım bizde de işler aynı şekilde yürüyor,” diye mırıldandı ve Mat güldüğünde ekledi: “Babanın annenin gerçekten istemediği herhangi bir şeyi yaptığını hatırlıyor musun?” Mat sırıtarak ağzını açtı, sonra kaşlarını çatarak tekrar kapadı.</p>

    <p>Juin dışarıdaki basamaklardan indi. “Lütfen hepiniz benimle gelir misiniz? İhtiyarlar sizi görmek istiyor.” Loial’e bakmamıştı, ama Loial az kaldı kitabı yere düşürecekti.</p>

    <p>“İhtiyarlar seni kalmaya mecbur etmeye kalkarsa,” dedi Rand, “bizimle gelmene ihtiyacımız olduğunu söyleriz.”</p>

    <p>“İddiaya girerim, konunun seninle hiç ilgisi yoktur,” dedi Mat. “İddiaya girerim sadece Yolkapısı’nı kullanabileceğimizi söyleyeceklerdir.” Kendisini sarstı ve sesini daha da alçalttı. “Bunu yapmaya gerçekten mecburuz, değil mi.” Bu bir soru değildi.</p>

    <p>“Geride kalıp evlenmek veya Yollar’da yolculuk etmek.” Loial esefle yüzünü buruşturdu. “İnsanın arkadaşları <em>ta’veren</em> olunca hayat bayağı heyecanlı oluyor.”</p>
  </div>
</body>
</html>
