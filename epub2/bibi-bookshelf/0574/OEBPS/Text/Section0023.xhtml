<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="14. Kurtkardeş">14<br />
    Kurtkardeş</h1>

    <p>“Gitmişler mi?” diye sordu Ingtar havaya. “Muhafızlarım da hiçbir şey görmemiş. Hiçbir şey! Öylece gitmiş olamazlar!”</p>

    <p>Onu dinleyen Perrin, omuzlarını çökerterek az ötede kaşlarını çatarak durmuş, kendi kendisine mırıldanmakta olan Mat’e baktı. Perrin’in gördüğü kadarıyla, Mat kendi kendisi ile tartışmaktaydı. Güneş ufkun üzerinden bakıyordu, atlara binmiş olmaları gereken zaman gelmiş de geçmişti. Oyuğun üzerine düşmüş gölgeler uzayıp incelmişti, ancak onları düşüren ağaçlar kadar durgundular. Yüklenmiş ve sıraya sokulmuş durumdaki yük atları, ayaklarını sabırsızca yere vuruyordu, ama herkes atının yanında durmuş, beklemekteydi.</p>

    <p>Uno uzun adımlarla yaklaştı. “Kahrolası bir iz bile yok, Lordum.” Sesi gücenmiş gibiydi; başarısızlığın ucu yetenekleri konusuna varıyordu. “Kahrolayım, yanasıca bir toynak izi bile yok. Sırra kadem basmışlar, kahrolası.”</p>

    <p>“Üç adam ile üç at sırra kadem basmaz,” diye hırladı Ingtar. “Zemini tekrar tara, Uno. Nereye gittiklerini bulabilecek birisi varsa, o da sensindir.”</p>

    <p>“Belki de kaçıp gitmişlerdir,” dedi Mat. Uno durup ona dik dik baktı. <em>Bir Aes Sedai’ye küfretmiş gibi,</em> diye düşündü Perrin merakla.</p>

    <p>“Neden kaçsınlar ki?” Ingtar’ın sesi tehlikeli bir biçimde yumuşaktı. “Rand, İnşaatçı, koklayıcım –benim koklayıcım!– üçünün birden kaçması şöyle dursun, aralarından biri bile neden kaçsın ki?”</p>

    <p>Mat omuzlarını silkti. “Bilmiyorum. Rand...” Perrin ona bir şey fırlatmak, ona vurmak, onu durdurmak için herhangi bir şey yapmak istedi, ama Ingtar ile Uno onları izliyordu. Mat durakladığında, sonra da ellerini açıp, “Nedenini bilmiyorum. Sadece belki kaçmış olabileceklerini düşündüm,” diye mırıldandığında içinde bir ferahlık duygusu hissetti.</p>

    <p>Ingtar yüzünü buruşturdu. “Kaçmışlarmış,” diye hırladı buna bir an için bile inanamazmış gibi. “İnşaatçı dilediği yere gidebilir, ama Hurin kaçmaz. Rand al’Thor da öyle. Bunu yapmaz; görevini artık biliyor. Git, Uno. Zemini tekrar araştır.” Uno eğilerek yarım bir selam verdikten sonra, omzunun üzerinden fırlamış kılıç kabzasıyla koşarak uzaklaştı. “Neden Hurin böyle, gecenin bir yarısında, tek kelime etmeden gitsin ki? Ne yaptığımızı biliyor. O olmadan bu Gölgedölü pisliğin izini nasıl süreceğim? Böyle demeyecek kadar akıllı olmasam, Karanlıkdostlarının ben bilmeden batıya ya da doğuya sıvışmak için tezgâhladıklarını söylerdim. Barış adına, böyle demeyecek kadar akıllı olup olmadığımı bilmiyorum.” Uno’nun peşinden toprağı ayağıyla ezerek uzaklaştı.</p>

    <p>Perrin huzursuzca yerinde kımıldandı. Karanlıkdostları şüphesiz her an daha da uzaklaşıyordu. Uzaklaşıyor, Valere Borusu’nu da yanlarında götürüyorlardı –Shadar Logoth’tan gelen hançeri de. Neye dönüşmüş olursa, başına ne gelmiş olursa olsun, bu avı yarıda bırakmazdı. <em>Ama nereye gitti ve neden?</em> Loial dostluk yüzünden Rand’ın peşinden gitmiş olabilirdi –ama Hurin neden yapsındı ki bunu?</p>

    <p>“Belki gerçekten de kaçmıştır,” diye mırıldandı, sonra da etrafa bakındı. Kimse duymamış gibiydi; Mat bile ona dikkat etmiyordu. Elini saçının içinden geçirdi. Aes Sedailer bir sahte Ejder olması için kendisini de kovalasalar o da kaçardı. Ama Rand için endişelenmek Karanlıkdostlarının izini sürmelerine yardımcı olmazdı.</p>

    <p>Belki de bir yolu vardı, o yoldan gitmek isterse. İstemiyordu. Ondan hep kaçmıştı, ama belki de artık kaçamayacak durumdaydı. <em>Rand’a söylediklerim için bana müstahak. Keşke kaçabilseydim.</em> Yardım etmek için ne yapabileceğini –ne yapması gerektiğini– bilmesine rağmen, tereddüt içindeydi.</p>

    <p>Kimse ona bakmıyordu. Bakacak olsalar, bile kimse gördükleri şeyin ne olduğunu anlamazdı. Nihayet, gönülsüzce gözlerini kapadı, kendisini, düşüncelerini dışarı, kendisinden uzağa sürüklenmeye terk etti.</p>

    <p>İlk andan itibaren, gözlerinin koyu kahverengiden parlatılmış altın sarısına dönüşmeye başlamasından uzun zaman önce inkâr etmeye çalışmıştı. O ilk karşılaşmada, o ilk tanıma anında inanmayı reddetmiş ve o zamandan beri bu tanıma hissinden kaçmıştı. Hâlâ da kaçmak istiyordu.</p>

    <p>Düşünceleri sürüklenip uzaklaştı, orada olması gerekeni, insanların az ve aralıklı olduğu kırlıklarda her zaman olanı, kardeşlerini araştırdı. Onları bu şekilde düşünmekten hoşlanmıyordu, ama öyleydiler.</p>

    <p>Başta yaptığı şeyin Karanlık Varlık’ın veya Tek Güç’ün izini taşıdığından korkmuştu –ikisi de bir demirci olmak ve hayatını Işık’ta ve huzur içinde geçirmek isteyen bir adam için eşit derecede kötüydü. O zamanlardan beri Rand’ın duygularını, kendisinden nasıl korkup kendisini nasıl kirli hissettiğini biraz anlıyordu. Hâlâ bunu tamamen atlatamamıştı. Ancak yaptığı bu şey insanların Tek Güç’ü kullanmasından da, Zaman’ın doğuşundan da eskiydi. Moiraine ona bunun güç olmadığını söylemişti. Uzun zaman önce kaybolup da geri gelen bir şeydi. Perrin’in onun bilmemesini tercih etmesine rağmen, Egwene de biliyordu. Perrin kimsenin bilmemesini tercih ederdi. Egwene’in başka kimseye söylememiş olduğunu ümit ediyordu.</p>

    <p>Temas. Onları hissetti, diğer zihinleri hissetti. Kardeşlerini, kurtları hissetti.</p>

    <p>Düşünceleri, girdaplanan bir imgeler ve duygular karışımı gibi geldi ona. Başta ham duygular dışında hiçbir şey çıkaramıyorsa da, artık zihni bunları sözcüklerle ifade edebiliyordu. <em>Kurtkardeş. Şaşkınlık. Konuşan iki bacak.</em> Kurtlarla koşan insanlara, bir arada avlanan iki sürüye dair zamanla solmuş, silinmiş bir imge, eskiden de eski bir görüntü. <em>Bunun yine geldiğini duyduk. Sen Uzun Dişli misin?</em></p>

    <p>Postlardan yapılmış giysilere bürünmüş, elinde uzun bir bıçak tutan bir adamın soluk bir resmiydi, ancak resmin üzerine, daha ortaya, bir dişi diğerlerinden daha uzun, kurt sürüyü umarsız bir hücumla derin karların içinden açlıktan ağır ağır ölmek yerine yaşamak anlamına gelen geyiklerin üzerine salan, kaba tüylü bir kurdun, göbeklerine kadar gelen toz gibi karın içinde debelenerek kaçan geyiklerin ve beyazlığın üzerinde gözleri acıtana kadar parlayan güneşin, geçitlerde uluyan rüzgârın, ince karları sis gibi savuran rüzgârın görüntüsü ve... Kurtların adları her zaman karmaşık birer imgeydi.</p>

    <p>Perrin bu adamı tanıyordu. Onu kurtlarla ilk tanıştıran kişi olan, Elyas Machera. Bazen Elyas’la hiç tanışmamış olmayı diliyordu.</p>

    <p><em>Hayır,</em> diye düşündü ve zihninin içinde kendi kendisini tahayyül etmeye çalıştı.</p>

    <p><em>Evet. Seni duyduk.</em></p>

    <p>Bu oluşturduğu görüntü değildi: geniş omuzları, dağınık, kahverengi bukleleri olan, kemerinde bir balta taşıyan, başkalarının yavaş düşünüp hareket ettiğini düşündüğü genç bir adam. O adam orada, kurtlardan gelen resmin bir yerindeydi, ama ondan çok daha kuvvetli olan, parlak madenden kavisli boynuzlu, gecenin içinde gençliğin hızı ve taşkınlığıyla koşan, kıvırcık postu ay ışığında parıldayan, kendisini atları üzerindeki Beyazpelerinlerin üzerine atan, yabani bir boğanın görüntüsüydü, hava kuru soğuk ve karanlık ve boynuzların üzerindeki kıpkırmızı kan ve...</p>

    <p><em>Genç Boğa.</em></p>

    <p>Bir an Perrin hayretten teması kaybetti. Ona bir isim verdiklerini hayal etmemişti. Buna nasıl hak kazandığını hatırlayamıyor olmayı diledi. Kemerindeki parıldayan, yarımay şeklindeki baltaya dokundu. <em>Işık yardım etsin bana, iki adamı öldürdüm. Onlar beni daha da çabuk öldürürlerdi, Egwene’i de ama...</em></p>

    <p>Bütün bunları kafasından uzaklaştırarak –bitmiş ve geride kalmıştı; hatırlamak için hiçbir istek hissetmiyordu– kurtlara Rand’ın, Loial’in ve Hurin’in kokusunu verip bu kokuyu alıp almadıklarını sordu. Ona gözlerindeki değişiklikle birlikte gelen şeylerden biriydi; insanları göremese bile kokularından ayırt edebiliyordu. Artık görüşü de keskinleşmişti, zifiri karanlık olmadığı sürece her koşulda görebiliyordu. Artık her zaman, bazen de başka birisi gerekli olduklarını düşünmeden önce lamba veya mum yakmaya özen gösteriyordu.</p>

    <p>Kurtlardan günün geç saatinde oyuğa yaklaşan atlı adamların görüntüsü geldi. Rand ile diğer ikisinin kokusunu en son bu zaman almışlardı.</p>

    <p>Perrin tereddüt etti. Sonraki adım Ingtar’a söylemedikçe yararsız olacaktı. <em>O hançeri bulmadığımız sürece de Mat ölecek. Kahrolasın, Rand, koklayıcıyı neden yanına aldın?</em></p>

    <p>Zindana, Egwene’le birlikte tek gidişinde Fain’in kokusu tüylerini diken diken etmişti; Trolloclar bile böyle berbat kokmazdı. Hücrenin parmaklıklarını yırtarak geçip adamı parça parça etmek istemiş ve içinde bunu bulmak onu Fain’den çok korkutmuştu. Zihninde Fain’in kokusunu perdelemek için yüksek sesle ulumadan önce ona Trollocların kokusunu ekledi.</p>

    <p>Uzaktan bir kurt sürüsünün haykırışları geldi ve oyuğun içinde atlar korkuyla ayaklarını yere vurup kişnediler. Askerlerden bazıları uzun bıçaklı kargılarına dokunarak oyuğun kenarını huzursuzca gözlediler. Perrin’in kafasının içinde, durum daha kötüydü. Kurtların gazabını, öfkeyi hissediyordu. Kurtlar sadece iki şeyden nefret ederdi. Diğer her şeye sadece katlanır, ancak ateşle Trolloclardan nefret ederler ve Trollocları öldürmek için ateşin içinden bile geçerlerdi.</p>

    <p>Trolloclardan bile çok, Fain’in kokusu onları bir cinnete sürüklemişti, sanki Trollocların doğal ve doğru göründüğü bir şeyin kokusunu almışlar gibiydi.</p>

    <p><em>Nerede?</em></p>

    <p>Gökyüzü, kafasının içinde yalpa vuruyor, zemin dönüyordu. Doğuda ve batıdaki kurtlar hiçbir şey bilmiyordu. Güneş ve ayın hareketlerini, mevsimlerin dönüşünü, toprağın biçimlerini biliyorlardı. Perrin bunu çözümleyerek buldu. Başka bir şeyi de. Trollocları öldürmek için duyulan bir heves. Kurtlar Genç Boğa’nın öldürmeye katılmasına izin verecekti. İsterse sert derili iki bacaklıları da yanında getirebilirdi, ama Genç Boğa, Duman, İki Geyik ve Kış Şafağı ve sürünün geri kalanı, topraklarına ayak basma cüretini gösteren Çarpık Varlıkları avlayacaktı. Yenilmeyen etleriyle acı kanları dillerini yakacaktı, ama öldürülmeleri gerekiyordu. Öldür onları. Çarpık Varlıkları öldür.</p>

    <p>Öfkeleri ona da bulaştı. Dudakları bir hırıltıyla aralandı ve onlara katılmak, avda, kıyımda onlarla birlikte koşmak üzere bir adım attı.</p>

    <p>Kendini zorlayarak, teması kurtların orada olduğuna dair cılız bir his dışında kesti. Araya giren mesafenin ötesinden onlara işaret edebilirdi. İçinde bir soğukluk vardı. <em>Ben kurt değil bir insanım. Işık yardım etsin bana, ben bir insanım!</em></p>

    <p>“İyi misin, Perrin?” dedi Mat daha yakına gelerek. Sesi her zamanki gibi havai –son zamanlarda olduğu gibi de alttan alta kızgın– çıksa da, endişeli bir hali vardı. “Tam da ihtiyacım olan şey. Rand kaçıp gitti, şimdi de sen hastalandın. Burada sana bakacak bir Hikmet’i nereden bulurum, bilmiyorum. Eyer torbalarımda biraz söğüt ağacı kabuğu olacak. Ingtar bu kadar kalmamıza izin verirse, sana biraz söğüt kabuğu çayı yapabilirim. Çayı fazla sert yaparsam da sana müstahak.”</p>

    <p>“Ben... ben iyiyim, Mat.” Arkadaşını silkeleyerek Ingtar’ı bulmaya gitti. Shienar Lordu, Uno, Ragan ve Masema ile birlikte kenardaki toprağı inceliyordu. Ingtar’ı kenara çekince diğerleri ona kaşlarını çattılar. Konuşmadan önce Uno ile diğerlerinin onu duyamayacak kadar uzak olduğuna emin oldu. “Rand ile diğerlerinin nereye gittiğini bilmiyorum, Ingtar, ama Padan Fain ile Trolloclar –tahminime göre Karanlıkdostlarının geri kalanı da– hâlâ güneye doğru gidiyor.”</p>

    <p>“Bunu nereden biliyorsun?” dedi Ingtar.</p>

    <p>Perrin derin bir nefes aldı. “Bana kurtlar söyledi.” Bekledi, ama ne beklediğinden emin değildi. Kahkaha, küçümseme, Karanlıkdostu olma, deli olma ithamı. Başparmaklarını kasten kemerine, baltanın uzağına soktu. <em>Öldürmeyeceğim. Beni Karanlıkdostu diye öldürmeye kalkarsa, kaçarım, ama kimseyi öldürmeyeceğim.</em></p>

    <p>“Bu gibi şeyleri duymuştum,” dedi Ingtar bir an sonra yavaşça. “Söylentiler. Bir Muhafız, Elyas Machera adında bir adam vardı, kurtlarla konuşabildiğini söylüyordu. Yıllar önce ortadan kayboldu.” Perrin’in gözlerinde bir şey yakalamaya çalıştı. “Onu tanıyor musun?”</p>

    <p>“Onu tanıyorum,” dedi Perrin heyecansız bir sesle. “O... bundan bahsetmek istemiyorum. Bunu ben istemedim.” <em>Rand’ın dediği de buydu. Işık adına, keşke evde Luhhan Usta’nın demirci ocağında çalışıyor olsaydım, keşke.</em></p>

    <p>“Bu kurtlar,” dedi Ingtar, “bizim için Karanlıkdostları ile Trollocların izini de sürer mi?” Perrin başıyla onayladı. “İyi. Ne pahasına olursa olsun, Boru’yu alacağım.” Shienarlı etrafında hâlâ iz aramakta olan Uno ile diğerlerine bir göz attı. “Ancak başka kimseye söylememek daha iyi. Kurtlar Sınırboyları’nda talihli şeyler olarak görülür. Trolloclar onlardan korkar. Ama yine de, bu şimdilik ikimizin arasında kalırsa daha iyi. Bazıları anlamayabilir.”</p>

    <p>“Bence kimse öğrenmese daha iyi olur,” dedi Perrin.</p>

    <p>“Onlara Hurin’in yeteneğine sahip olduğunu düşündüğünü söylerim. Bunu biliyorlar; o köyde ve iskelede burnunu kırıştırdığını gördüler. Hassas burnun hakkında şakalar yaptıklarını duydum. Evet. Bugün bizi iz üzerinde tut. Uno, ayak izlerinden bunun gerçekten iz olduğuna ikna olacak kadarını görsün, gece çökmeden herkes senin bir koklayıcı olduğuna emin olacaktır. Boru’yu <em>alacağım.</em>” Gökyüzüne bakıp sesini yükseltti. “Gün ışığını boşa harcıyoruz! Atlara.”</p>

    <p>Shienarlılar Perrin’i şaşırtarak Ingtar’ın öyküsünü kabul eder göründüler. Birkaçı kuşkulu görünüyordu –Masema tükürecek kadar ileri gitti– ama Uno düşünceli bir biçimde kafasıyla onayladı ve bu, çoğu için yeterliydi. En zor ikna edilen Mat oldu.</p>

    <p>“Koklayıcı mı? Sen mi? Katilleri kokularından mı izleyeceksin? Perrin, sen de Rand kadar çatlaksın. Emond Meydanı’ndan gelenler arasında aklı başında olan ben kaldım, Egwene ile Nynaeve de Tar Valon’a giderken-” Shienarlılara tedirgin bir bakış atarak sustu.</p>

    <p>Ufak sütun güneye doğru yola çıkarken, Perrin, Hurin’in Ingtar’ın yanındaki yerini aldı. Uno, Trolloclar ve atlı adamlarca bırakılan ilk izleri bulana kadar aşağılayıcı yorumlar yapmayı sürdürdü, ama Perrin ona pek kulak asmadı. Kurtların Trollocları katletmek üzere öne atılmasını önlemek için tüm gücünü sarf etmesi gerekiyordu. Kurtlar sadece Çarpık Varlıkları öldürmekle ilgileniyordu; onlar için Karanlıkdostları diğer iki bacaklılardan farklı değildi. Perrin neredeyse kurtlar Trollocları katlederken Karanlıkdostlarının Valere Borusu’nu da yanlarına alarak dört bir yana kaçtığını görebiliyordu. Hançerle birlikte kaçtıklarını görebiliyordu. Ve Trolloclar öldükten sonra, kurtların aralarından hangisini izleyecekleri hakkında bir fikir sahibi olsalar bile, kurtların insanları izlemekle ilgilenmesini sağlayabileceğini sanmıyordu. Onlarla sürekli bir tartışma içindeydi ve midesini bulandıran ilk imgeleri algılanmadan uzun zaman önce, alnı terle kaplanmıştı.</p>

    <p>Dizginlerini çekerek atını durdurdu. Diğerleri de aynısını yaparak ona bakıp beklediler. Dümdüz ileriye baktı ve usulca, öfkeyle küfretti.</p>

    <p>Kurtlar insanları öldürürdü, fakat insanlar, tercih ettikleri bir av değildi. Kurtlar eski zamanlarda beraber avlandıklarını hatırlıyordu; üstelik iki bacaklıların tadı da iyi değildi. Kurtlar yemek seçmek konusunda tahmin edemeyeceği kadar titizdi. Açlıktan ölmek üzere olmadıkları sürece leş yemezlerdi ve çok azı yiyeceği kadarından fazlasını öldürürdü. Perrin’in kurtlara ilişkin duyguları en iyi tiksinti olarak tanımlanabilirdi. Bir de görüntüler vardı. Üst üste yığılmış ve sağa sola fırlatılmış erkek, kadın ve çocuk bedenleri. Toynaklarla ve çılgınca kaçma denemeleriyle çiğnenmiş, kanla vıcık vıcık olmuş toprak. Koparılmış etler. Kesilmiş kafalar. Kırmızıya bulanmış beyaz kanatlarını çırpan akbabalar; yırtan ve deşen, kanlı, tüysüz eller. Midesi ağzına gelmeden, teması kopardı.</p>

    <p>Uzaktaki birtakım ağaçların üzerinde pike yaparak alçalan, dalan, sonra yine havalanan siyah şekilleri güçbela seçebiliyordu. Yemeklerini paylaşmak için kavga eden akbabalar.</p>

    <p>“Orada kötü bir şey var.” Yutkunarak Ingtar’ın bakışlarına karşılık verdi. Onları anlatışını koklayıcı olma hikâyesine nasıl uydurabilirdi ki? <em>Ona bakacak kadar yakma gitmek istemiyorum. Ama akbabaları gördükten sonra araştırmak isteyecekler. Onlara etrafından dolanmalarını sağlayacak kadarını söylemem gerekiyor.</em> “O köyün insanları... Trollocların onları öldürdüğünü düşünüyorum.”</p>

    <p>Uno alçak sesle küfretmeye başladı ve diğer Shienarlıların bazıları aralarında fısıldanmaya başladılar. Ancak hiçbiri bu duyuruyu tuhaf karşılamış gibi değildi. Lord Ingtar onun bir koklayıcı olduğunu söylemişti ve koklayıcılar öldürmenin kokusunu alabilirdi.</p>

    <p>“Peşimizde de biri var,” dedi Ingtar.</p>

    <p>Mat atını hevesle çevirdi. “Belki de Rand’dır. Beni terk etmeyeceğini biliyordum.”</p>

    <p>Kuzeyde ince, dağınık toz bulutları havalanıyordu; bir at çimenin seyreldiği yerlerin üzerinde koşuyordu. Shienarlılar kargılarını hazır ederek açıldılar ve dört bir yönü gözlemeye başladılar. Bir yabancıyı hafife almanın yeri değildi.</p>

    <p>Bir nokta belirdi –bir atla binicisi; diğerleri biniciyi seçmeden çok önce Perrin bunun bir kadın olduğunu fark etmişti– ve hızla yaklaştı. Yanlarına gelince kendini eliyle yelpazeleyerek atını yavaşlatıp tırısa geçirdi. Pelerinini eyerinin arkasına bağlamış, tıknaz, saçları beyazlaşan bir kadın hepsine bakarak dalgınlıkla gözlerini kırpıştırdı.</p>

    <p>“Bu Aes Sedailerden biri,” dedi Mat hayal kırıklığıyla. “Onu tanıdım. Verin.”</p>

    <p>“Verin Sedai,” dedi Ingtar kadına sertçe, sonra da eyerinden ona eğilerek selam verdi.</p>

    <p>“Beni Moiraine Sedai gönderdi, Lord Ingtar,” diye duyurdu Verin hoşnut bir gülümsemeyle. “Bana ihtiyacınız olabileceğini düşündü. Atımı nasıl da koşturdum ama. Sizi Cairhien’den önce yakalayamayacağımı düşünmüştüm. O köyü görmüşsünüzdür, elbette? Ah, çok iğrençti, değil mi? Bir de o Myrddraal. Çatıların üzerinde bir sürü kuzgun ve karga doluydu, ama ölü olmasına rağmen hiçbiri yakına gitmiyordu. Ancak ne olduğunu çıkaramadan Karanlık Varlık’ın ağırlığınca sineği kovalamak zorunda kaldım. Onu aşağı indirecek zamanım olmaması yazık oldu. Hiç inceleme fırsatım olmamıştı; bir-” Aniden gözleri kısıldı ve dalgın tavırları duman gibi uçup gitti. “Rand al’Thor nerede?”</p>

    <p>Ingtar yüzünü buruşturdu. “Gitti, Verin Sedai. Dün gece hiçbir iz bırakmadan kayboldu. Ogier ve adamlarımdan biri olan Hurin de onunla birlikte.”</p>

    <p>“Ogier mi, Lord Ingtar? Koklayıcı da onunla birlikte mi gitti? Bu ikisinin ne ortak yanı olabilir onunla?..” Ingtar ona ağzı açık bakakalınca bir homurtu çıkardı. “Böyle bir şeyi sır olarak saklayabileceğini mi sanıyorsun?” Tekrar homurdandı. “Koklayıcılar. Kayboldular, diyorsun, öyle mi?”</p>

    <p>“Evet, Verin Sedai.” Ingtar’ın sesi tedirgindi. Aes Sedailerin onlardan saklamaya çalıştığın sırları bildiğini öğrenmek asla kolay olmazdı; Perrin Moiraine’in kendi durumundan kimseye bahsetmemiş olmasını ümit ediyordu. “Ama benim- yeni bir koklayıcım var.” Shienar Lordu Perrin’i işaret etti. “Sanki bu adamda da aynı yetenek var. Korkunuz olmasın, yemin ettiğim gibi Valere Borusu’nu bulacağım. Bizimle gelmek isterseniz, yanımızda olmanızı memnuniyetle karşılarız, Aes Sedai.” Perrin şaşkınlık içinde, bunu söylerken tamamen içten olmadığını hissetti.</p>

    <p>Verin, Perrin’den yana bir akış atınca Perrin huzursuzlukla kıpırdandı. “Tam eski koklayıcım kaybettiğin zaman yeni bir koklayıcı buluyorsun. Nasıl da... hızır gibi yetişmiş. Geride iz bulamadın mı? Yo, elbette bulamamışsınızdır. İz yok, demiştiniz. Tuhaf. Dün gece.” Eyerinde bükülerek geriye, kuzeye baktı ve Perrin bir an onun geldiği yöne döneceğini düşündü.</p>

    <p>Ingtar, kaşlarını çatarak ona baktı. “Kaybolmalarının Boru’yla bir ilgisi olduğunu mu düşünüyorsun, Aes Sedai?”</p>

    <p>Verin yerine yerleşti. “Boru mu? Hayır. Hayır, ben... öyle olduğunu sanmam. Ama tuhaf. Çok tuhaf. Tuhaf şeyleri, onları anlayana kadar sevmem.”</p>

    <p>“İki adamımın sizi kayboldukları yere götürmesini sağlayabilirim, Verin Sedai. Sizi tam oraya götürmek onlar için sorun olmaz.”</p>

    <p>“Hayır. Geride hiçbir iz bırakmadan kaybolduklarını söylüyorsan...” Uzun bir an boyunca Ingtar’ı izlerken yüzünün ifadesini okumak imkânsızdı. “Sizinle birlikte geleceğim. Belki de onları tekrar buluruz ya da onlar bizi bulur. Yolda benimle konuş, Lord Ingtar. Bana genç adam hakkında bildiğin her şeyi anlat. Yaptığı ve söylediği her şeyi.”</p>

    <p>Koşum takımları ve zırhların şıngırtısı eşliğinde, Verin Ingtar’ın, yakınında gider ve onu sıkı sıkı, ancak başkasının duyamayacağı kadar alçak sesle sorguya çekerken yola çıktılar. Perrin yerini korumaya çalışınca, kadın ona bir bakış attı, Perrin de geride kaldı.</p>

    <p>“Peşinde olduğu Rand,” diye mırıldandı Mat, “Boru değil.”</p>

    <p>Perrin başıyla onayladı. <em>Her nereye gittiysen, Rand, orada kal. Buradan daha güvenlidir.</em></p>
  </div>
</body>
</html>
