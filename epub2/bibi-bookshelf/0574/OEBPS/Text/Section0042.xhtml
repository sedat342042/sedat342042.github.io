<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="33. Karanlıktan Bir Mesaj">33<br />
    Karanlıktan Bir Mesaj</h1>

    <p>Hurin peşinden dar bir merdivenden inerken, Rand, “Buldunuz mu?” diye sordu. Mutfaklar alt katlardaydı ve konuklara hizmete gelen uşakların tümü oraya gönderilmişti. “Yoksa Mat gerçekten yaralandı mı?”</p>

    <p>“Ah, Mat iyi, Lord Rand.” Koklayıcı kaşlarını çattı. “En azından sesine bakılırsa iyi ve dinç bir adam gibi homurdanıyor. Seni endişelendirmek istemedim, ama aşağı gelmeni sağlamak için bir bahaneye ihtiyacım vardı. İzi kolaylıkla buldum. Hanı ateşe veren adamların hepsi malikânenin arkasındaki, duvarlarla kaplı bir bahçeye girmişler. Trolloclar da onlara katılmış, onlarla birlikte bahçeye girmiş. Sanırım bunlar dün bir ara olmuş. Hatta belki önceki gece.” Tereddüt etti.” Lord Rand, tekrar dışarı çıkmamışlar. Hâlâ orada olmaları gerekiyor.”</p>

    <p>“Merdivenlerin dibinde, eğlenen hizmetkârların sesi, kahkaha ve şarkı sesleri koridora taşıyordu. Birisinin elinde bir kanun, alkışlar ve dans ederken yere gümbürtüyle vurulan ayaklar eşliğinde kulakları tırmalayan bir ezgi çalıyordu. Burada, işlenmiş alçı veya halis duvar halıları yerine çıplak taşlar ve yalın tahtalar vardı. Koridorlardaki ışık ise tavanı bulayan saz meşalelerden geliyordu ve iki meşalenin arasında ışık solacak kadar aralıklı yerleştirilmişlerdi.</p>

    <p>“Benimle yine doğal bir biçimde konuşmana sevindim,” dedi Rand. “Öyle bir eğilip ayağını sürterek geri çekiliyordun ki, Cairhienlilerden daha Cairhienli olup çıktığını düşünmeye başlamıştım.”</p>

    <p>Hurin’in yüzü kızardı. “Eh... o konuya gelince.” Koridorda gürültülerin geldiği yöne doğru bir göz attı; tükürmek istermiş gibi bir hali vardı. “Hepsi de edepli rolü yapıyorlar, ama... Lord Rand, hepsi de efendisine veya hanımına sadık olduğunu söylese de hepsi bildiklerini veya duyduklarını satmaya razı olduklarını ima ediyor. Birkaç tek attıktan sonra da insanın kulağına hizmet ettikleri lordlar ve leydiler hakkında, insanın tüylerini diken diken edecek şeyler fısıldıyorlar. Cairhienli olduklarını bilmiyorum, ama böyle işleri hiç duymuşluğum yoktu.”</p>

    <p>“Yakında buradan kurtulacağız, Hurin.” Rand bunun doğru olduğunu ümit ediyordu. “Bu bahçe nerede?” Hurin, malikânenin arka tarafına giden bir tali koridora doğru döndü. “Ingtar ile diğerlerini aşağıya indirdin mi?”</p>

    <p>Koklayıcı başını hayır anlamında salladı. “Lord Ingtar kendilerine leydi diyen altı yedi kişi tarafından köşeye kıstırılmıştı. Konuşacak kadar yakınına gidemedim. Verin Sedai de Barthanes’in yanında. Yaklaştığımda bana öyle bir bakış attı ki, ona söylemeye bile çalışmadım.”</p>

    <p>Tam o sırada bir köşeyi daha döndüler ve karşılarına Loial ile Mat çıktı, Ogier tavanın alçak olması yüzünden biraz kambur duruyordu.</p>

    <p>Loial’in sırıtışı yüzünü neredeyse ikiye bölecekti. “İşte buradasın. Rand, hiç kimsenin yanından ayrıldığıma, o yukarıdaki insanların yanından ayrıldığıma memnun olduğum kadar memnun olmadım. Bana Ogierlerin geri dönüp dönmeyeceğini ve Galldrian’ın borcunu ödeyip ödemediğini sorup duruyorlardı. Anlaşılan bütün Ogier taş ustalarının çekip gitmesinin nedeni, Galldrian’ın onlara vaatler dışında bir ödeme yapmayı kesmesi. Onlara bu konuda bir şey bilmediğimi söyleyip durdum, ama yarısı yalan söylediğime, diğer yarısı da bir şey ima ettiğime inanıyor gibiydi.”</p>

    <p>“Yakında buradan gideceğiz,” diye temin etti Rand onu. “Mat, sen iyi misin?” Arkadaşı handa olduğundan bile süzgün, elmacık kemikleri ise daha belirgin görünüyordu.</p>

    <p>“Kendimi iyi hissediyorum,” dedi Mat aksi bir tavırla, “ama <em>diğer</em> uşakların yanından ayrılırken kesinlikle hiç zorlanmadım. Beni aç bırakıp bırakmadığını sormayanlar da hasta olduğumu sandıklarından fazla yakınıma gelmek istemediler.”</p>

    <p>“Hançeri hissettin mi?” diye sordu Rand.</p>

    <p>Mat başını kasvetle iki yana salladı. “Hissettiğim tek şey, çoğu zaman birinin beni izlediği. Bu insanlar da etrafta sinsice dolaşmak konusunda Soluklar kadar beter. Kavrulayım, Hurin bana Karanlıkdostlarının izini bulduğunu söylediğinde yüreğim ağzıma geldi. Rand, onu hiç hissedemiyorum, bu kahrolası binayı çatı kirişlerinden mahzenine kadar dolaşmama rağmen.”</p>

    <p>“Bu burada olduğu anlamına gelmez, Mat. Unutma, onu da Boru’nun yanına, sandığın içine koymuştum. Belki hissetmeni engelleyen budur. Fain’in sandığın nasıl açıldığını bildiğini sanmıyorum, yoksa Fal Dara’dan kaçarken sandığın ağırlığını yüklenme zahmetine katlanmazdı. Onca altın bile Valere Borusu’nun yanında önemsizdir. Boru’yu bulduğumuzda, hançeri de bulacağız. Göreceksin.”</p>

    <p>“Bir daha uşağın rolü yapmak zorunda kalmayayım da,” diye mırıldandı Mat. “Sen delirip...” Ağzını bükerek sözlerini yarım bıraktı.</p>

    <p>“Rand deli değil, Mat,” dedi Loial. “Bir lord olmasa Cairhienliler onu buraya asla almazdı. Deli olanlar asıl onlar.”</p>

    <p>“Ben deli değilim,” dedi Rand haşince. “Daha değil. Hurin, bana bu bahçenin yolunu göster.”</p>

    <p>“Bu taraftan, Lord Rand.” Rand’ın geçerken başını eğmek zorunda kaldığı, ufak bir kapıdan geçtiler; Loial ise iki büklüm olup kamburunu çıkarmak zorunda kalmıştı. Rand’ın üzerindeki pencerelerden düşen sarı ışık havuzlarında, kare şeklinde çiçek tarhlarının arasında tuğlalı patikaları seçmesine yetecek kadar aydınlık vardı. Her iki tarafta, karanlıkta ahırlar ve diğer ek binaların iri gölgeleri vardı. Ara sıra aşağıdaki hizmetkârlardan veya yukarıda efendilerini eğlendirenlerden bölük pörçük ezgiler duyuluyordu.</p>

    <p>Hurin, loş ışık dahi solana ve yollarını salt ay ışığıyla bulana kadar onları patikalardan geçirdi, çizmeleri tuğlaların üzerinde hafif çıtırtılar çıkarıyordu. Gündüz olsa çiçeklerle parlayacak olan çalılar artık karanlıkta acayip şekiller oluşturuyordu. Rand kılıcına dokundu ve gözlerinin uzun süre tek bir noktada kalmasına izin vermedi. Etraflarında yüz Trolloc görünmeden saklanıyor olabilirdi. Orada olsalar Hurin’in Trollocların kokusunu alacağını biliyor, ama bunun fazla bir yardımı olmuyordu. Barthanes bir Karanlıkdostu ise, hizmetkârlarıyla muhafızlarının en azından bazıları da öyle olmalıydı ve Hurin her zaman bir Karanlıkdostu kokusunu alamayabilirdi. Gecenin içinden üzerlerine atlayan Karanlıkdostları Trolloclardan pek iyi olamazdı.</p>

    <p>“İşte, Lord Rand,” diye fısıldadı Hurin eliyle işaret ederek.</p>

    <p>Önlerinde, Loial’in kafa hizasından pek de yüksek olmayan taş duvarlar, kenarı belki elli adım olabilecek bir karenin etrafını çeviriyordu. Rand gölgelerden emin olamıyordu, ama bahçeler duvarların arkasında devam ediyor gibi görünüyordu. Barthanes’in neden bahçesinin ortasında duvarlarla çevrili bir alan yaptırdığını merak etti. Duvarların üzerinde görünen bir çatı yoktu. <em>Neden oraya girip çıkmasınlar ki?</em></p>

    <p>Loial eğilerek ağzını Rand’ın kulağına yaklaştırdı. “Sana buranın bir zamanlar bir Ogier korusu olduğunu söylemiştim. Rand, Yolkapısı o duvarın içinde. Onu hissedebiliyorum.”</p>

    <p>Rand, Mat’in çaresizce iç geçirdiğini duydu. “Vazgeçemeyiz, Mat,” dedi.</p>

    <p>“Vazgeçiyor değilim. Sadece Yollar’da tekrar yolculuk etmek istemeyecek kadar akıl fikir sahibiyim.”</p>

    <p>“Buna mecbur kalabiliriz,” dedi Rand ona. “Git Ingtar’la Verin’i bul. Ne yap et, onları yalnız yakala –nasıl yaptığın umurumda değil– ve onlara Fain’in Boru’yu bir Yolkapısı’ndan geçirdiğini düşündüğümü söyle. Başka kimse duymasın. Topallamayı da unutma; düşmüş olman gerekiyor.” Ona Fain’in Yollar’a girme riskine atılması bile hayret verici geliyordu, ama tek yanıt bu gibiydi. <em>Orada, başlarının üzerinde bir çatı bile yokken, bir gün bir geceyi öylece oturarak geçirmiş olamazlar.</em></p>

    <p>Mat yerlere kadar eğildi ve sesi alayla doluydu. “Hemen, Lordum. Lordum nasıl isterse. Sancağınızı taşıyayım mı, Lordum?” Malikâneye doğru yollanırken homurtuları uzaklaşmaya başladı. “Şimdi topallamam gerekiyor. Bir dahaki sefere boynum kırılmış gibi yapmam gerekecek, sonra da...”</p>

    <p>Loial, “Hançer için endişeleniyor, o kadar, Rand,” dedi.</p>

    <p>“Biliyorum,” dedi Rand. <em>Ama birine, istemeden bile olsa, kim olduğumu söyleyene dek ne kadar zaman geçecek?</em> Mat’in ona kasten ihanet edeceğine inanmıyordu; hiç değilse dostluklarından geriye bu kadarı kalmıştı. “Loial, beni kaldır da duvarın arkasını görebileyim.”</p>

    <p>“Rand, eğer Karanlıkdostları hâlâ-”</p>

    <p>“Değiller. Beni kaldır, Loial.”</p>

    <p>Üçü duvara yaklaştılar ve Loial ellerini kavuşturarak Rand’ın ayağını basması için bir üzengi yaptı. Ogier, Rand’ın ağırlığından zorlanmadan doğrularak Rand’ın başını duvarın üzerinden bakabileceği yere kadar kaldırdı.</p>

    <p>İnce, küçülen ay çok az aydınlık veriyordu ve kapalı alanın büyük bölümü gölgelerle kaplıydı, ama duvarlarla kaplı karenin içinde hiç çiçek veya çalı görünmüyordu. Yalnızca, bir adamın üzerine oturup alanın ortasındaki, dev bir dik taş levhaya benzeyen şeyi izleyebileceği şekilde yerleştirilmiş, soluk mermerden bir bank vardı.</p>

    <p>Rand duvarın üstüne tutunup kendisini yukarı çekti. Loial alçak sesle dikkatini çekerek Rand’ın ayağına yapıştı, ama o kendini çekerek kurtarıp duvarın üzerinden takla attı ve içeri atladı. Ayaklarının altında kısa kesilmiş çimenler vardı. Barthanes’in içeri en azından koyunları alıyor olduğunu düşündü belli belirsiz. Gölgeli taş levhaya, Yolkapısı’na bakıyordu ki, yanındaki çimene çizmeli ayakların indiğini duyarak irkildi.</p>

    <p>Hurin üstünü başını silkeleyerek ayağa kalktı. “Bunu yaparken dikkatli olmanız lazım, Lord Rand. Burada herkes gizleniyor olabilir. Ya da her şey.” Karanlığa bakarken kemerini handa bırakmak zorunda kaldığı kısa kılıcı ve kalkanını arıyormuş gibi yokladı, Cairhien’de uşaklar silahlı dolaşmazdı. “İçeri bakmadan deliğin birine girersen, illa ki bir yılan çıkar karşına.”</p>

    <p>“Onların kokusunu alırdın,” dedi Rand.</p>

    <p>“Belki.” Koklayıcı derin bir nefes aldı. “Ama niyetlerinin değil, yalnızca yaptıkları şeyin kokusunu alabilirim.”</p>

    <p>Rand’ın başının üzerinden bir sürtünme sesi geldi, ardından Loial duvardan aşağı sarkıyordu. Çizmeleri yere değmeden önce Ogier tamamen doğrulmak zorunda bile kalmadı. “Düşüncesiz,” diye mırıldandı. “Siz insanlar her zaman fazlasıyla düşüncesiz ve acelecisiniz. Şimdi beni de kendine benzettin. İhtiyar Haman görse beni iyi bir paylardı, annemse...” Karanlık yüzünü gizliyordu, ama Rand Loial’in kulaklarının şiddetle seğirdiğine emindi. “Rand, biraz dikkatli olmaya başlamazsan başımı derde sokacaksın.”</p>

    <p>Rand Yolkapısı’na yürüdü, etrafını dolaştı. Yakından bakıldığında bile, kendi boyundan büyük, kalın, kare şeklinde bir taştan farklı görünmüyordu. Arkası pürüzsüz ve serindi –eliyle üzerine hızla dokunmakla yetindi– ama önü bir sanatçının elinden çıkmıştı. Üzeri asmalar, yapraklar ve çiçeklerle kaplıydı, her biri de öyle ustalıkla yapılmıştı ki, loş ay ışığında neredeyse gerçek gibi görünüyorlardı. Sütunun önündeki zemini yokladı; çimenler bu kapılar açıldığında oluşacak şekilde, iki kavis halinde, kısmen sökülmüştü.</p>

    <p>“Bu bir Yolkapısı mı?” diye sordu Hurin tereddütle. “Onlardan bahsedildiğini duymuştum elbette, ama...” Havayı kokladı. “İz dosdoğru ona gidip duruyor, Lord Rand. Şimdi onları nasıl takip edeceğiz? Bir Yolkapısı’ndan geçersen, dışarı çıkabilsen bile delirmiş halde çıkabileceğini duymuştum.”</p>

    <p>“Bu yapılabilir, Hurin. Ben bunu yaptım; Loial, Mat ve Perrin de öyle.” Rand gözlerini taşın üzerindeki dolaşık yapraklardan hiç ayırmıyordu. Oraya kazınmış olanlardan birisi tanıdığı hiçbir ağaca benzemiyordu. Efsanevi Yaşam Ağacı, <em>Avendesora</em>’nın yonca yaprağı. Elini bunun üzerine koydu. “Yollar’da kokularını alabileceğine iddiaya girerim. Kaçabilecekleri her yerde peşlerinden gidebiliriz.” Kendi kendisine bir Yolkapısı’ndan geçmeye zorlayabileceğini kanıtlamanın zararı olamazdı. “Sana kanıtlayacağım.” Hurin’in inlediğini duydu. Yaprak diğerleri gibi taşın üzerine işlenmişti, ama tutunca eline geldi. Loial de inledi.</p>

    <p>Bir anda, yaşayan bitkiler yanılsaması gerçek göründü. Taştan yapraklar meltemle kımıldanır gibi oldu, çiçekler karanlıkta bile renkli göründü. Kütlenin ortasında bir çizgi belirdi ve taş blokun iki yarısı yavaşça Rand’a doğru açıldı. Rand, karşısında duvarlarla kaplı alanın diğer ucunu bulmadı, ama hatırladığı donuk gümüş yansımayı da görmedi. Açılan kapıların arasındaki boşluk o kadar koyu bir siyahtı ki, etrafındaki geceyi daha açık gösteriyordu. Zifiri karanlık, hâlâ hareket eden kapıların arasından dışarı sızdı.</p>

    <p>Rand aniden bağırarak geriye atlarken aceleyle <em>Avendesora</em> yaprağını düşürdü ve Loial, “<em>Machin Shin.</em> Kara Yel,” diye bağırdı.</p>

    <p>Rüzgârın sesi kulaklarını doldurdu; çimen duvarlara doğru dalgalandı ve toz toprak girdaplanarak havaya doğru çekildi. Ve rüzgârın içinde önce bin, sonra on bin deli ses haykırıyor, birbirini örtüyor, boğuyor gibiydi. Rand bazılarını istemese de ayırt edebiliyordu. <em>...kan öylesine tatlı, kanı içmek öylesine tatlı, damlayan, damlayan, kıpkırmızı damlayan kan; güzel gözler, iyi gözler, gözüm yok benim, gözlerini oyup kafandan çıkarmak; kemiklerini un ufak etmek, etinin içinde kemiklerini ayırmak, sen çığlık atarken iliklerini emmek; çığlık, çığlık, şarkı gibi çığlıklar, çığlıklarının şarkısını söyle...</em> Ve en beteri, diğer tüm seslerin içinden fısıldanarak sürüp giden tek bir sıra. <em>Al’Thor. Al’Thor. Al’Thor.</em></p>

    <p>Rand boşluğu etrafında buldu ve kucakladı, görüş alanının hemen dışındaki onu çağıran, iç bulandırıcı <em>saidin</em> ışığına kulak asmadı. Yollar’daki tehlikelerin en büyüğü öldürdüklerinin ruhunu alan ve sağ kalmasına izin verdiklerini delirten Kara Yel’di, ama <em>Machin Shin</em> Yollar’ın bir parçasıydı; oradan ayrılamazdı. Ancak gecenin içine akıyordu ve Kara Yel onu adıyla çağırıyordu.</p>

    <p>Yolkapısı henüz tamamıyla açılmamıştı. <em>Avendesora</em> yaprağını yerine koyabilirlerse... Loial’in emeklediğini, karanlıkta çimenleri yokladığını gördü.</p>

    <p><em>Saidin</em> içine doldu. Kemikleri titriyormuş gibi hissetti, Tek Güç’ün kor, buz gibi soğuk akışını hissetti, kendini onsuz asla olamadığı gibi, gerçekten canlı hissetti ve yağ kadar kaygan yozluğu hissetti... <em>Hayır!</em> Ve boşluğun ötesinden kendisine sessizce haykırarak karşılık verdi. <em>Senin için geliyor! Hepimizi öldürecek!</em> Hepsini, artık Yolkapısı’ndan tanı bir karış ötede duran kara şişkinliğin üzerine fırlattı. Fırlattığı şeyin ne olduğunu ya da onu nasıl fırlattığını bilmiyordu, ama o karanlığın yüreğinde, parıldayan bir ışık pınarı belirdi.</p>

    <p>Kara Yel çığlık attı, on bin sözsüz ıstırap haykırışı. Şişkinlik yavaşça, santim santim gerileyerek küçüldü; sızıntı yavaşça, gerisingeri, hâlâ açık duran Yolkapısı’na doğru döndü.</p>

    <p>Güç, bir girdap halinde Rand’ın içinde dönüyordu. <em>Saidin</em>’le arasında, kendisiyle Kara Yel’in merkezinde yanan, köpürmüş bir çavlan olan saf ateş arasında yatağından taşmış bir nehri andıran bağı hissedebiliyordu. İçindeki ısı akkora, daha sonra da taşı eritip çeliği buharlaştırabilecek, havayı ateşe verebilecek bir parıltıya dönüştü. Soğuk, ciğerlerindeki havayı donup metal kadar sertleştirecek kadar arttı. Soğuğun içinde kaybolduğunu, yaşamının yumuşak kilden bir nehir seti gibi eridiğini, kendisi olan şeyin tükendiğini hissedebiliyordu.</p>

    <p><em>Duramam! Dışarı çıkarsa... Onu öldürmem gerekiyor! Du-ra-mam!</em> Çaresizce benliğinin parçalarına tutundu. Tek Güç, içinden hiddetle köpürerek geçiyordu; taşkın akıntılarda bir tahta parçasıymış gibi tutunuyordu ona. Boşluk eriyip akmaya başladı; boşluk ilikleri donduracak bir soğukla buhara boğuldu.</p>

    <p>Yolkapısı’nın hareketi durdu ve tersine döndü.</p>

    <p>Rand boşluğun dışında yüzen muğlak düşüncelerle, sadece görmek istediğini gördüğüne emin bir halde bakakaldı.</p>

    <p>Kapılar birbirine biraz daha yaklaşmış <em>Machin Shin</em>’i, Kara Yel’in katı bir özdeği varmışçasına geri itiyordu. Cehennem hâlâ göğsünde kükremekteydi.</p>

    <p>Rand belli belirsiz, uzak bir merakla hâlâ dizlerinin üzerinde, kapanan kapılardan emekleyerek uzaklaşan Loial’i gördü.</p>

    <p>Aralık daraldı, kayboldu. Yapraklarla asmalar katı bir duvarda birleşti ve tekrar taş oldular.</p>

    <p>Rand ateşle arasındaki bağın koptuğunu, Güç’ün içinden geçişinin durduğunu hissetti. Bir daha geçmiş olsa, bütünüyle sürüklenip gitmiş olacaktı. Titreyerek dizlerinin üzerine çöktü. Hâlâ içindeydi. <em>Saidin.</em> Artık akmıyordu, ama orada, bir havuzdaydı. Rand bir Tek Güç havuzuydu. Onunla titredi. Çimenin, altındaki toprağın, taş duvarların kokusunu alabiliyordu. Karanlıkta bile her çimen yaprağını birbirinden ayrı ve bütünlüğü içinde, hepsini aynı anda hissedebiliyordu. Yüzünde havanın en ufak kımıldanışını duyuyordu. Dili yozluğun tadıyla süt kesti; midesi düğümlendi ve kasıldı.</p>

    <p>Ellerini çılgınca uzatarak boşluktan çıkmaya çalıştı; dizlerinin üzerinden kalkmadan, hareket etmeden kendini kurtardı. Sonra geriye kalan tek şey dilindeki azalan kötü tat, midesindeki kramplar ile anisiydi. <em>O kadar diriydim ki...</em></p>

    <p>“Bizi kurtardın, İnşaatcı.” Hurin sırtını duvara dayamıştı ve sesi boğuktu. “O şey- o Kara Yel miydi? –daha beterdi– o ateşi bize mi fırlatacaktı? Lord Rand! Sana zarar verdi mi? Sana dokundu mu?” Rand ayağa kalkarken koşarak gelip son anda ona yardım etti. Loial de ayağa kalkıyor, elleriyle dizlerinin tozunu silkiyordu.</p>

    <p>“Fain’i asla onun içinden izleyemeyiz.” Rand, Loial’in koluna dokundu. “Sağ ol. Bizi sahiden kurtardın.” <em>En azından beni kurtardın. Beni öldürüyordu. Beni öldürüyordu ve- harika bir histi.</em> Yutkundu, ağzında az da olsa, hâlâ o tat vardı. “Bir şey içmek istiyorum.”</p>

    <p>“Sadece yaprağı bulup yerine koydum,” dedi Loial omuzlarını silkerek. “Yolkapısı’nı kapatamazsak bizi öldürecek gibi görünüyordu. Korkarım pek iyi bir kahraman değilim, Rand. O kadar korkmuştum ki, düşünmekte bile zorlanıyordum.”</p>

    <p>“İkimiz de korkmuştuk,” dedi Rand. “Pek iyi birer kahraman olmayabiliriz, ama bizden başka kimse yok. Ingtar’ın yanımızda olması iyi.”</p>

    <p>“Lord Rand,” dedi Hurin ürkekçe. “Artık- gidebilir miyiz?”</p>

    <p>Koklayıcı, dışarıda kimin beklediğini bilmediklerinden duvardan önce Rand’ın çıkmaması için titizlendi, ancak nihayet Rand içlerinde silah taşıyan tek kişinin kendisi olduğunu belirtti. O zaman bile Hurin Loial’in duvarın üstünü tutup kendini diğer tarafa salması için Rand’ı havaya kaldırması fikrinden pek memnun olmuş değil gibiydi.</p>

    <p>Rand hafif bir gümlemeyle ayaküstü düşerek geceyi gözleyip dinledi. Bir an bir hareket gördüğünü, tuğla patikada bir çizmenin sürtünme sesini duyduğunu sandı, ama ikisi de tekrarlanmayınca bunu gerginliğine yorarak önemsemedi. Gergin olmaya hakkı olduğunu düşünüyordu. Hurin’in aşağı inmesine yardım etmek üzere arkasını döndü.</p>

    <p>“Lord Rand,” dedi koklayıcı, ayakları yere sağlam basar basmaz. “Şimdi onları nasıl izleyeceğiz? O şeyler hakkında duyduklarıma bakılırsa, hepsi birden herhangi bir yönde, dünyanın öte ucuna olan yolu yarılamış olabilirler.”</p>

    <p>“Verin bir yolunu biliyordur.” Rand’ın içinden birden gülmek geldi; Boru’yu ve hançeri bulmak için –bundan sonra bulunabilirlerse tabii– Aes Sedailere geri dönmesi gerekiyordu. Onu salıvermişlerdi ve şimdi geri dönmesi gerekiyordu. “Bunu denemeden Mat’in ölmesine izin veremem.”</p>

    <p>Loial de onlara katıldı ve malikâneye dönerek ufak kapıda, tam Rand tokmağa elini uzatırken kapıyı açan Mat tarafından karşılandılar. “Verin diyor ki, hiçbir şey yapmayacakmışsın. Hurin, Boru’nun saklandığı yeri bulduysa, şu anda tek yapabileceğimiz buymuş. Sen geri döner dönmez buradan gideceğimizi ve bir plan yapacağımızı söylüyor. Ben de diyorum ki, bu ona buna koşarak son mesaj götürüşüm. Birisine bir şey demek istiyorsan, bundan böyle onlarla kendin konuşabilirsin.” Mat, arkalarındaki karanlığa baktı. “Boru orada bir yerlerde mi? Ek binalardan birinde mi? Hançeri gördün mü?”</p>

    <p>Rand onu döndürüp içeri soktu. “Bir ek binada değil, Mat. Umanın Verin’in şimdi ne yapacağımızla ilgili iyi bir fikri vardır; benim yok.”</p>

    <p>Mat’in sora sormak istermiş gibi bir hali vardı, ama loş koridorda itilmeye göz yumdu. Üst kata vardıklarında topallamayı bile hatırladı.</p>

    <p>Rand ile diğerleri asillerle dolu odalara tekrar girdiğinde, birçok bakışla karşılaştılar. Rand bu kişilerin dışarıda olup bitenlerden haberdar olup olmadıklarını veya Hurin’le Mat’i giriş salonuna gönderip arkalarından gelmesinin daha iyi olup olmayacağını merak etmeye başlamıştı ki, bakışların öncekinden farklı olmadığını gördü: meraklı ve hesapçı, lord ile Ogier’in neler çevirdiğini merak eden bakışlar. Hizmetkârlar bu insanlar için görünmezdi. Bir arada olduklarından kimse onlara yaklaşmaya kalkmadı. Anlaşılan Büyük Oyun’da entrika konusunda protokoller vardı; herkes özel bir konuşmayı dinlemeye çalışabilirdi, ama özel bir konuşmaya katılmıyorlardı.</p>

    <p>Verin ile Ingtar bir arada durduklarından, onlar da yalnızdı. Ingtar hafif dalgın görünüyordu. Verin, Rand ile diğer üçüne kısa bir bakış attı, yüz ifadelerini görünce kaşlarını çattı, sonra şalını düzelterek giriş salonuna yöneldi.</p>

    <p>Oraya vardıklarında Barthanes, birisinden gitmekte olduklarını duymuş gibi ortaya çıktı. “Bu kadar çabuk mu gidiyorsunuz? Verin Sedai, sizi daha fazla kalmaya ikna edemez miyim?”</p>

    <p>Verin başını iki yana salladı. “Gitmemiz gerekiyor, Lord Barthanes. Uzun yıllardır Cairhien’e gelmemiştim. Genç Rand’a yaptığınız davete memnun oldum. İlginç bir deneyim oldu.”</p>

    <p>“O halde, Huzur, hanınıza güvenle gitmenizi sağlasın. Koca Ağaç, değil mi? Belki beni yine varlığınızla şereflendirirsiniz? Varlığınızdan onur duyarım Verin Sedai, sizin de Lord Rand ve sizin de Lord Ingtar, sizi de unutmadan Halan oğlu Arent oğlu Loial.” Aes Sedai’ye diğerlerinden biraz daha fazla, ama yine de hafifçe eğildi.</p>

    <p>Verin, selama başını sallayarak karşılık verdi. “Belki de. Işık sizi aydınlatsın, Lord Barthanes.” Dönüp kapılara yöneldi.</p>

    <p>Rand diğerlerine katılmak üzere hareketlendiğinde, Barthanes iki parmağıyla kolunu tutarak onu durdurdu. Mat de geride kalacakmış gibi göründü, ama Hurin onu çekerek Verin ile diğerlerinin yanına götürdü.</p>

    <p>“Oyun’da düşündüğümden bile derinlere dalmışsınız,” dedi Barthanes usulca. “Adınızı duyduğumda, buna inanamamıştım, ama yine de geldiniz, tarife uyuyorsunuz ve... Bana size iletmem için bir mesaj verildi. Sanırım onu ileteceğim.”</p>

    <p>Barthanes konuşurken Rand omurgasında bir karıncalanma hissetti, ama sonunda ona baktı. “Bir mesaj mı? Kimden? Leydi Selene’den mi?”</p>

    <p>“Bir adamdan. Olağan koşullarda mesajlarını taşıyacağım türden biri değil, ama benim üzerimde yok sayamayacağım bazı... hakları var. İsim vermedi, ama bir Lugarder idi. Aaah! Onu tanıyorsunuz.”</p>

    <p>“Onu tanıyorum.” <em>Fain bir mesaj mı bıraktı?</em> Rand geniş salona göz gezdirdi. Mat, Verin ve diğerleri kapıların yanında bekliyordu. Üniformalı uşaklar duvarların önünde, hem alacakları herhangi bir emir üzerine yerlerinden fırlamaya hazır, hem de hiçbir şey görüp duymazmış gibi, kaskatı bekliyorlardı. Toplantının sesleri malikânenin iç bölümlerinden dışarı taşıyordu. Burası Karanlıkdostlarının saldırabileceği türden bir yere benzemiyordu. “Mesaj nedir?”</p>

    <p>“Sizi Tümentepe’de bekleyeceğini söylüyor. Aradığınız şey ondaymış ve o şeyi istiyorsanız, peşinden gitmeniz gerekiyormuş. Peşinden gitmeyi reddederseniz, siz onunla yüzleşene dek soyunuzun, halkınızın ve sevdiklerinizin peşine düşeceğini söylüyor. Kulağa delilik gibi geliyor, elbette, öyle bir adam bir lordun peşine düşeceğini söylesin –sizin herkesin açık seçik görebileceği gibi bir lord olduğunuzu bile inkâr etti– ama yine de bir şey var. Yanında taşıdığı, Trolloclar tarafından korunan şey nedir? Aradığınız şey nedir?” Barthanes kendi sorularının açıklığı karşısında hayrete düşmüş gibiydi.</p>

    <p>“Işık sizi aydınlatsın, Lord Barthanes.” Rand eğilerek selam vermeyi başardı, ama Verin ile diğerlerine katıldığında bacakları titriyordu. <em>Benim peşine düşmemi</em> istiyor mu? <em>Bunu yapmazsam ta Emond Meydanı’na, Tam’e zarar verecekmiş.</em> Fain’in bunu yapabileceğinden, yapacağından hiç kuşkusu yoktu. <em>Hiç değilse Egwene, Beyaz Kule’de güvende.</em> Gözlerinin önüne Trollocların sürüler halinde Emond Meydanı’na inişi, gözsüz Solukların Egwene’in peşine düşüşü hakkında iç bulandıran manzaralar geldi. <em>Ama onu nasıl takip edebilirim? Nasıl?</em></p>

    <p>Sonra geceye çıkmış, Kızıl’a biniyordu. Verin, Ingtar ve diğerleri çoktan atlarına binmişti ve Shienarlılardan oluşan refakatçi birliği etraflarını sarıyordu.</p>

    <p>“Ne buldunuz?” diye sordu Verin. “Onu nerede saklıyor?” Hurin gürültüyle genzini temizledi, Loial ise yüksek eyerinde yer değiştirdi. Aes Sedai onlara baktı.</p>

    <p>“Fain, Boru’yu bir Yolkapısı’ndan geçirerek Tümentepe’ye götürmüş,” dedi Rand cansız bir sesle. “Artık muhtemelen orada Boru’yla birlikte beni beklemeye başlamıştır.”</p>

    <p>Verin, “Bu konuda daha sonra konuşacağız,” diye o kadar sert bir çıkış yaptı ki, Koca Ağaç’a dönene kadar kimse tek kelime etmedi.</p>

    <p>Uno, Ingtar’ın alçak sesle söylediği bir sözün üzerine askerleri Önkapı’daki hanlarına götürerek onları orada bıraktı. Hurin, salonun ışığında Verin’in kararlı yüzüne bir bakış attı, bira hakkında bir şeyler geveledikten sonra, tek başına köşedeki bir masaya seğirtti. Aes Sedai, hancının keyifli vakit geçirdiğine dair ihtimamlı ümitlenmelerine kulak asmadan Rand ile diğerlerini özel yemek odasına götürdü.</p>

    <p>İçeri girdiklerinde Perrin <em>Jain Uzakgezgini’nin Yolculukları</em>’ndan başını kaldırdı, yüzlerini görünce de kaşlarını çattı. “İyi gitmedi, değil mi?” dedi deri ciltli kitabı kapatarak. Lambalar ve balmumundan yapılma mumlar odaya hatırı sayılır bir aydınlık veriyordu; Tiedra Hanım’ın ücretleri yüksekti, ama kadın cimri değildi.</p>

    <p>Verin, şalını özenle katlayarak sandalyelerden birinin arkasına serdi. “Bana tekrar anlatın. Karanlıkdostları Boru’yu bir <em>Yolkapısı</em>’ndan mı geçirmişler? Barthanes’in malikânesinden mi?”</p>

    <p>“Malikânenin altındaki toprak bir zamanlar bir Ogier korusuymuş,” diye açıkladı Loial. “Biz orayı inşa ettiğimizde...” Kadının bakışları altında sesi kesildi ve kulakları sündü.</p>

    <p>“Hurin onları tam oraya kadar izledi.” Rand kendini bitkinlikle bir koltuğa attı. <em>Artık onu izlemem her zamankinden de gerekli. Ama nasıl?</em> “Ona nereye giderlerse gitsinler izi sürmeye devam edebileceğini göstermek için Yolkapısı’nı açtım ve Kara Yel oradaydı. Bize ulaşmaya çalıştı, ama Loial o tamamen çıkamadan kapıları kapatmayı başardı.” Bunu söylerken biraz kızardı, ama Loial kapıları gerçekten de kapamıştı ve bildiği kadarıyla kapamamış olsaydı <em>Machin Shin</em> dışarı çıkabilirdi. “Kara Yel orayı koruyordu.”</p>

    <p>Bir koltuğun üzerinde şaşkınlıktan neredeyse donup kalmış olan Mat, soluğunu vererek, “Kara Yel,” dedi. Perrin de Rand’a bakıyordu. Verin ile Ingtar da. Mat bir gümlemeyle koltuğa düştü.</p>

    <p>“Yanılıyor olmalısın,” dedi Verin nihayet. “<em>Machin Shin</em> bir koruma olarak kullanılamaz. Kimse Kara Yel’i zapt edip ona bir şey yaptıramaz.”</p>

    <p>“O Karanlık Varlık’ın bir yaratığı,” dedi Mat uyuşmuş gibi. “Onlar da Karanlıkdostları. Belki Kara Yel’den herhangi bir şey yapmasını nasıl isteyeceklerini veya yardım etmesini nasıl sağlayacaklarını biliyorlardır.”</p>

    <p>“Kimse <em>Machin Shin</em>’in ne olduğunu tam olarak bilmez,” dedi Verin, “belki delilik ve zalimliğin özü olarak tanımlanabilecek olması dışında. Onu bir şeye ikna etmek, onunla pazarlık yapmak, hatta onunla konuşmak bile mümkün değildir. Bugün yaşayan hiçbir Aes Sedai ve de belki gelmiş geçmiş hiçbir Aes Sedai tarafından herhangi bir şeye zorlanamaz bile. On Aes Sedai’nin yapamayacağı bir şeyi Padan Fain’in yapabileceğini düşünüyor musun gerçekten?” Mat başını iki yana salladı.</p>

    <p>Odada bir çaresizlik, umutların ve amaçların yitirilmesinden doğan bir kasvet havası vardı. Peşinde oldukları hedef yok olmuştu ve Verin’in yüzünde bile şaşkın bir ifade vardı.</p>

    <p>“Fain’in Yollar’a girecek cesareti olacağını hiç düşünmemiştim.” Ingtar’ın sesi neredeyse sakindi, ama aniden yumruğunu duvara vurdu. “<em>Machin Shin</em>’in Fain hesabına nasıl çalıştığı, hatta çalışıp çalışmadığı bile umurumda değil. Valere Borusu’nu Yollar’a götürdüler, Aes Sedai. Şimdiye çoktan Afet’e girmiş veya Tear ya da Tanchico yolunu yarılamış veya Aiel Kıraçları’nın öte yanına çıkmış olabilirler. Boru kayboldu. Ben kayboldum.” Elleri yanlara düştü ve omuzları çöktü. “Ben kayboldum.”</p>

    <p>“Fain onu Tümentepe’ye götürüyor,” dedi Rand ve anında tüm gözler tekrar ona döndü.</p>

    <p>Verin onu kısık gözlerle izledi. “Bunu daha önce de söylemiştin. Nereden biliyorsun?”</p>

    <p>“Barthanes’e benim için bir mesaj bırakmış,” dedi Rand.</p>

    <p>“Bir hile,” diye burun kıvırdı Ingtar. “Bize nereye gideceğimizi söylemezdi.”</p>

    <p>“Geri kalanlarınızın ne yapacağını bilmiyorum,” dedi Rand, “ama ben Tümentepe’ye gidiyorum. Buna mecburum. İlk ışıkta yola çıkıyorum.”</p>

    <p>“Ama Rand,” dedi Loial, “Tümentepe’ye ulaşmamız aylar alır. Fain’in bizi orada bekleyeceğini nereden biliyorsun?”</p>

    <p>“Bekleyecek.” <em>Ama gelmediğime karar verene dek ne kadar zaman geçecek? Peşinden gelmemi istiyorsa neden o korumayı koydu?</em> “Loial, elimden geldiğince hızlı at sürmeye niyetliyim ve Kızıl’ı öldürene kadar zorlarsam da başka bir at satın alır veya mecbur kalırsam çalarım. Gelmek istediğine emin misin?”</p>

    <p>“Bunca zaman yanından ayrılmadım, Rand! Şimdi neden ayrılayım?” Loial piposuyla kesesini çıkardı ve piposunun geniş çanağına tütün doldurmaya başladı. “Görüyorsun ya, seni seviyorum. <em>Ta’veren</em> olmasan da seni severdim. Belki seni ona rağmen seviyorum. Gerçekten de beni gırtlağıma kadar kaynar sulara batırıyor gibisin. Her halükârda, seninle geliyorum.” Çekişi sınamak için piposundan bir nefes aldı, sonra şömine rafından bir odun parçası alarak yakmak için mum alevine soktu. “Ve beni gerçekten engelleyebileceğini de sanmam.”</p>

    <p>“Eh, ben gidiyorum,” dedi Mat. “O hançer hâlâ Fain’de, bu yüzden de gidiyorum. Ama bütün o uşaklık meselesi bugün bitti.”</p>

    <p>Perrin sarı gözlerinde içedönük bir bakışla içini çekti. “Sanırım ben de geleceğim.” Bir an sonra sırıttı. “Birisinin Mat’in başını beladan uzak tutması gerek.”</p>

    <p>“Zekice bir hile bile değil,” diye mırıldandı Ingtar. “Ne yapıp edip Barthanes’i yalnız yakalayacak ve gerçeği öğreneceğim. Niyetim Eşekarısı Jack’i kovalamak değil, Valere Borusu’nu almak.”</p>

    <p>“Bir hile olmayabilir,” dedi Verin dikkatle, parmaklarının altındaki döşemeyi süzüyormuş gibi yaparak. “Fal Dara’daki zindanlarda bırakılan bazı şeyler, o gece olanlar ile” –indirdiği kaşlarının altından Rand’a çabuk bir bakış attı– “Tümentepe arasında bir bağlantı olduğuna işaret eden yazılar var. Yazıları hâlâ tam olarak anlamıyorum, ama Tümentepe’ye gitmemiz gerektiğine inanıyorum. Boru’yu da orada bulacağımıza inanıyorum.”</p>

    <p>“Tümentepe’ye gidiyor bile olsalar,” dedi Ingtar, “biz oraya varana kadar Fain ya da diğer Karanlıkdostlarından biri Boru’yu yüz kez üflemiş ve mezardan dönen kahramanlar Gölge için savaşıyor olur.”</p>

    <p>“Fain Fal Dara’dan ayrılalı beri Boru’yu yüz kez üfleyebilirdi,” dedi Verin ona. “Ve düşünceme göre, sandığı açabilse, üflerdi de. Şimdi endişelenmemiz gereken şey, sandığı açabilecek birini bulma ihtimali. Onu Yollar’da izlememiz gerekiyor.”</p>

    <p>Perrin başını sertçe kaldırdı ve Mat koltuğunda kımıldandı. Loial alçak sesle inledi.</p>

    <p>“Bir şekilde Barthanes’in muhafızlarını atlatabilsek bile,” dedi Rand, “<em>Machin Shin</em>’i yine orada bulacağımızı sanıyorum. Yollar’ı kullanamayız.”</p>

    <p>“Aramızdan kaç kişi Barthanes’in mülküne gizlice girebilir ki?” dedi Verin bunu önemsemeyerek. “Başka Yolkapıları var. Tsofu Yurdu şehirden pek uzakta değil, güneyde ve doğuda. Belki altı yüzyıl önce keşfedilmiş, genç bir <em>yurt,</em> ama Ogier İhtiyarları o zamanlarda hâlâ Yollar’ı büyütüyordu. Tsofu Yurdu’nda bir Yolkapısı olacaktır. Orada ve ilk ışıkta yola çıkacağız.”</p>

    <p>Loial biraz daha yüksek bir ses çıkardı ve Rand, bunun Yolkapısı’yla mı, <em>yurtla</em> mı ilgili olduğunu anlamadı.</p>

    <p>Ingtar hâlâ ikna olmamış gibiydi, ama Verin dağ yamacından kayan karlar kadar pürüzsüz ve amansızdı. “Askerlerini yola çıkmaya hazırlayacaksın, Ingtar. Hurin’i gönder, Uno yatmadan önce ona haber versin. Bence hepimiz ne kadar çabuk yatabilirsek, o kadar iyi. Bu Karanlıkdostları daha şimdiden bize bir günlük fark attı ve yarın bunu olabildiğince kapatmaya niyetliyim.” Tıknaz Aes Sedai’nin tavırları o kadar kararlıydı ki, daha konuşmasını bitirmeden Ingtar’ı kapıya doğru iteklemeye başlamıştı.</p>

    <p>Rand diğerlerinin peşinden dışarı çıktı, ama kapıya gelince Aes Sedai’nin yanında durdu ve Mat’in mum ışığıyla aydınlanmış koridorda ilerleyişini izledi. “Neden öyle görünüyor?” diye sordu ona. “Ona Şifa verdiğinizi, en azından biraz zaman kazandırdığınızı sanmıştım.”</p>

    <p>Verin konuşmadan önce, Mat ile diğerlerinin merdivenlerde gözden kaybolmasını bekledi. “Görünüşe göre, sandığımız kadar işe yaramamış. Hastalık onda tuhaf bir seyir izliyor. Gücü eksilmedi; sanırım son ana kadar da eksilmeyecek. Ama bedeni eriyip gidiyor. Tahminime göre en çok birkaç haftası var. Görüyorsun ya, acele etmemiz gerekiyor.”</p>

    <p>“Başka bir teşvike ihtiyacını yok, Aes Sedai,” dedi Rand, unvanı sertçe telaffuz ederek. <em>Mat. Boru. Fain’in tehdidi. Işık adına, Egwene! Kavrulayım ki, başka bir teşvike ihtiyacım yok.</em></p>

    <p>“Sizinle birlikte Boru’yu bulmaya gideceğim,” dedi kadına. “Ondan sonra, benimle herhangi bir Aes Sedai arasında hiçbir şey kalmayacak. Beni anlıyor musun? Hiçbir şey!”</p>

    <p>Kadın konuşmadı ve Rand ondan uzaklaştı, ama merdivenlerden çıkmak üzere arkasını döndüğünde, kadın hâlâ onu izliyor, kara gözleri keskin, onu tartıyordu.</p>
  </div>
</body>
</html>
