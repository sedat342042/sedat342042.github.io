<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="5. Shienar’daki Gölge">5<br />
    Shienar’daki Gölge</h1>

    <p>Yalıtılmak. Sözcük havada titreşiyor gibiydi, neredeyse gözle görülecekti. Tek Güç’ü yönlendirebilen bir erkeğe, delilik onu etrafındaki herkesi yok etmeye sevk etmeden önce yapıldığında, buna ehlileştirilme deniyordu, ama bir Aes Sedai için bu yalıtılmaktı. Yalıtılmak. Tek Güç’ü yönlendiremez hale gelmek. Gerçek Kaynak’ın dişil yarısı olan <em>saidar</em>’ı hissedebilmek, ancak ona dokunma yeteneğini kaybetmiş olmak. Sonsuza kadar kaybedilmiş olanı hatırlamak. Bu o kadar nadir yapılırdı ki, her çömeze Dünyanın Kırılışı’ndan beri yalıtılan her Aes Sedai’nin adını ve suçunu öğrenmesi şart koşulurdu, ama kimse bunu ürpermeden düşünemezdi. Kadınlar, yalıtılmayı, erkeklerin ehlileştirilmeyi kaldırdığından daha iyi kaldırmazdı.</p>

    <p>Moiraine ilk andan itibaren bu riskin farkındaydı ve bunun gerekli olduğunu biliyordu. Bu, üzerinde düşünmekten hoşlandığı anlamına gelmiyordu elbette. Gözleri kısıldı ve içlerindeki yegâne parıltı, öfkesini ve kaygısını gösteriyordu. “Leane seni Shayol Ghul yokuşlarına, Siuan’a ve Kıyamet Çukuru’na kadar izler. Sana ihanet edeceğini düşünüyor olamazsın.”</p>

    <p>“Hayır. Ama sence bunu ihanet olarak görür müydü? Bir haine ihanet, ihanetten sayılır mı? Bunu hiç düşünmüyor musun?”</p>

    <p>“Asla. Biz, yapmamız gerekeni yapıyoruz Siuan. Bunu ikimiz de neredeyse yirmi yıldır biliyoruz. Çark istediği gibi dokur ve seninle ben, bu iş için Çark tarafından seçildik. Bizler Kehanetlerin bir parçasıyız ve Kehanetler mutlaka yerine gelmeli. Mutlaka!”</p>

    <p>“Kehanetler yerine gelmeli. Bize yerine gelecekleri ve yerine gelmeleri gerektiği öğretildi, ama bu yerine geliş bize öğretilen her şeye ihanet anlamına geliyor. Bazıları, temsil ettiğimiz her şeye ihanet olduğunu söylerdi.” Amyrlin Makamı kollarını ovuşturarak dar ok yarığından aşağıdaki bahçeye baktı. Perdelere dokundu. “Burada, kadınların odalarında, odaları yumuşatmak için perdeler asıp güzelim bahçeler yapıyorlar, ama bu yerin savaş, ölüm ve katil için özel olarak yapılmamış tek bir bölümü dahi yok.” Aynı düşünceli ses tonuyla devam etti. “Dünyanın Kırılışı’ndan bu yana Amyrlin Makamı’nın atkısı ve asasının alınması sadece iki kez oldu.”</p>

    <p>“Ellisande’nin güçlerini kıskandığı için Manetheren’e ihanet eden Tetsuan ve dünyayı denetimine almak için Artur Şahinkanadı’nı kukla olarak kullanmaya çalışan ve bu yolla Tar Valon’u yok etmesine ramak kalan Bonhwin.”</p>

    <p>Amyrlin, bahçeyi incelemeye devam etti. “İkisi de Kızıllardandı ve ikisinin de yerini Mavilerden gelen Amyrlinler aldı. Bonhwin’den beri Kızıllar arasından bir Amyrlin seçilmemesinin nedeni ile Kızıl Ajah’ın Mavilerden gelen bir Amyrlin’i devirmek için elinden geleni ardına koymayacak olmasının nedeni birbiriyle sıkı sıkı bağlantılı. Atkı ve asayı kaybeden üçüncü kişi olmayı hiç istemiyorum, Moiraine. Senin için elbette bu yalıtılmak ve Parlak Duvarlar’ın ötesine konulmak anlamına gelir.”</p>

    <p>“En başta, Elaida bu kadar kolay kurtulmama izin vermez.” Moiraine dikkatle arkadaşının sırtını süzüyordu. <em>Işık adına, ona ne olmuş böyle? Daha önce hiç böyle olmamıştı. Gücü, ateşi nerede?</em> “Ama iş buna varmayacaktır, Siuan.”</p>

    <p>Diğer kadın o konuşmamış gibi sözlerini sürdürdü. “Benim için durum farklı olurdu. Yalıtılmış bile olsa, devrilen bir kadının etrafta özgür dolanmasına izin verilmez; bir kurban olarak görülüp muhalefet için bir toplanma noktası olması ihtimali vardır. Tetsuan ile Bonhwin Beyaz Kule’de birer hizmetkâr olarak tutuldu. En güçlülerin başına bile neler gelebileceğini gösteren bulaşıkçı kadınlar olarak kaldılar. Kimse bütün gün yerleri silip tencereleri ovalamak zorunda olan bir kadının etrafında toplanmaz. Ona acır, evet, ama asla ona koşmaz.”</p>

    <p>Gözleri çakmak çakmak olan Moiraine, yumruklarını masaya bastırdı. “Bak bana, Siuan. Bak bana! Bunca yıl sonra, yaptığımız her şeyden sonra vazgeçmek istediğini mi söylüyorsun? Vazgeçmek ve dünyayı kendi haline bırakmak mı? Hepsi de tencereleri yeterince iyi temizlemedin diye kamçılanmaktan korktuğun için üstelik!” Sözlerine, toparlayabildiği tüm horgörüyü eklemişti ve arkadaşı dönüp ona baktığında rahatladı. Güç hâlâ oradaydı, yorgundu, ama hâlâ oradaydı. O berrak mavi gözler kendisininki kadar sıcak bir öfkeyle alev alev yanıyordu.</p>

    <p>“Çırakken kamçılandığımız zaman, hangimizin daha çok cıyakladığını hatırlıyorum. Cairhien’de rahat bir yaşamın olmuştu, Moiraine. Balıkçı teknesinde yaşamaya benzemezdi.” Siuan aniden elini masaya vurarak yüksek bir çatırtı çıkardı. “Hayır, vazgeçmeyi öneriyor değilim, ama <em>ben hiçbir şey yapamazken</em> her şeyin elimizden kayıp gitmesine izin vermeyi öneriyor da değilim! Salon hakkındaki kaygılarımın çoğu senden kaynaklanıyor. Yeşiller bile, seni neden Kule’ye çağırıp disiplinin ne olduğunu öğretmediğimi merak ediyor. Yanımdaki kardeşlerin yarısı Kızıllara teslim edilmen gerektiğini düşünüyor ve bu olursa, keşke tekrar çömez olsam da korkacak kamçılanmaktan beter bir şeyim olmasa, dersin. Işık adına! Aralarından çömezken arkadaş olduğumuzu hatırlayan olsaydı, ben de orada seninle olurdum!</p>

    <p>“Bir planımız vardı! Bir plan, Moiraine! Çocuğu bulacak ve onu saklayabileceğimiz, güvende tutup ona rehberlik edebileceğimiz Tar Valon’a getirecektik. Kule’den ayrıldığından beri, senden sadece iki mesaj aldım. İki! Kendimi Karanlıkta Ejderin Parmakları’nda yelken açıyormuşum gibi hissediyorum. İki Nehir’e girmekte, bu köye, bu Emond Meydanı’na girmekte olduğunu söyleyen bir mesaj. Yakında, diye düşündüm. Çocuk bulundu, Moiraine de onu yakında teslim edecek. Sonra Caemlyn’den, Shienar’a, Tar Valon’a değil, Fal Dara’ya gelmekte olduğun haberi geldi. Afet’in, elini uzatsan dokunacağın kadar yakın olduğu Fal Dara’ya. Trollocların baskınlar düzenlediği ve Myrddraallerin her gün kanıksanacak kadar yakınından geçtiği Fal Dara’ya. Neredeyse yirmi yıllık planlama ve arama sonunda tüm planlarımızı Karanlık Varlık’ın burnuna sokuyordun neredeyse! Aklını mı kaçırdın?”</p>

    <p>Diğer kadını canlandırmayı başardığı için, Moiraine görünüşteki dinginliğine, kendi haline döndü. Sakin, ama azimli bir ısrar. “Desen, insanların planlarına hiç kulak asmaz, Siuan. Çevirdiğimiz tüm dolaplar arasında neyle uğraştığımızı unuttuk. <em>Ta’veren.</em> Elaida yanılıyor. Artur Paendrag Tanreall asla bu kadar güçlü bir biçimde <em>ta’veren</em> değildi. Çark, bu gencin etrafındaki Desen’i kendi istediği şekilde dokuyacaktır, bizim planlarımız ne olursa olsun.”</p>

    <p>Öfke, Amyrlin’in yüzünü terk ederek yerini solgun bir sersemliğe bıraktı. “Sanki vazgeçsek iyi olur diyen sen gibisin. Bir kenara çekilip dünyanın yanmasını izlemeyi sen mi öneriyorsun?”</p>

    <p>“Hayır, Siuan. Asla yana çekilmeyi değil.” <em>Yine de dünya yanacak, Siuan, öyle de olsa, böyle de olsa, biz ne yaparsak yapalım. Bunu asla göremedin.</em> “Ama şimdi yaptığımız planların güvenilemez şeyler olduğunu kabullenmemiz gerekiyor. Düşündüğümüzden bile az denetime sahibiz. Belki de, parmak ucuyla tutuyoruz. Yazgının yelleri esiyor, Siuan ve onlar bizi nereye götürürse, oraya gitmeliyiz.”</p>

    <p>Amyrlin, ensesinde bu rüzgârların buzunu hissetmişçesine ürperdi. Elleri, düzleştirilmiş altın küpe gitti, usta parmakları karmaşık desenlerdeki hassas noktaları buldu. Akıllıca yerine oturtulan üst kısım geriye doğru açılarak, içindeki kendi özel olarak tasarlanmış yuvasında oturan kıvrık, altın boynuzu ortaya serdi. Aleti kaldırdı ve Kadim Lisan’daki, genişleyen ağzın etrafında akan gümüşi yazıları parmağıyla takip etti.</p>

    <p>“‘Mezar çağrıma engel değildir,’” diye tercüme etti, sesi o kadar alçaktı ki, sanki kendi kendisine konuşuyordu. “Ölü kahramanları mezarlarından geri çağırmak için yapılmış Valere Borusu. Kehanet de bunun tam Son Savaş başlamadan önce bulunacağını söylemişti.” Boruyu aniden yuvasına itti ve onu görmeye artık tahammülü yokmuş gibi kapağı kapadı. “Karşılama biter bitmez Agelmar bunu elime tutuşturdu. Bu orada olduğu için kendi hazine dairesine bile girmeye korktuğunu söyledi. Cazibesinin çok büyük olduğunu söyledi. Boru’yu çalmanın ve çağrısına karşılık Afet’ten geçip kuzeye, Shayol Ghul’ü yerle bir edip Karanlık Varlık’ın sonunu getirmek için toplanacak ordunun başına geçmenin cazibesi. İhtişam coşkusuyla yanıp tutuşuyordu ve ona bunun kendisi olmadığını, olmaması gerektiğini anlatanın da bu olduğunu söyledi. Ondan kurtulmaya can atıyor, yine de onu istiyordu.”</p>

    <p>Moiraine başıyla onayladı. Agelmar, Boru Kehaneti’ne aşinaydı, Karanlık Varlık’la savaşanların pek çoğu gibi. “‘Beni çalan, ihtişamı değil, kurtuluşu düşünsün.’”</p>

    <p>“Kurtuluş.” Amyrlin acı bir kahkaha attı. “Agelmar’ın gözlerindeki bakışa bakılırsa, kurtuluş mu dağıtıyor, kendi ruhunun lanetini mi reddediyor, anlamak mümkün değildi. Tek bildiği, onu yakıp kavurmadan elinden çıkarması gerektiğiydi. Bunu bir sır olarak saklamaya çalışıyormuş, ama kalede daha şimdiden söylentilerin dolaşmaya başladığını söylüyor. Ben onunla aynı cazibeyi hissetmesem de boynuz tüylerimi diken diken ediyor. Ben buradan ayrılana kadar bunu yeniden hazine dairesine götürmesi gerekecek. O yanımdaki odadayken bile uyuyamam.” Alnındaki kaygı çizgilerini ovaladı ve içini çekti. “Son Savaş’ın hemen öncesine kadar da bulunmayacaktı. Bu kadar yakın olabilir mi? Biraz daha fazla zamanımız olacağını sanmış, ümit etmiştim.”</p>

    <p>“Karaethon Döngüsü.”</p>

    <p>“Evet, Moiraine. Bana hatırlatmana gerek yok. Ben de Ejder Kehanetleri’yle senin kadar uzun yaşadım.” Amyrlin başını iki yana salladı. “Kırılış’tan beri her kuşakta en fazla bir sahte Ejder çıkmışken şimdi bir defada dünyada üç tanesi kol geziyor, geçen iki yılda üç tane daha oldu üstelik. Desen, Tarmon Gai’don’a doğru dokuduğu için, Desen bir Ejder talep ediyor. Bazen içimi şüphe dolduruyor, Moiraine.” Bunu dalgınlıkla, buna şaşarmış gibi söylemişti ve aynı ses tonuyla devam etti. “Ya Logain asıl Ejder ise? Kızıllar onu Beyaz Kule’ye getirmeden önce yönlendirebiliyordu ve biz onu ehlileştirdik. Saldaea’daki adam, Mazrim Taim de öyle. Ya o ise? Kardeşler şimdiden Saldaea’ya ulaştı; şimdiye kadar ele geçmiş olabilir. Ya en baştan beri yanıldıysak? Ya Yenidendoğan Ejder, daha Son Savaş başlamadan önce ehlileştirilirse ne olur? Kehanete konu olanlar öldürülür veya ehlileştirilirse kehanet bile yarı yolda kalabilir. Sonra da Karanlık Varlık’ın karşısında çırılçıplak kalırız.”</p>

    <p>“İkisi de değil, Siuan. Desen <em>herhangi</em> bir Ejder değil, tek ve gerçek Ejder’i talep eder. O kendi kendisini ilan edene dek Desen sahte Ejderler çıkarmaya devam edecektir, ama ondan sonra başkaları çıkmayacaktır. Logain veya öteki gerçek Ejder olsaydı, başkaları olmazdı.”</p>

    <p>“‘Zira o güneşin doğuşu gibi gelecek ve dünyayı gelişiyle tekrar tuzla buz edip yeniden yapacaktır.’ Ya fırtınanın karşısına çırılçıplak çıkacağız ya da başımıza dert olacak bir koruyucuya tutunacağız. Işık hepimize yardım etsin.” Amyrlin, kendi sözlerini savuşturmak istermiş gibi silkindi. Yüzü bir darbeye hazırlanırmış gibi kararlıydı. “Düşündüğün şeyleri diğer herkesten sakladığın gibi benden asla saklayamazsın, Moiraine. Bana söyleyecek başka şeylerin var, hiçbiri de iyi değil.”</p>

    <p>Moiraine, yanıt yerine kemerindeki deri keseyi alıp içindekileri masaya boşalttı. Görünüşte parlak siyah beyaz renklerde kırık çömlek parçaları yığınıydı.</p>

    <p>Amyrlin Makamı, parçalardan birine merakla dokundu ve soluğu kesildi. <em>“Cuendillar.”</em></p>

    <p>“Yürektaşı,” diye onayladı Moiraine. <em>Cuendillar</em> yapımının sırrı, Dünyanın Kırılışı sırasında kaybedilmişti, ama yürektaşından yapılanlar felaketten sağlam çıkmıştı. Toprak tarafından yutulan veya denize gömülenler bile sağlam kalmıştı; öyle olmaları gerekiyordu. Tamamlandıktan sonra hiçbir güç <em>cuendillar</em>’ı kıramazdı; yürektaşına yöneltilen Tek Güç bile onu sadece güçlendirmeye yarardı. Ancak bir güç bunu <em>kırmıştı.</em></p>

    <p>Amyrlin, parçaları aceleyle bir araya getirdi. Bir araya geldiklerinde bir erkek eli büyüklüğünde yarısı katrandan kara, diğer yarısı kardan beyaz, renkleri yıllarla solmamış yılankavi bir çizgiyle birbirlerine kavuşan bir disk ortaya çıktı. Dünyanın Kırılışı’ndan önceki, erkekler ve kadınların Güç’ü beraberce kullandığı zamanlardaki kadim Aes Sedai simgesi. Bunun yarısına artık Tar Valon Alevi deniyordu; diğeri, Ejderin Dişi ise, içeridekileri melanetle suçlamak üzere kapılara çiziliyordu. Bunun gibi yalnızca yedi disk yapılmıştı; yürektaşından yapılan her şey Beyaz Kule’de kaydedilirdi ve bu yedi de hepsinden çok hatırlanırdı. Siuan Sanche, ona yastığındaki bir engerek yılanına nasıl bakarsa, öyle baktı.</p>

    <p>“Karanlık Varlık’ın zindanının mühürlerinden biri,” dedi nihayet tereddütle. Amyrlin Makamı işte bu yedi mührün bekçisiydi. Dünyadan gizli olan sır, dünya bunu düşünürse elbet, Trolloc Savaşları’ndan beri hiçbir Amyrlin Makamı’nın mühürlerden herhangi birinin yerini bilmediğiydi.</p>

    <p>“Karanlık Varlık’ın hareketlenmekte olduğunu biliyoruz, Siuan. Zindanının sonsuza dek mühürlü kalamayacağını biliyoruz. İnsanların işleri asla Yaratıcı’nın işlerine denk olamaz. Onun dünyaya yeniden dokunduğunu biliyoruz, Işık’a şükürler olsun ki, sadece dolaylı da olsa. Karanlıkdostları ürüyor ve daha on yıl önce kötü bildiğimiz şeyler artık her gün yapılanların yanında birer kapris gibi kalıyor.”</p>

    <p>“Mühürler şimdiden kırılmaya başladıysa... Hiç zamanımız kalmamış olabilir.”</p>

    <p>“Çok az. Ama bu kadarı da yeterli olabilir. Olmak zorunda.”</p>

    <p>Amyrlin, çatlamış mühre dokundu ve kendisini konuşmaya zorluyormuş gibi sesi boğuklaştı. “Çocuğu Karşılama sırasında avluda gördüm, biliyorsun. <em>Ta’veren</em>’leri görmek, Yetilerimden biridir. Bugünlerde nadir bulunan bir Yeti, <em>ta’veren</em>’lerden bile nadir ve kesinlikle pek işe yaramıyor. Uzun boylu, hayli yakışıklı bir genç adam. Herhangi bir şehirde göreceğin herhangi bir genç adamdan pek de farklı değil.” Durup nefes aldı. “Moiraine, güneş gibi parlıyordu. Yaşamımda korktuğum çok az olmuştur, ama onu görmek kanımı dondurdu. Büzülüp saklanmak, haykırmak istedim. Güçbela konuşabildim. O kadar az şey söyledim ki, Agelmar ona kızdığımı sandı. O genç adam... yirmi yıldır aradığımız kişi o.”</p>

    <p>Sesinde bir soru tonu vardı. Moiraine ona yanıt verdi. “Öyle.”</p>

    <p>“Emin misin? Yapabiliyor mu?.. Tek Güç’e... yönlendirebiliyor mu?”</p>

    <p>Ağzı sözcüklerle kasılmıştı ve Moiraine de aynı gerginliği, içindeki bir burulma, yüreğini kavrayan bir soğukluk gibi hissediyordu. Ancak yüzü sakindi. “Olabiliyor.” Tek Güç’ü kullanabilen bir erkek. Bu hiçbir Aes Sedai’nin korku duymadan tasavvur edemeyeceği bir şeydi. Bu, tüm dünyanın korktuğu bir şeydi. <em>Bense bunu dünyaya salacağım.</em> “Rand al’Thor, dünyanın önünde Yenidendoğan Ejder olarak çıkacak.”</p>

    <p>Amyrlin ürperdi. “Rand al’Thor. Bu yüreklere korku salacak ve dünyayı ateşe verecek bir isim gibi gelmiyor kulağa.” Tekrar ürperdi ve kollarını hızlı hızlı ovaladı, ama gözlerinde aniden kararlı bir ışık belirdi. “Eğer oysa, gerçekten de yeterince zamanımız olabilir. Ama burada güvende mi? Yanımda iki Kızıl kardeş var ve artık Yeşil veya Sarılar namına da konuşamıyorum. Işık kavursun beni, bu meselede hiçbiri namına konuşamam. Verin ile Serafelle bile çocuk odasında kızıl yılan görmüş gibi üzerine atlarlar.”</p>

    <p>“Halihazırda güvende.”</p>

    <p>Amyrlin, onun daha fazlasını söylemesini bekledi. Sessizlik uzadı da uzadı, sonunda söyleyemeyeceği anlaşıldı. Nihayet Amyrlin, “Eski planımızın işe yaramaz durumda olduğunu söylüyorsun. Şimdiki önerin nedir?” diye sordu.</p>

    <p>“Ona, artık onunla ilgilenmediğim, nereye gittiğini umursamadığım izlenimini kasten verdim.” Amyrlin ağzını açarken elini kaldırdı. “Bu gerekliydi, Siuan. Rand al’Thor Manetheren’in inatçı kanının her damarda aktığı İki Nehir’de yetişti ve kendi kanı Manetheren’in kanıyla kıyaslandığında kilin yanında kaya gibi kalır. Nazik muamele görmeli, aksi halde istediğimiz yön dışında her yöne fırlayacaktır.”</p>

    <p>“O halde ona yeni doğmuş bir bebek gibi davranırız. İhtiyacımız olanın bu olduğunu düşünüyorsan onu kundaklara sarıp ayak parmaklarıyla oynarız. Ama kısa vadede bu hangi amaca hizmet eder?”</p>

    <p>“İki arkadaşı Matrim Cauthon ve Perrin Aybara, İki Nehir’in tanınmamışlığına tekrar gömülmeden önce dünyayı görmeye hazır. Tekrar gömülebilirlerse tabii; Rand kadar olmasa da, onlar da <em>ta’veren.</em> Onları Valere Borusu’nu Illian’a götürmeye ikna edeceğim.” Kaşlarını çatarak durakladı. “Mat’le ilgili bir... sorun var. Shadar Logoth’tan alınmış bir hançer taşıyor.”</p>

    <p>“Shadar Logoth! Işık adına, onu neden oranın yakınına götürdün ki? Oranın her taşı yozlaşmıştır. Güvenle alınabilecek tek bir çakıltaşı yoktur. Işık yardımcımız olsun, Mordeth çocuğa dokunduysa...” Amyrlin’in sesi, boğuluyormuş gibi geliyordu. “Bu olduysa, dünya yok olmaya mahkûm, demektir.”</p>

    <p>“Ama olmadı, Siuan. Yaptığımız şeyleri gerekli olduğu için yaparız; bu da gerekliydi. Mat’in diğerlerine bulaştırmaması için gerekeni yaptım, ama hançeri ben öğrenmeden önce uzun zaman taşımış. Aradaki bağlantı hâlâ orada. Onu Tar Valon’a götürüp iyileştirmem gerektiğini düşünmüştüm, ama etrafta bu kadar çok kardeş varken, burada da yapılabilir. Karanlıkdostu olmayan yerde Karanlıkdostu görmeyeceğine güvendiğin birkaçı varsa elbette. Benim <em>angreal</em>’imi kullanarak sen, ben ve diğer iki kişi yeterli olur.”</p>

    <p>“Biri Leane olabilir, diğerini de bulabilirim.” Amyrlin aniden ekşi ekşi gülümsedi. “Salon o <em>angreal</em>’i geri istiyor, Moiraine. Onlardan fazla kalmadı, sen de şimdi... güvenilmez sayılıyorsun.”</p>

    <p>Moiraine gülümsedi, ama gözleriyle değil. “İşim bitmeden önce benim hakkımda daha kötü düşünmeye başlayacaklar. Mat, Boru efsanesinin böyle büyük bir parçası olma fırsatına balıklama atlayacaktır; Perrin’i ikna etmek de zor olmasa gerek. Aklını kendi sorunlarından uzak tutacak bir şeye ihtiyacı var. Rand, kendisinin ne olduğunu biliyor –en azından kısmen, biraz– ve doğal olarak, bundan korkuyor. Başını alıp kimseye zarar veremeyeceği bir yerlere gitmek istiyor. Güç’ü bir daha asla kullanmayacağını söylüyor, ama onu durduramayacağından korkuyor.”</p>

    <p>“Korksa da yeridir. Su içmekten vazgeçmeye çalışsa da aynı şey.”</p>

    <p>“Tastamam öyle. Aes Sedailerden de kurtulmak istiyor.” Moiraine’in yüzünde ufak, keyifsiz bir gülümseme belirdi. “Aes Sedaileri geride bırakıp dostlarıyla bir süre daha birlikte kalma fırsatı ona sunulduğunda, Mat kadar hevesli olsa gerektir.”</p>

    <p>“Ama Aes Sedaileri nasıl geride bırakıyor ki? Senin mutlaka onunla birlikte gitmen gerek. Onu şimdi kaybedemeyiz, Moiraine.”</p>

    <p>“Onunla birlikte gidemem.” <em>Fal Dara’dan Illian’a kadar uzun bir yol var, ama daha şimdiden o kadar yol geldi neredeyse.</em> “Bir süre yularını gevşetmek gerek. Bunun çaresi yok. Eski giysilerinin hepsini yaktırdım. Eskiden giydiklerinin ufak bir parçasının bile yanlış ellere düşmesi riski çok büyüktü. Ayrılmadan önce onları arındıracağım; bunun yapıldığını fark bile etmeyecekler. Bu yolla izlenme olasılıkları olmayacak ve o türden diğer yegâne tehdit burada, zindanda kilit altında.” Onaylama anlamında başını eğmeye başlamış olan Amyrlin yarı yolda durarak ona soran bir bakış attı, ama Moiraine durmadı. “Elimden geldiği kadar güvenli yolculuk edecekler, Siuan. Rand, Illian’da bana ihtiyaç duyduğunda da, Boru’yu Dokuzlar Konseyi’ne ve Meclis’e sunacak kişinin o olmasını sağlayacağım. Illian’daki her şeyle ilgileneceğim. Siuan, Illianlılar, Valere Borusu’nu taşıyarak gelse Ejder’in, hatta Ba’alzamon’un peşinden bile giderler; Av için toplananların çoğu gibi. Uluslar ona karşı birleşene dek gerçek Yenidendoğan Ejder’in kendisine taraftar toplamasına gerek olmayacak. İşe etrafında toplanmış bir ulus ve arkasında bir orduyla başlayacak.”</p>

    <p>Amyrlin tekrar koltuğuna çöktü, ama aniden öne eğildi. Bitkinlik ve ümit arasında kalmış gibiydi. “Ama kendisini ilan edecek mi? Şayet korkuyorsa... Işık biliyor ki, korkmakta hakkı var, Moiraine, ama kendilerine Ejder diyen erkekler iktidarı <em>ister.</em> Eğer istemiyorsa...”</p>

    <p>“Kendi istese de istemese de Ejderliğinin ilan edilmesini sağlayacak araçlara sahibim. Ben bir şekilde başarısız olsam bile Desen’in bizzat kendisi, o istese de istemese de Ejderliğinin ilan edilmesini sağlayacaktır. Onun <em>ta’veren</em> olduğunu unutma, Siuan. Bir mum fitili alevi üzerinde ne kadar söz sahibiyse, o da kendi kaderi üzerinde o kadar söz sahibi.”</p>

    <p>Amyrlin içini çekti. “Bu riskli, Moiraine. Ama babam, ‘Kızım, işini şansa bırakmazsan, asla bakır metelik kazanmazsın,’ derdi. Yapacak planlarımız var. Otur; bu iş çabuk bitmez. Şarapla peynir getirteyim.”</p>

    <p>Moiraine başını iki yana salladı. “Zaten baş başa çok uzun kapalı kaldık. Birisi içeriyi dinlemeye çalışıp senin Engelini keşfettiyse, şimdiden meraklanmaya başlamışlardır. Riske değmez. Yarın başka bir toplantı ayarlayabiliriz.” <em>Üstelik, en sevgili dostum, sana her şeyi anlatamam ve senden herhangi bir şey sakladığımı öğrenme riskine atılamam.</em></p>

    <p>“Sanırım haklısın. Ama yarın ilk iş. Bilmem gereken o kadar çok şey var ki...”</p>

    <p>“Sabah,” diye kabul etti Moiraine. Amyrlin ayağa kalktı ve tekrar kucaklaştılar. “Sabahleyin sana bilmen gereken her şeyi anlatırım.”</p>

    <p>Leane, bekleme odasına çıkan Moiraine’e sert bir bakış attıktan sonra Amyrlin’in odasına koştu. Moiraine, Amyrlin’in meşhur haşlamalarından birine –ne kadar güçlü bir iradeye sahip olurlarsa olsunlar kadınların çoğu bunlardan gözleri irileşmiş ve dizleri tutmaz bir halde çıkardı– maruz kalmış gibi uslandırılmış bir yüz ifadesi takınmaya çalıştı, ama bu ona yabancıydı. Her şeyden çok öfkeli görünüyor, bu da aynı amaca hizmet ediyordu. Dış odadaki kadınların ancak hayal meyal farkındaydı; o içeri girdikten sonra bazılarının gidip bazılarının geldiğini düşünüyordu, ama onlara doğru dürüst bakmıyordu bile. Vakit geç oluyordu ve sabah olmadan önce yapılacak çok şey vardı. Amyrlin Makamı’yla tekrar konuşmadan önce yapılacak çok şey vardı.</p>

    <p>Adımlarını hızlandırarak kalenin içlerine ilerledi.</p>

    <p class="paragraf">Sütun, Tarabon gecesinin içinden koşumların tıngırtısı eşliğinde giderek büyüyen ayın altında, etkileyici bir görüntü oluşturdu. İyi atlara binmiş, beyaz yelek ve pelerinler, cilalı zırhlar içinde, katar katar ikmal arabaları, baytarlar ve yedek atlarını getiren seyisleriyle birlikte tam iki bin Işığın Evladı. Bu seyrek ormanlı topraklarda köyler vardı, ama yolları geride bırakmışlar, çiftçilerin tarlalarından bile uzak durmuşlardı. Tarabon’un kuzey sınırının yakınında, Almoth Ovası’nın kıyısındaki minicik bir köyde... biriyle buluşacaklardı.</p>

    <p>Adamlarının önünde at süren Geofram Bornhald, bütün bunların ne olduğunu merak ediyordu. Işığın Evlatları’nın Lord Kumandanı Pedron Niall ile Amador’da yaptığı görüşmeyi çok iyi hatırlıyordu, ama orada çok az şey öğrenmişti.</p>

    <p><em>“Yalnızız, Geofram,” demişti ak saçlı adam. Sesi ihtiyarlıktan incelmişti ve saz gibi ötüyordu. “Sana ant içirdiğimi hatırlıyorum, ne kadar... otuz altı yıl önceydi, herhalde.”</em></p>

    <p><em>Bornhald doğruldu. “Lord Kumandan Yüzbaşım, neden Caemlyn’den, üstelik de böylesine acilen çağrıldığımı öğrenebilir miyim? Hafif bir iteklemeyle Morgase devrilebilirdi. Andor’da Tar Valon’la yürütülen işlere bizim açımızdan bakan Evler var ve tahtta hak iddia etmeye hazırlar. Yetkilerimi Eamon Valda’ya devrettim, ama Kız-Veliaht’ı Tar Valon’a kadar izlemeye hevesli görünüyordu. Adamın kızı kaçırdığını, hatta Tar Valon’a saldırdığını duyarsam hiç şaşırmam.” Ve Bornhald’ın oğlu Dairi, Bornhald’ın geri çağrılmasından hemen önce gelmişti. Dairi gayretle doluydu. Zaman zaman çok. fazla gayretle. Valda’nın önerdiği her şeye körlemesine atlayacak kadar.</em></p>

    <p><em>“Valda Işık’ta yürüyor, Geofram. Ama sen Evlatların içindeki en iyi savaş kumandanısın. Bulabildiğin en iyi adamlardan tam bir lejyon toplayacak ve onları, konuşabilecek bir dile bağlı her türlü gözden sakınarak Tarabon’a götüreceksin. Gözler görürse bunun gibi tüm diller susturulmalı.”</em></p>

    <p><em>Bornhald tereddüt etti. Bir aradaki elli, hatta yüz Evlat bile herhangi bir toprağa sorular, en azından açıkça soruları sorular olmadan girebilirdi, ama tam bir lejyon... “Savaş mı var, Lord Kumandan Yüzbaşım? Sokaklarda birtakım söylentiler var. Daha çok Artur Şahinkanadı’nın ordularının geri dönüşü hakkında çılgınca söylentiler.” İhtiyar adam konuşmadı. “Kral...”</em></p>

    <p><em>“Evlatlara komuta etmiyor, Lord Kumandan Yüzbaşım.” Lord Kumandan Yüzbaşı’nın sesinde ilk defa bir sertlik vardı. “Ben ediyorum. Bırak Kral sarayında oturup en iyi bildiği şeyi yapsın. Hiçbir şeyi. Alcruna denen bir köyde karşılanacak ve nihai emirlerini alacaksın. Lejyonunun üç gün içinde yola çıkmasını bekliyorum. Şimdi git, Geofram. Yapılacak işlerin var.”</em></p>

    <p><em>Bornhald kaşlarını çattı. “Affınızı dilerim, Lord Kumandan Yüzbaşım, ama beni karşılayacak olan kim? Neden Tarabon’la savaşa girme riskine atılıyorum?”</em></p>

    <p><em>“Alcruna’ya ulaştığında sana söylenmesi gerekenler söylenecek.” Lord Kumandan Yüzbaşı birden yaşından da yaşlı göründü. Dalgınlıkla Evlatların altın güneşi kocaman işlenmiş tuniğini çekiştirdi. “Senin bildiklerinin ötesinde güçler iş başında, Geofram. Hatta</em> bilebileceğinin <em>ötesinde. Adamlarını çabuk seç. Şimdi git. Bana başka soru sorma. Işık seninle birlikte gitsin.”</em></p>

    <p>Şimdi Bornhald eyerinde doğrulup sırtındaki bir kuluncu gidermeye çalışıyordu. <em>Yaşlanıyorum,</em> diye düşündü. Eyer üzerinde bir gün bir gece geçirip atlara su vermek için iki mola verdikten sonra saçlarındaki her ak saç telini hissediyordu. Bunu birkaç yıl önce fark bile etmezdi. <em>Hiç değilse hiçbir masumu öldürmedim.</em> Karanlıkdostlarına Işık andı içmiş adamların hepsi kadar haşin davranabilirdi –Karanlıkdostları tüm dünyayı Gölge’nin altına çekmeden önce durdurulmalıydı– ama önce onların birer Karanlıkdostu olduğundan emin olmalıydı. Yanında bu kadar çok adam varken, taşrada bile Tarabonluların gözlerinden uzak durmak zor olmuş, ama bunu başarmıştı. Hiçbir dilin susturulmasına gerek kalmamıştı.</p>

    <p>Gönderdiği keşif erleri geri döndüler ve arkalarından beyaz pelerinler içinde, bazıları sütunun başındaki herkesin gece görüşünü mahveden meşaleler taşıyan başka adamlar geldi. Bornhald bir küfür mırıldanarak onunla buluşmaya gelenleri incelerken durmalarını emretti.</p>

    <p>Adamların pelerinlerinde her Işığın Evladı’nda olduğu gibi onun pelerininde de bulunan altın güneşten vardı, liderlerinde ise güneşin altında Bornhald’ınkine denk altından rütbe düğümleri bulunuyordu. Ama güneşlerin ardında kırmızı çoban değnekleri vardı. Sorgucular sıcak demirler, cımbızlar ve damlayan suyla Karanlıkdostlarından itirafları zorla çekip alırdı, ama onların daha işe başlamadan suça karar verdiklerini söyleyenler vardı. Geofram Bornhald da bunu söyleyenlerden biriydi.</p>

    <p><em>Buraya Sorgucularla buluşmaya mı gönderildim?</em></p>

    <p>“Seni bekliyorduk, Lord Kumandan Bornhald,” dedi lider haşin bir sesle. Gözlerinde her Sorgucu’da olan bir kendinden eminlik taşıyan uzun boylu, kanca burunlu bir adamdı. “Daha kısa zamanda gelebilirdiniz. Ben Tarabon’da Işığın Eli’ne komuta eden Jaichim Carridin’den sonra gelen Einor Saren’im.” Işığın Eli –gerçeği kazarak çıkaran el– diyorlardı. Sorgucu ismini sevmiyorlardı. “Köyde bir köprü var. Adamlarını oradan geçir. Handa konuşacağız. Şaşırtıcı derecede rahat.”</p>

    <p>“Bizzat Lord Kumandan Yüzbaşı bana tüm gözlerden sakınmamı söyledi.”</p>

    <p>“Köy... sakinleştirildi. Şimdi adamlarını ilerlet. Şimdi komuta bende. Şüphen varsa elimde Lord Kumandan Yüzbaşı’nın mührünü taşıyan emirler var.”</p>

    <p>Bornhald, gırtlağında yükselen hırlamayı bastırdı. Sakinleştirilmiş. Cesetlerin köyün dışına mı yığıldığını yoksa nehre mi atıldığını merak etti. Bir köyün tamamını gizlilik için öldürmeye yetecek kadar ruhsuz, cesetleri de akıntıda sürüklenip yaptıkları işi Alcruna’dan Tanchico’ya kadar borazanla duyuracak kadar aptal olmak tam Sorguculara göreydi. “Benim şüphe duyduğum konu neden iki bin adamla birlikte Tarabon’da olduğum, Sorgucu.”</p>

    <p>Saren’in yüzü kasıldı, ama sesi hâlâ haşin ve buyurgandı. “Bu basit, Lord Kumandan. Almoth Ovası üzerinde bir belediye başkanı veya Kasaba Kurulu’ndan ileri bir yetkiye sahip kimsenin bulunmadığı kasaba ve köyler var. Işık’a getirilmelerinin vakti geldi de geçiyor. Bu yerlerde pek çok Karanlıkdostu olur.”</p>

    <p>Bornhald’ın atı ayağını yere vurdu. “Bir lejyonun tamamını Tarabon içinden gizlice geçirmemin nedeninin birkaç düzensiz köydeki birkaç Karanlıkdostunu saklandıkları yerden çıkarmak olduğunu mu söylüyorsun, Saren?”</p>

    <p>“Sana söyleneni yapmak için buradasın, Bornhald. Işık’ın işini yapmak için! Yoksa Işık’tan kayıp uzaklaşıyor musun?” Saren’in gülümsemesi yüz buruşturmadan farksızdı. “Aradığın savaşsa, buna şansın olabilir. Yabancıların Tümentepe’de büyük bir kuvveti var, Tarabon ve Arad Doman’ın kendi ağız dalaşlarına birlikte çalışabilecek kadar ara verseler dahi barındırabileceğinden daha büyük. Yabancılar engelleri aşarsa, başa çıkamayacağın kadar dövüşle karşılaşacaksın. Tarabonlular yabancıların birer canavar, Karanlık Varlık’ın yaratıkları olduğunu iddia ediyor. Bazıları yanlarında onlar için savaşan Aes Sedailer bulunduğunu söylüyor. Bu yabancılar <em>gerçekten</em> Karanlıkdostları ise, onlarla da ilgilenilmesi gerekecek. Sırası gelince.”</p>

    <p>Bir an Bornhald nefes almayı kesti. “O halde söylentiler doğru. Artur Şahinkanadı’nın orduları geri döndü.”</p>

    <p>“Yabancılar,” dedi Saren tekdüze bir biçimde. Onlardan bahsettiğine pişman bir hali vardı. “Yabancılar ve her nereden geldiyseler, muhtemelen Karanlıkdostları. Bizim bildiğimiz, senin de bilmen gereken sadece bu. Şu an seni ilgilendirmiyorlar. Zaman harcıyoruz. Adamlarını nehirden geçir, Bornhald. Sana emirleri köyde vereceğim.” Atını çevirdi ve eteklerinde at süren meşale tutucularıyla birlikte geldiği yöne dörtnala atını sürdü.</p>

    <p>Bornhald, gece görüşünün gelişini hızlandırmak için gözlerini kapadı. <em>Oyun tahtasındaki taşlar gibi kullanılıyoruz.</em> “Byar!” Yardımcısı yanında belirip Lord Kumandan karşısında esas duruşa geçerken gözlerini açtı. Sıska yüzlü adamın yüzünde Sorgucu’nunkine yakın bir ışık vardı, ama buna rağmen yine de iyi bir askerdi. “İleride bir köprü var. Lejyonu nehirden geçirip kamp kur. Elimden geldiği kadar çabuk yanına geleceğim.”</p>

    <p>Dizginlerini topladı ve atını Sorgucu’nun gittiği yöne doğru sürdü. <em>Oyun tahtasındaki taşlar. Ama bizi oynatan kim? Ve neden?</em></p>

    <p class="paragraf">Liandrin, kadınların odalarından geçerken ikindinin gölgeleri yerlerini akşama bıraktı. Ok menfezlerinin ardındaki karanlık büyüdü ve koridordaki lambaların ışığına sıkı sıkı sarılmaya başladı. Alacakaranlık son zamanlarda Liandrin için sıkıntılı bir zaman olmuştu. Şafakta gün doğuyordu, alacakaranlığın geceyi doğurduğu gibi, ancak şafakta gece, alacakaranlıkta da gün ölüyordu. Karanlık Varlık’ın gücünün kökü ölümdeydi; ölümden güç alıyordu ve bu zamanlarda Liandrin onun kudretinin kımıldandığını hissedebiliyordu. En azından bir şey yarı karanlıkta kımıldanıyordu. Yeterince çabuk dönerse yakalayabileceğine neredeyse emin olduğu, yeterince dikkatle bakarsa görebileceğine emin olduğu bir şey.</p>

    <p>Siyah ve altın renklere bürünmüş kadın hizmetkârlar, o geçerken reverans yaptılar, ama onlara karşılık vermedi. Gözleri tam ileriye dikilmişti ve onları görmedi.</p>

    <p>Aradığı kapıya gelince koridorda sağına soluna çabucak göz gezdirdi. Ortalıkta yalnızca hizmetçi kadınlar görünüyordu; elbette, hiç erkek yoktu. Kapıyı iterek açtı ve kapıyı çalmadan içeri girdi.</p>

    <p>Leydi Amalisa’nın dairesinin dış odası aydınlıktı ve şöminedeki harlı bir ateş, Shienar gecesini uzak tutuyordu. Amalisa ile leydileri, odanın içinde, koltuklarda ve üst üste dizilmiş halılarda oturmuş, içlerinden birinin ayakta durarak onlara okuduklarını dinliyorlardı. Okuduğu, Teven Aerwin tarafından yazılmış, erkeklerin kadınlara, kadınların da erkeklere karşı nasıl davranmaları gerektiğini anlattığı söylenen, <em>Şahin ile Arıkuşunun Dansı</em> adlı bir kitaptı. Liandrin’in ağzı büzüldü; o bu kitabı kesinlikle okumamıştı, ama kitap hakkında ihtiyaç duyduğu kadarını duymuştu. Amalisa ile leydileri her beyanı birer kahkaha tufanıyla karşılıyor, birbirlerinin üzerine yıkıla yıkıla, topuklarını kız çocukları gibi halıya vura vura gülüyorlardı.</p>

    <p>Liandrin’in varlığını ilk fark eden, kitabı okuyan kadın oldu. Gözlerini hayretle açarak okumayı kesti. Diğerleri onun baktığı yere döndüler ve kahkahaların yerini sessizlik aldı. Amalisa dışındakilerin hepsi ayağa fırlayarak saçlarını ve eteklerini aceleyle düzeltmeye başladılar.</p>

    <p>Leydi Amalisa zarafetle ve gülümseyerek ayağa kalktı. “Varlığınızla bize şeref verdiniz, Liandrin. Bu son derece hoş bir sürpriz. Sizi yarından önce beklemiyorduk. Uzun yolculuğunuzdan sonra dinlenmek isteyeceğinizi san-”</p>

    <p>Liandrin sözünü sertçe keserek ortaya konuştu. “Leydi Amalisa’yla yalnız konuşmak istiyorum. Hepiniz gideceksiniz. Şimdi.”</p>

    <p>Bir anlık hayret dolu bir sessizlikten sonra, diğer kadınlar Amalisa’ya veda ettiler. Tek tek Liandrin’e reverans yaptılar, ama o, kadınlara karşılık vermedi. Dümdüz önüne, boşluğa bakmaya devam etmesine rağmen onları yine de görüp duyuyordu. Aes Sedai’nin haletinahiyesi karşısında duyulan boğuk bir huzursuzlukla sunulan saygı ifadeleri. Liandrin onlar orada yokmuş gibi davrandığında yere indirilen bakışlar. Onun yanından sıkışarak geçip, etekleri onun eteğine değmesin diye sakarca geri durmaya çalışarak kapıya yollandılar.</p>

    <p>Kapı en sonuncusunun arkasından kapandığında, Amalisa, “Liandrin, anlamıyo-” dedi.</p>

    <p>“Işık’ta mı yürüyorsun, kızım?” Burada ona kardeş deme aptallığı yapılmayacaktı. Diğer kadın, Liandrin’den birkaç yıl büyüktü, ama kadim usuller uygulanacaktı. Ne kadar uzun zamandır unutulmuş olurlarsa olsunlar, hatırlanmalarının zamanı gelmişti.</p>

    <p>Ancak soru ağzından çıkar çıkmaz Liandrin bir hata yaptığını anladı. Bu bir Aes Sedai’den geldiğinde kuşku ve endişeye mahal vermesi kesin bir soruydu, ama Amalisa’nın sırtı kaskatı oldu ve yüzü sertleşti.</p>

    <p>“Bu bir hakarettir, Liandrin Sedai. Ben soylu bir Ev’den ve askerlerin kanından gelen bir Shienarlıyım. Soyum Shienar var olmadan önce dahi Gölge’yle savaşıyordu, üç bin yıldır hiç teklemeden, bir gün bile zaaf göstermeden.”</p>

    <p>Liandrin saldırı noktasını değiştirdi, ama geri çekilmedi. Geniş adımlarla odayı aşarak şömine rafında duran <em>Şahin ile Arıkuşunun Dansı</em>’nı aldı ve bakmadan elinde tarttı. “Tüm ülkelerden çok Shienar’da, kızım, Işığın kıymetli olması ve Gölge’den korkulması gerekir.” Kitabı rahat bir tavırla ateşe attı. Ateş, içine kum ve reçineli bir kütük atılmışçasına havaya fırladı ve bacayı yalarken gümbürdediler. Aynı anda odadaki lambaların her biri alevlenerek tıslamaya ve odayı ışığa boğacak kadar harla yanmaya başladılar. “En çok burada. Burada, yozlaşmanın beklediği kahrolası Afet’in bu denli yakınında. Işık’ta yürüdüğünü sanan birinin dahi, Gölge tarafından yozlaştırılabileceği bu yerde.”</p>

    <p>Amalisa’nın alnında ter damlaları belirdi. Kitabı namına itiraz etmek üzere kaldırdığı eli, ağır ağır yana düştü. Yüz hatlarında hâlâ kararlılık vardı, ama Liandrin onun yutkunduğunu ve ayaklarının yeri değiştirdiğini gördü. “Anlamıyorum, Liandrin Sedai. Kitap yüzünden mi? Sadece budalalıktan ibaretti o.”</p>

    <p>Sesinde hafif bir titreme vardı. <em>İyi.</em> Ateşler daha da yükselip ısınarak odayı gölgesiz öğle vakti gibi aydınlatırken, cam lambaların fanusları çatırdadı. Amalisa bir direk kadar katı duruyordu, gözlerini kırpmamaya çalışırken yüzü gergindi.</p>

    <p>“Budala olan sensin, kızım. Ben kitapları umursamıyorum. Burada erkekler Afet’e giriyor ve onun yozluğunda yürüyorlar. Gölge’nin ta içinde. Neden bu yozluğun içlerine sızmasına şaşıyorsun ki? İsteseler de istemeseler de, bu olabilir. Sence Amyrlin Makamı neden bizzat geldi?”</p>

    <p>“Hayır.” Nefesi kesilmişti.</p>

    <p>“Ben Kızıllardanım, kızım,” dedi Liandrin acımasızca. “Yozlaşmış olan tüm erkekleri avlarım.”</p>

    <p>“Anlamıyorum.”</p>

    <p>“Sırf Tek Güç’ü deneyen o menfurları değil. Yozlaşmış olan tüm erkekleri. Yerde ve gökte ararım onları.”</p>

    <p>“Anlamıyorum...” Amalisa kararsızlıkla dudaklarını yaladı ve kendisini toparlamak için gözle görülür bir çaba sarf etti. “Anlamıyorum, Liandrin Sedai. Lütfen...”</p>

    <p>“Yerden bile önce, gökte.”</p>

    <p>“Hayır!” Amalisa görünmeyen bir destek ortadan kaybolmuşçasına dizlerinin üzerine yığıldı ve başı düştü. “Lütfen, Liandrin Sedai, Agelmar’ı kastetmediğinizi söyleyin. O olamaz.”</p>

    <p>O kuşku ve kafa karışıklığı anında Liandrin darbesini indirdi. Hareket etmedi, ama Tek Güç’le hamle etti. Amalisa’nın soluğu kesildi ve bir yerine iğne batırılmış gibi havaya sıçradı ve Liandrin’in şımarık ağzı bir gülümsemeyle büküldü.</p>

    <p>Bu, çocukluktan beri kendi özel numarası, yetenekleri arasında ilk öğrendiğiydi. Çömezler Sorumlusu bunu keşfeder keşfetmez yasaklamıştı, ama Liandrin için bu sadece onu kıskananlardan gizlemesi gereken şeylere bir tanesinin daha eklendiği anlamına geliyordu.</p>

    <p>Öne yürüyerek Amalisa’nın çenesini tutup kaldırdı. Kadını kaskatı yapan maden hâlâ oradaydı, ama artık daha değersiz, doğru basınçların altında şekillenebilen bir madendi. Amalisa’nın göz pınarlarından yaşlar süzülüyor, yanaklarında parıldıyordu. Liandrin ateşlerin normale dönmesine izin verdi; artık öylesine gerek yoktu. Sözlerini yumuşattı, ama sesi çelik kadar aman vermezdi.</p>

    <p>“Kızım, seninle Agelmar’ın Karanlıkdostları olarak halkın önüne atılmanızı kimse istemez. Sana yardım edeceğim, ama senin de bana yardım etmen gerek.”</p>

    <p>“Size y-yardım etmek mi?” Amalisa ellerini şakaklarına götürdü; kafası karışmış gibi bir hali vardı. “Lütfen, Liandrin Sedai, ben... anlamıyorum. O kadar... o kadar...”</p>

    <p>Bu kusursuz bir yetenek değildi; Liandrin kimseyi istediği şeyi yapmaya zorlayamıyordu; gerçi bunu denememiş de değildi; hem de nasıl denemişti. Ama onları kendi savlarına karşı açık bir hale sokabilir, kendisine inanmak istemelerini, haklı olduğuna her şeyden çok inanmak istemelerini sağlayabilirdi.</p>

    <p>“İtaat et, kızım. İtaat edersen kimsenin sen ve Agelmar’dan Karanlıkdostları olarak bahsetmeyeceğine dair sana söz veririm. Caddelerde çırılçıplak sürüklenmeyecek, halkın sizi önce paramparça etmediği durumda şehirden dövülerek sürülmeyeceksiniz. Bunun olmasına izin vermeyeceğim. Anlıyor musun?”</p>

    <p>“Evet, Liandrin Sedai, evet. Dediklerinizi yapacak ve size gerçekleri söyleyeceğim.”</p>

    <p>Liandrin doğrularak diğer kadına tepeden baktı. Leydi Amalisa olduğu yerde kaldı, dizlerinin üzerinde, yüzü bir çocuğun, yatıştırılmak ve kendisinden akıllı ve güçlü birinden yardım görmeyi bekleyen bir çocuğunki kadar açıktı. Liandrin’e göre bunda doğru bir yan vardı. Erkekler ve kadınlar, krallar ve kraliçelerin karşısında diz çökerken bir Aes Sedai karşısında basit bir eğilme veya diz kırmanın yeterli görülmesini hiç anlamazdı zaten. <em>Benim gücüm hangi kraliçenin içinde var?</em> Ağzı öfkeyle büküldü ve Amalisa ürperdi.</p>

    <p>“Huzurlu ol, kızım. Seni cezalandırmaya değil, sana yardım etmeye geldim. Yalnızca hak edenler cezalandırılır. Benimle konuş ve yalnızca gerçeği söyle.”</p>

    <p>“Öyle yapacağım, Liandrin Sedai. Evim ve şerefim üzerine yemin ederim.”</p>

    <p>“Moiraine Fal Dara’ya bir Karanlıkdostuyla birlikte geldi.”</p>

    <p>Amalisa, şaşkınlığını belli edemeyecek kadar korkmuştu. “Ah, hayır, Liandrin Sedai. Hayır. O adam daha sonra geldi. Şimdi zindanlarda.”</p>

    <p>“Daha sonra, diyorsun. Ama onunla sık sık konuştuğu doğru, değil mi? Sık sık bu Karanlıkdostunun yanında bulunduğu? Baş başa?”</p>

    <p>“B-bazen, Liandrin Sedai. Sadece bazen. Adamın buraya neden geldiğini öğrenmek istiyor. Moiraine Sedai-” Liandrin elini sertçe kaldırdı ve Amalisa söyleyeceği şey neyse yuttu.</p>

    <p>“Moiraine’in yanında üç genç adam vardı. Bunu <em>biliyorum.</em> Onlar nerede? Odalarına gittim, ama hiçbir yerde yoklar.”</p>

    <p>“Ben-ben bilmiyorum, Liandrin Sedai. İyi çocuklara benziyorlar. Onların Karanlıkdostları olduğunu düşünmüyorsunuzdur, herhalde.”</p>

    <p>“Hayır, Karanlıkdostları değil. Daha beter. Karanlıkdostlarından çok daha tehlikeli, kızım. Tüm dünya için bir tehlike onlar. Bulunmaları gerekiyor. Hizmetkârlarına, leydilerine kaleyi arama emrini vereceksin, sen de bunu yapacaksın. Her çatlak ve gediği. Bu konuyla sen bizzat ilgileneceksin. Bizzat! Ve benim söylediklerim dışında kimseye bu konudan bahsetmeyeceksin. Başka kimse bunu bilemez. Kimse. Bu genç adamlar Fal Dara’dan gizlilik içinde alınıp Tar Valon’a götürülmeli. Tam bir gizlilik içinde.”</p>

    <p>“Nasıl emrederseniz, Liandrin Sedai. Ama gizliliğin neden gerekli olduğunu anlamıyorum. Buradaki hiç kimse bir Aes Sedai’nin işlerini engellemez.”</p>

    <p>“Kara Ajah’ı duydun mu?”</p>

    <p>Amalisa’nın gözleri şaşkınlık içinde irileşti ve Liandrin’den uzaklaşarak ellerini darbeden korumak istermiş gibi kaldırdı. “R-rezil bir söylenti, Liandrin Sedai. Karanlık Varlık’a hizmet eden h-hiç Aes Sedai yoktur. Buna inanmıyorum. Bana inanmanız gerek! Işığın altında, buna inanmadığıma y-yemin ediyorum. Şerefim ve Evim adına yemin ederim...”</p>

    <p>Liandrin tepkisiz bir biçimde devam etmesine izin verdi, kadında kalan son gücün de, kendi sessizliğiyle birlikte akıp gidişini izledi. Aes Sedailerin Kara Ajah’ın gizli varlığına inandıklarını söyleyenler şöyle dursun, onlardan bahsedenlere bile çok, çok kızdıkları bilinirdi. Bundan sonra, iradesi çocukluktan kalma o numarayla zaten zayıflamış olan Amalisa, ellerinde kil gibi olacaktı. Bunun için tek bir darbe kalmıştı.</p>

    <p>“Kara Ajah <em>gerçek,</em> kızım. Gerçek ve burada, Fal Dara’nın duvarlarının içinde.” Amalisa oracığa diz çöktü, ağzı açık kalmıştı. Kara Ajah. Aynı zamanda Karanlıkdostu olan Aes Sedailer. Bu neredeyse bizzat Karanlık Varlık’ın Fal Dara kalesinde yürüdüğünü öğrenmek kadar korkunçtu. Ama Liandrin, işi bununla bırakacak değildi. “Salonlarda yanından geçtiğin her Aes Sedai bir Kara kardeş olabilir. Buna yemin ederim. Sana bunların hangisi olduğunu söyleyemem, ama sen benim korumam altında olacaksın. Işık’ta yürür ve bana itaat edersen.”</p>

    <p>“Edeceğim,” diye fısıldadı Amalisa boğuk bir sesle. “Edeceğim. Lütfen, Liandrin Sedai, lütfen ağabeyimi ve leydilerimi koruyacağınızı söyleyin...”</p>

    <p>“Korunmayı hak edenleri koruyacağım. Sen kendinle meşgul ol, kızım. Ve yalnızca sana verdiğim emirleri düşün. Yalnızca bunu. Dünyanın kaderi buna bağlı, kızım. Diğer her şeyi unutman gerek.”</p>

    <p>“Evet, Liandrin Sedai. Evet. Evet.”</p>

    <p>Liandrin dönüp odayı geçti, kapıya gelene kadar da arkasına bakmadı. Amalisa hâlâ dizlerinin üzerindeydi, hâlâ onu tedirginlikle izliyordu. “Kalk, Leydim Amalisa.” Liandrin sesini tatlılaştırdı, içinde hissettiği alaycılığın sadece birazı vardı. <em>Kardeşmiş! Çömezliğe bir gün bile dayanamazdı. Emir verme kuvveti de ne çokmuş hani.</em> “Kalk.” Amalisa saatlerdir elleri ve ayakları bağlıymış gibi ağır, katı hareketlerle doğruldu. Nihayet ayaklandığında Liandrin’in çelikten sırtının tam gücüyle, “Dünyayı yarı yolda bırakırsan, beni yarı yolda bırakırsan da zindandaki o sefil Karanlıkdostunun haline gıptayla bakacaksın,” dedi.</p>

    <p>Amalisa’nın yüzündeki ifadeden, Liandrin, herhangi bir başarısızlığın, kadının çaba göstermemesinden kaynaklanmayacağı kanaatine vardı.</p>

    <p>Kapıyı arkasından çekip kapatan Liandrin aniden teninde bir karıncalanma hissetti. Nefesi kesilerek hızla arkasına dönüp loş koridora göz gezdirdi. Boştu. Ok menfezlerinin arkasında gece çökmüştü. Koridor boştu, ama gözlerin onu izlediğine emindi. Duvarlardaki lambaların arasında gölgeli koridor onunla alay ediyordu. Huzursuzca omuz silkti ve azimle koridorda yürümeye başladı. <em>Hayallere kapılıyorum. O kadar.</em></p>

    <p>Şimdiden gece çökmüştü ve şafaktan önce yapılacak çok şey vardı. Ona verilen emirler açıktı.</p>

    <p class="paragraf">Birisi içeri bir meşale getirmediği sürece, saat ne olursa olsun zindanlarda kopkoyu bir karanlık hüküm sürerdi, ama Padan Fain, şiltesinin yanında oturmuş, yüzünde bir gülümsemeyle karanlığa bakıyordu. Diğer iki tutsağın uykularında homurdandığını, kâbus görerek mırıldandığını duyabiliyordu. Padan Fain bir şeyi, uzun zamandır beklemekte olduğu bir şeyi bekliyordu. Çok uzun zamandır. Ama daha çok beklemeyecekti.</p>

    <p>Dıştaki muhafız odasının kapısı açılarak içeriyi ışıkla doldurdu ve kapıdaki bir silueti ortaya çıkardı.</p>

    <p>Fain ayağa kalktı. “Sen ha! Beklediğim kişi değil.” Hissetmediği bir kaygısızlıkla gerindi. Kan, damarlarında hızla akıyordu; denerse kalenin üzerinden atlayabileceğini düşünüyordu. “Herkes için sürprizler var, değil mi? Eh, gel bakalım. Gece ilerliyor ve bir ara uyumak istiyorum.”</p>

    <p>Hücresine bir lamba gelirken, Fain başını kaldırıp zindanın taş tavanının ötesinde görünmeyen, ancak hissedilen bir şeye sırıtarak baktı. “Daha bitmedi,” diye fısıldadı. “Savaş asla bitmez.”</p>
  </div>
</body>
</html>
