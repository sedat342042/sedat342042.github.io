<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="37. Olabilecek Olan">37<br />
    Olabilecek Olan</h1>

    <p>Juin, Yolkapısı’nı geride bırakmaya fazlasıyla istekli görünse de, Alar, onları Yolkapısı’ndan ağırbaşlı bir hızla uzaklaştırdı. En azından Mat hevesle ileriye bakıyordu. Hurin kendinden emin görünürken, Loial, en çok Alar’ın kendi gitmesi konusunda fikrini değiştirmesinden endişeleniyor gibiydi. Rand, Kızıl’ı dizginlerinden çekerken acele etmedi. Verin’in taşı bizzat kullanmaya niyetlendiğini sanmıyordu.</p>

    <p>Gri taş sütun neredeyse otuz metre uzunluğunda ve dört adım genişliğinde bir kayın ağacının yanında dik duruyordu; Ulu Ağaçları görmemiş olsa, Rand bunun büyük bir ağaç olduğunu düşünürdü. Burada insanları uyaran bir ağaç tepeliği yerine, yalnızca orman tabanının yaprak örtüsünün içinden baş veren birkaç yabani çiçek vardı. Geçit Taşı’nın kendisi de yıpranmıştı, ama üzerini kaplayan simgeler hâlâ ayırt edilebilecek kadar açıktı.</p>

    <p>Shienarlı süvariler ve piyadeler, Taş’ın çevresinde gevşek bir çember halinde toplandılar.</p>

    <p>“Uzun yıllar önce bulduğumuzda taşı doğrulttuk,” dedi Alar, “ama taşımadık. O... taşınmaya direniyor gibiydi.” Taşın yanına gidip büyük ellerinden birini üzerine koydu. “Bunu her zaman yitirilenlerin, unutulanların bir simgesi olarak düşünmüşümdür. Efsaneler Çağı’nda incelenebiliyor ve kısmen de olsa anlaşılabiliyordu. Bizim içinse, taştan ibaret.”</p>

    <p>“Bundan öte olmasını umarım.” Verin’in sesi daha canlı bir hal aldı. “En İhtiyar, yardımın için sana teşekkür ederim. Yanından ayrılırken resmiyetle kusur ettiğimiz için bizi bağışla, ama Çark hiçbir kadını beklemez. Hiç değilse, <em>yurdunun</em> huzurunu daha fazla bozmayacağız.”</p>

    <p>“Cairhien’deki taş ustalarını geri çağırdık,” dedi Alar, “ama Dışarı’daki dünyada olup bitenleri hâlâ işitiyoruz. Sahte Ejderler. Büyük Boru Avı. Duyuyoruz ve duyduklarımız yanımızdan geçiyor. Tarmon Gai’don’un yanımızdan geçeceğini veya bizi rahat bırakacağını sanmam. Hoşça kal, Verin Sedai. Hepiniz hoşça kalın ve dilerim Yaratıcı’nın avcunda barınak bulasınız. Juin.” Alar Loial’e hızlı, Rand’a da uyarı kabilinden son bir bakış attıktan sonra Ogierler ağaçların arasında gözden kayboldular.</p>

    <p>Askerler yer değiştirirken eyerlerden gıcırdamalar duyuldu. Ingtar oluşturdukları çembere baktı. “Bu gerekli mi, Verin Sedai? Yapılabilse bile... Karanlıkdostlarının Boru’yu gerçekten Tümentepe’ye götürdüğünden emin bile değiliz. Ben hâlâ Barthanes’i zorlayabileceğime-”</p>

    <p>“Emin olamıyorsak,” dedi Verin sakin bir sesle sözünü keserek, “ha Tümentepe’de aramışız, ha başka yerde, fark etmez. Boru’yu geri almak için Shayol Ghul’e gidebileceğini kendi ağzınla birkaç kere söyledin. Şimdi bunun karşısında geri mi duruyorsun?” Düzgün kabuklu ağacın altındaki Taş’ı işaret etti.</p>

    <p>Ingtar’ın sırtı dikleşti. “Hiçbir şeyin karşısında geri durmam. Bizi Tümentepe’ye götür ya da bizi Shayol Ghul’e götür. Ucunda Valere Borusu varsa, peşinden gelirim.”</p>

    <p>“Bu iyi, Ingtar. Şimdi, Rand, sen benden daha yakın bir zamanda bir Geçit Taşı tarafından bir yerden başka bir yere nakledildin. Gel.” Rand’a işaret etti ve onu kendisiyle birlikte Taş’ın yanına çağırdı.</p>

    <p>“Bir Geçit Taşı kullandın mı?” Rand sesini duyabilecek kadar yakında kimsenin olmadığından emin olmak için omzunun üzerinden arkaya baktı. “O halde bana kullandırmayı düşünmüyorsun.” Rahatlayarak omuz silkti.</p>

    <p>Verin ona donuk bir tavırla baktı. “Ben daha önce hiç Taş kullanmadım; bu yüzden de sen benden daha yakın bir zamanda kullandın. Ben sınırlarımı iyi biliyorum. Bir Geçit Taşı’nı kullanacak kadar çok Güç’ü yönlendirmeye daha yaklaşmadan yok olurum. Ama Taşlar hakkında biraz bilgim var. En azından sana biraz yardım edecek kadar.”</p>

    <p>“Fakat ben <em>hiçbir şey</em> bilmiyorum.” Rand, atını Taş’ın etrafında dolaştırarak Taş’ı baştan aşağı süzdü. “Tek hatırladığım, bizim dünyamıza ait olan simge. Selene bana göstermişti, ama onu burada göremiyorum.”</p>

    <p>“Elbette göremezsin. Bizim dünyamızdaki bir Taş’ta göremezsin; simgeler bir dünyaya gitmek için birer yardımcıdır.” Başını iki yana salladı. “Senin bu kızla konuşmak için neler vermezdim? Ya da daha iyisi, kitabını elime geçirmek için. Genel kanı, <em>Çark’ın Aynaları</em>’nın hiçbir nüshasının Kırılış’tan tek parça halinde kurtulamadığıdır. Serafelle bana her zaman bulunabileceğine inandığım kitapların sayısının kayıp olduğuna inandığımız kitaplardan az olduğunu söyler. Eh, bilmediklerim için endişelenmenin anlamı yok. Bildiğim bazı şeyler var. Taş’ın üst yarısındaki semboller dünyaları simgeliyor. Elbette Olabilecek Olan Dünyalar’ın tümünü değil. Görünüşe bakılırsa, her Taş dünyaların hepsiyle bağlanmıyor ve Efsaneler Çağı’ndaki Aes Sedailer hiçbir Taş’ın dokunmadığı, muhtemel dünyalar olabileceğine inanıyordu. Sana tanıdık gelen hiçbir şey görmüyor musun?”</p>

    <p>“Hiçbir şey.” Doğru sembolü bulabilse, onu Fain ile Boru’yu bulmak, Mat’i kurtarmak, Fain’in Emond Meydanı’na zarar vermesini önlemek için kullanabilirdi. Sembolü bulursa, <em>saidin</em>’e dokunmak zorunda kalacaktı. Mat’i kurtarmak ve Fain’e engel olmak istiyordu, ama <em>saidin</em>’e dokunmak istemiyordu. Yönlendirmeye korkuyordu, ama açlıktan ölmek üzere olan bir adam yemeği nasıl arzularsa, o da öyle arzuluyordu onu. “Hiçbir şey hatırlamıyorum.”</p>

    <p>Verin içini çekti. “Alttaki semboller başka yerlerdeki Taşları simgeliyor. İşin sırrını bilirsen, bizi bu Taş’ın başka bir dünyadaki eşine değil, oradaki Taşlardan birine, hatta buradakilerden birine de götürebilirsin. Sanırım bu Yolculuk etmeye benzer bir şeydi, ama nasıl Yolculuk edileceğini hatırlayan kimse kalmadığı gibi, bu işin sırrını hatırlayan kimse de kalmadı. Bu bilgi olmadıktan sonra, buna kalkışmak pekâlâ da hepimizin sonunu getirebilir.” Sütunun alt taraflarına oyulmuş, bir kıvrımın kestiği, iki paralel dalgalı çizgiyi işaret etti. “Bu Tümentepe’deki bir Taş’ı gösteriyor. Sembolünü bildiğim üç Taş’tan biri; o üçü arasında ziyaret ettiğim tek Taş. Ve öğrendiğim şey de –Puslu Dağlar’da çığ altında kalmama ve Almoth Ovası’nı geçerken donarak ölmeme ramak kaldıktan sonra– tam bir hiçti. Sen barbut veya kaşıt oynar mısın, Rand al’Thor?”</p>

    <p>“Kumarbaz olan Mat’tir. Neden?”</p>

    <p>“Evet. Eh, sanırım onu bu konunun dışında bırakacağız. Bu diğer sembolleri de tanıyorum.”</p>

    <p>Tek parmağıyla, birbirine çok benzeyen sekiz oyma içeren bir dikdörtgenin çerçevesini çizdi. Oymalarda bir daireyle ok vardı, ama oymaların yarısında ok dairenin içindeyken diğer yarısında okun ucu daireyi deliyordu. Oklar sola, sağa, yukarıya ve aşağıya işaret ediyordu ve dairelerden her birinin etrafında, bildiği hiçbir dilde olmamasına rağmen, Rand’ın yazı olduğundan emin olduğu, birden çentikli kancalara dönüşen, sonra tekrar akan eğimli çizgilerden oluşan bir alfabede farklı bir satır vardı.</p>

    <p>“En azından,” diye devam etti Verin, “onlar hakkında bu kadarını biliyorum. Her biri bir dünyayı simgeliyor, bunların incelenmesi son kertede Yollar’ın yaratılmasının yolunu açtı. İncelenen dünyaların hepsi bunlar değil, ama simgelerini bildiğim dünyalar yalnızca bunlardan ibaret. Kumar faktörü burada devreye giriyor. Bu dünyalardan hiçbirinin neye benzediğini bilmiyorum. Bir yılı buradaki bir güne denk olan, bir günü ise buradaki bir yıla denk olan dünyalar olduğuna inanılır. Havasının bile tek nefeste bizi öldüreceği dünyalar ve bütünlüğünü koruyacak kadar gerçekliğe güçbela sahip olan dünyalar olduğu sanılır. Kendimizi bunlardan birinde bulmamız durumunda olacakları tahmin etmek istemem. Seçim yapman gerekiyor. Babam burada olsa söyleyeceği gibi, zarları atmanın zamanı geldi.”</p>

    <p>Rand, başını iki yana sallayarak ona baktı. “Hangi seçimi yaparsam yapayım hepimizin ölümüne neden olabilir.”</p>

    <p>“Bu riske atılmak istemiyor musun? Valere Borusu için? Mat için?”</p>

    <p>“Sen neden bu kadar isteklisin? Bunu yapıp yapamayacağımı bile bilmiyorum. Her- her deneyişimde işe yaramıyor.” Kimsenin yaklaşmadığını bilmesine rağmen bakarak kontrol etti. Hepsi, Taş’ın etrafında gevşek bir çember halinde bekliyordu; yakındılar, ama kulak misafiri olacak kadar değil. “Bazen <em>saidin</em> orada oluyor. Onu hissedebiliyorum, ama ona dokunmak söz konusu olduğunda, benim için ay kadar uzak oluyor. Ve işe yarasa bile, ya bizi nefes alamayacağımız bir yere götürürsem? Bunun Mat’e ne yararı olur? Ya da Boru’ya?”</p>

    <p>“Sen Yenidendoğan Ejder’sin,” dedi Verin sessizce. “Ah, ölebilirsin, ama Desen’in, seninle işi bitene kadar ölmene izin vereceğini sanmam. Hem Gölge de Desen’in üzerindedir ve bunun dokumayı nasıl etkilediğini kim bilebilir? Tek yapabileceğin alınyazını izlemek.”</p>

    <p>“Ben Rand al’Thor’um,” diye homurdandı Rand. “Yenidendoğan Ejder değilim. Bir sahte Ejder olmayacağım.”</p>

    <p>“Sen neysen osun. Seçim yapacak mısın, yoksa arkadaşın ölene kadar burada bekleyecek misin?”</p>

    <p>Rand dişlerinin gıcırdadığını duydu ve kendisini sıktığı çenesini açmaya zorladı. Semboller ona kadar yabancıydı ki, birbiriyle aynı gibi geliyorlardı. Yazı da tavuğun ayağıyla yaptığı çiziktirmelerden farksızdı. Nihayet Tümentepe o yönde olduğu için oku solu işaret eden, oku kendisinin de yapmak istediği gibi çemberi delip geçen bir desende karar kıldı. İçinden gülmek geldi. Hepsinin yaşamını tehlikeye atacak bir kumar oynarken bu kadar ufak şeyleri dayanak almak.</p>

    <p>“Daha yakına gelin,” diye emretti Verin diğerlerine. “Yakında olmanız en iyisi.” Yalnızca biraz tereddütle ona itaat ettiler. “Başlama zamanı geldi,” dedi onlar etrafını sararken.</p>

    <p>Pelerinini geri atıp ellerini sütunun üzerine koydu, ama Rand onun gözünün kıyısından kendisini izlediğini gördü. Taş’ın etrafındaki adamların gerginlikle öksürdüğünün ve genizlerini temizlediğinin, Uno’nun geride kalan birine küfrettiğinin, Mat’in cılız bir şaka yaptığının, Loial’in yüksek sesle yutkunduğunun farkına vardı. Boşluğu aldı.</p>

    <p>Artık çok kolaydı. Alev, korkuyu ve tutkuyu kavurdu ve neredeyse onun oluşturmayı düşünmesinden önce kayboldu. Kaybolarak yerini boşluğa ve parıldayan, içini bulandıran, onu çağıran, midesini altüst eden, ayartıcı <em>saidin</em>’e bıraktı. Rand... ona uzandı... ve <em>saidin</em> içini doldurarak onu canlandırdı. Tek bir kasını bile hareket ettirmese de içine dolan Tek Güç’le ürperdiğini hissetti. Simge kendiliğinden oluştu: bir çemberi delen, boşluğun hemen dışında yüzen, üzerine kazındığı madde kadar sert bir ok. Tek Güç’ün kendi içinden geçip sembole akmasına izin verdi.</p>

    <p>Sembol parıldadı, titredi.</p>

    <p>“Bir şey oluyor,” dedi Verin. “Bir şey...”</p>

    <p>Dünya titreşti.</p>

    <p class="paragraf">Demir kilit çiftlik evinin zemininde döndü ve başında koç boynuzları olan dev bir şekil, arkasında Kışgecesi’nin karanlığıyla kapı aralığında belirince Rand sıcak çaydanlığı düşürdü.</p>

    <p>“Kaç!” diye bağırdı Tam. Kılıcı parladı ve Trolloc devrildi, ama düşerken Tam’le boğuşarak onu da aşağı çekti.</p>

    <p>Kapıdan hayvan burunları, gagalar ve boynuzlarla çarpıtılmış insan yüzlerine sahip, başka kara zırhlı şekiller içeri doldu; tuhaf kavisli kılıçları, ayağa kalkmaya çabalayan Tam’e saplandı, savurdukları çivili baltalarının çeliği al kana bulandı.</p>

    <p>“Baba!” diye bağırdı Rand. Belindeki bıçağı kemerinden kaparak babasına yardım etmek için kendisini masanın üzerinden attı ve kılıçların ilki göğsünü delerken tekrar çığlık attı.</p>

    <p>Kanı fokurdayarak boğazına yükseldi ve bir ses başının içinde fısıldadı. <em>Yine ben kazandım, Lews Therin.</em></p>

    <p><em>Titreme.</em></p>

    <p class="paragraf">Rand sembole tutunmaya çabaladı, Verin’in sesinin hayal meyal farkındaydı. “...doğru ...”</p>

    <p>Güç içini kapladı.</p>

    <p><em>Titreme.</em></p>

    <p class="paragraf">Rand, Egwene’le evlendikten sonra mutluydu ve ruh hallerinin, daha fazla bir şey, daha farklı bir şey olması gerektiğini düşündüğü zamanların onu ele geçirmesine izin vermemeye çalışıyordu. Dış dünyadan haberler, İki Nehir’e seyyar satıcılar ve yün ile tütün almak için gelmiş tüccarlarla geliyordu; haberler her zaman yeni sıkıntılara, savaşlara ve dört bir yandaki sahte Ejderlere dairdi. Ne tacirler ne de seyyar satıcıların gelmediği bir yıl oldu ve ertesi yıl geri geldiklerinde, Artur Şahinkanadı’nın ya da en azından torunlarının ordularının geri döndüğü haberini getirdiler. Eski ulusların parçalandığı söylendi ve savaşlarında zincirli Aes Sedailer kullanan, dünyanın yeni efendileri Beyaz Kule’yi yıkmış ve Tar Valon’un bir zamanlar durduğu toprağa tuz serpmişti. Başka Aes Sedai kalmamıştı.</p>

    <p>İki Nehir’de bütün bunlar çok az şey değiştiriyordu. Hâlâ ekinlerin ekilmesi, koyunların kırkılması, kuzulara bakılması gerekiyordu. Karısının yanında ebedi uykuya yatırılmadan önce Tam’in dizinde oynatacak torunları oldu ve eski çiftlik evine yeni odalar eklendi. Egwene Hikmet oldu ve eski Hikmet Nynaeve al’Maera’dan bile başarılı oldu. Bu da iyi bir şeydi, zira başkaları üzerinde mucizeler yaratan devaları Rand’ı sürekli tehdit edermiş gibi görünen hastalığın pençesinde ölmekten kıl payıyla kurtarıyor gibiydi. Rand’ın ruh halleri kötüleşti, daha da kara bir hal aldı ve kaderinde olanın bu olmadığını söyleyerek öfke nöbetlerine tutuldu. O bu ruh hallerine kapıldığında, Egwene ondan korkuyordu, zira Rand en kasvetli hallerindeyken bazen tuhaf şeyler oluyordu –rüzgârı dinlerken duymadığı şimşekli fırtınalar, ormanda yaban ateşleri– ama Rand’ı seviyordu ve onun akıl sağlığını koruyordu, bazılarının Rand al’Thor’un deli ve tehlikeli olduğunu iddia etmelerine rağmen.</p>

    <p>O öldüğünde, Rand saatlerce mezarının başında oturdu; akçıl sakalı, gözyaşlarıyla sırılsıklamdı. Hastalığı geri geldi ve eriyip gitti; sağ elinin son iki parmağını ve sol elindeki parmaklardan birini kaybetti, kulakları yara izlerine benziyordu ve insanlar onun çürümüş gibi koktuğunu mırıldanıyordu. Kasveti daha da derinleşti.</p>

    <p>Ancak acı haberler geldiğinde, kimse onu yanına kabul etmek istemedi. Trolloclar ve Soluklar ile hayal bile edilmemiş şeyler Afet’ten kopup gelmişti ve dünyanın yeni efendileri, ellerinin altındaki tüm güçlere rağmen, geri çekilmeye zorlanıyordu. Böylece Rand kullanacak kadar parmağa hâlâ sahip olduğu yayını aldı ve İki Nehir’in her bir köyü, çiftliği ve köşesinden, yayları, baltaları, mızrakları ve tavan aralarında paslanmaya terk edilmiş kılıçlarıyla birlikte kuzeydeki Taren Nehri’ne yürüyen adamların yanında topallayarak ilerledi. Rand’ın de Tam’in ölümünden sonra bulduğu, ancak nasıl kullanıldığı hakkında hiçbir bilgiye sahip olmadığı, üzerinde bir balıkçıl nişanı olan bir kılıç taşıyordu. Kadınlar da ellerine geçirebildikleri silahları sırtlarına alıp gelmiş, erkeklerin yanında yürüyordu. Bazıları gülerek içlerinde bunu daha önce de yaptıklarına dair bir his olduğunu söylüyorlardı.</p>

    <p>Taren’a geldiklerinde de İki Nehir halkı istilacılarla, ışığı yer gibi görünen kapkara bir sancağın altında başını Solukların çektiği uçsuz bucaksız Trolloc saflarıyla karşılaştılar. Rand sancağı gördü ve deliliğin onu yine pençesine aldığını sandı, zira bunun için, siyah sancakla savaşmak için doğmuş gibiydi. Becerisi ve boşluğun yardımı yettiğince oklarının hepsini ona gönderdi, nehri zorla geçen Trolloclara ve iki yanında ölen erkek ve kadınlara kulak asmadan. Bu Trolloclardan biri kan için böğürerek İki Nehir’in daha da içlerine koşmadan önce onu deşti. Ve o Taren’ın kıyısında yatar, öğle vakti kararmış gibi görünen gökyüzünü izler, solukları giderek yavaşlarken bir ses duydu. <em>Yine ben kazandım, Lews Therin.</em></p>

    <p><em>Titreme.</em></p>

    <p class="paragraf">Ok ve çember paralel, dalgalı çizgilere dönüştü ve Rand onu tekrar gerilemeye zorladı.</p>

    <p>Verin’in sesi, “...değil. Bir şey...”</p>

    <p>Güç gazaba geldi.</p>

    <p><em>Titreme.</em></p>

    <p class="paragraf">Egwene, düğünlerinden sadece bir hafta önce hastalanıp öldüğünde, Tam Rand’ı teselli etmeye çalıştı. Bunu Nynaeve de denedi, ama kendisi de sarsılmıştı, zira tüm becerisine rağmen, kızın neden öldüğü hakkında hiçbir fikri yoktu. Egwene ölürken, Rand kızın evinin dışında oturmuştu ve ona Emond Meydanı’nda gidebileceği, Egwene’in çığlıklarının duyulmadığı hiçbir yer yok gibi geliyordu. Orada kalamayacağını biliyordu. Tam ona balıkçıl nişanlı bir kılıç verdi ve İki Nehirli bir çiftçinin böyle bir şeyi nasıl ele geçirdiği hakkında pek az açıklama yapmasına rağmen, Rand’a kılıcı kullanmayı öğretti. Rand’ın oradan ayrıldığı gün Tam ona bir mektup vererek, bunun Illian ordusuna alınmasını sağlayabileceğini söyledi, ona sarıldı ve, “Asla başka bir oğlum olmadı, olsun da istemedim. Gelebilirsen benim gibi yanında bir eşle gel, oğlum, ama ne olursa olsun, gel,” dedi.</p>

    <p>Ancak Rand, Baerlon’da parasını ve takdim mektubunu çaldırdı, az kaldı kılıcını da çaldıracaktı ve tanıştığı Min adındaki bir kadın ona kendi hakkında o kadar tuhaf şeyler anlattı ki, Rand nihayet ondan uzaklaşmak için şehri terk etmek zorunda kaldı. Sonunda geze geze Caemlyn’e geldi ve orada kılıç kullanmadaki becerisiyle Kraliçenin Askerleri’nde bir yer elde etti. Zaman zaman kendisini Kız-Veliaht Elayne’e bakarken yakalardı ve bu zamanlarda kafası işlerin böyle olmaması gerektiği, yaşamının bundan ibaret olmaması gerektiği hakkında tuhaf düşüncelerle dolardı. Elayne elbette ona bakmazdı; Tearlı bir prensle evlendi, ama bu evlilikte mutlu görünmüyordu. Rand sadece bir askerdi, batı sınırında, Andor’la tek gerçek bağlantısı haritalarda kalacak kadar uzakta, ufak bir köyden gelme eski bir çiftçiydi. Üstelik kötü ruh halleri yüzünden kötü bir ünü vardı.</p>

    <p>Bazıları deli olduğunu söylüyordu ve olağan zamanlarda belki de kılıç kullanmadaki hüneri sayesinde Askerler’in arasında tutulmayabilirdi, ama bunlar olağan zamanlar değildi. Sahte Ejderler yabani otlar gibi her yerde bitiyordu. Ne zaman bunlardan biri alaşağı edilse, iki ya da üç tanesi kendilerini ilan ediyordu, ta ki uluslardan her biri savaşla bölünene dek. Ve Rand’ın yıldızı parladı, zira deliliğinin sırrını öğrenmişti, bu sırrı saklaması gerektiğini biliyordu ve sakladı da, yönlendirebiliyordu. Bir savaşta her zaman, kargaşada fark edilecek kadar çok değil, ama biraz yönlendirmenin şans getirebileceği yerler ve zamanlar oluyordu. Bu yönlendirme işi bazen işe yarıyor, bazen yaramıyordu, ama yaradığı zamanlar yaramadığı zamanlardan çoktu. Rand deli olduğunu biliyor ve bunu umursamıyordu. Üzerine onu eritip bitiren bir hastalık geldi ve bunu da umursamadı, ne o ne de başka birisi, zira Artur Şahinkanadı’nın ordularının ülkeyi geri almak üzere geri döndüğünün haberi gelmişti.</p>

    <p>Kraliçenin Askerleri Puslu Dağlar’ı aşarken bin adama komuta etti –yolunu değiştirip İki Nehir’i ziyaret etmek aklına hiç gelmedi; artık İki Nehir aklına nadiren geliyordu– ve Askerler’in bozguna uğramış artıklarına dağlardan geri çekilirken komuta etti. Andor boyunca kaçan mülteci sürüleri arasından savaşarak geri çekilip nihayet Caemlyn’e geldi. Caemlyn halkının çoğu çoktan kaçmıştı ve pek çoğu orduya daha da gerilere çekilmesini salık veriyordu, ama artık kraliçe Elayne’di ve Elayne Caemlyn’i terk etmemeye ant içti. Elayne, Rand’ın hastalığı yüzünden yara izleriyle dolu yüzüne bakmasa da Rand onu bırakamazdı ve böylece Kraliçenin Askerleri’nden artakalanlar, halkı kaçarken Kraliçe’yi savunmaya hazırlandılar.</p>

    <p>Caemlyn için verilen savaşta, Güç Rand’a geldi ve istilacıların arasına yıldırımlar ve ateşler savurdu ve ayaklarının altındaki toprağı ikiye böldü, ancak başka bir şey için doğmuş olduğu duygusu ona geri döndü. Yaptığı her şeye rağmen, düşman durdurulamayacak kadar çoktu ve onların arasında da yönlendirebilenler vardı. Nihayet bir yıldırım Rand’ın kırık, kanayan, yanık bedenini Saray surlarından aşağı attı ve son nefesi gırtlağında öterken bir sesin fısıldadığını duydu. <em>Yine ben kazandım, Lews Therin.</em></p>

    <p><em>Titreme.</em></p>

    <p class="paragraf">Rand, dünya titrerken üzerine inen çekiç gibi darbeler altında sarsılan boşluğu tutmaya, boşluğun yüzeyinde binlerce simge uçuşurken o tek simgeye tutunmaya çabaladı. Hangisi olursa olsun, tek bir simgeye tutunmaya çabaladı.</p>

    <p>“...yanlış!” diye bağırdı Verin.</p>

    <p>Güç her şeydi.</p>

    <p><em>Titreme. Titreme. Titreme. Titreme. Titreme. Titreme.</em></p>

    <p class="paragraf">Bir askerdi. Bir çobandı. Bir dilenci ve bir kraldı. Bir çiftçi, âşık, denizci, marangozdu. Bir Aiel olarak doğdu, yaşadı ve öldü. Delirerek öldü, çürüyerek öldü, hastalıktan, kazadan, yaşlılıktan öldü. İdam edildi ve kalabalıklar ölümüne alkış tuttu. Kendisini Yenidendoğan Ejder ilan etti ve sancağını göğe savurdu; Güç’ten kaçıp saklandı; hiç bilmeden yaşayıp öldü. Deliliği uzak tuttu ve hastalıkla yıllarca savaştı; iki kışın arasında ise teslim oldu. Zaman zaman Moiraine gelip onu tek başına veya Kışgecesi’nden sağ kurtulan arkadaşlarıyla birlikte İki Nehir’den götürüyor, bazen de gelmiyordu. Bazen onu almak için başka Aes Sedailer geliyordu, bazen de Kızıl Ajah’tan olanlar. Egwene onunla evlendi; Egwene gözlerinde yaşlarla onun göğsüne bir hançer sapladı ve o can verirken Egwene’e teşekkür etti. Başka kadınlara âşık oldu, başka kadınlarla evlendi. Elayne’le, Min’le, Caemlyn yolunda tanıştığı, sarışın bir çiftçi kızıyla ve o hayatları yaşamadan önce hiç görmediği kadınlarla. Yüz yaşam. Daha fazla. O kadar çoktular ki, onları sayamadı. Ve her yaşamın sonunda, o uzanmış can verirken, son nefesini alırken, bir ses kulağına fısıldadı. <em>Yine ben kazandım, Lews Therin.</em></p>

    <p><em>Titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme titreme.</em></p>

    <p>Boşluk kayboldu, <em>saidin</em>’le olan teması uçup gitti ve Rand zaten yarı baygın halde olmasa soluğunu kesecek bir gümbürtüyle yere çarptı. Yanağının ve ellerinin altında sert taşları hissetti. Taşlar soğuktu.</p>

    <p>Sırtüstü yattığı yerden elleriyle ayaklarının üzerine kalkmak için çabalayan Verin’i gördü. Birisinin şiddetle kustuğunu duydu ve başını kaldırdı. Uno yere diz çökmüş, elinin tersiyle ağzını siliyordu. Herkes yerdeydi ve atlar kaskatı bacaklarla durmuş, titriyorlardı, çılgın bakan gözleri fıldır fıldırdı. Ingtar kılıcını çekmişti –kabzasını o kadar sıkı kavramıştı ki, kılıç titriyordu– ve gözleri boşluğa dikiliydi. Mat kollarını başının etrafına sarmış dertop olmuştu ve Perrin gördüğü şeyleri ya da onları gören gözlerini söküp atmak istermişçesine parmaklarını yüzüne batırmıştı. Askerlerden hiçbirinin durumu daha iyi değildi. Masema açıktan açığa ağlıyor, yüzünden aşağı gözyaşları dökülüyordu, Hurin ise etrafta adeta kaçacak bir yer arıyordu.</p>

    <p>“Ne?..” Rand yutkunmak için durdu. Yarısı toprağa gömülmüş kaba, yıpranmış taşların üzerinde yatıyordu. “Ne oldu?”</p>

    <p>“Bir Tek Güç dalgası.” Aes Sedai titrek bacaklarının üzerinde ayağa kalktı ve ürpererek pelerinine sarındı. “Sanki zorlanıyor... itiliyor gibiydik. Hiç yoktan gelir gibiydi. Onu kontrol etmeyi öğrenmek zorundasın. Buna mecbursun! Bu kadar çok Güç seni kül edebilirdi.”</p>

    <p>“Verin, ben... ben yaşadım... Ben...” Altındaki taşın yuvarlak olduğunu fark etti. Geçit Taşı. Aceleyle, titreyerek, ayağa kalktı. “Verin ben yaşayıp öldüm, o kadar çok ki, sayısını bilmiyorum. Her defasında farklıydı, ama bendim. Bendim.”</p>

    <p>“Kaos Sayıları’nı bilenler tarafından çizilmiş, Olabilecek Olan Dünyaları Birleştiren Çizgiler.” Verin ürperdi, kendi kendisine konuşuyor gibiydi. “Hiç duymamıştım, ama bu dünyalarda doğmamamız için bir neden yok, ancak oralarda sürdüğümüz yaşamlar farklı yaşamlar olacaktı. Elbette. Farklı şekillerde gelişebilecek olaylar için farklı yaşamlar.”</p>

    <p>“Olan bu muydu? Ben... biz olabilecek olan yaşamlarımızı mı gördük?” <em>Yine ben kazandım, Leu’s Therin. Hayır! Ben Rand al’Thor’um!</em></p>

    <p>Verin kendisini şöyle bir sarsıp ona baktı. “Farklı seçimler yapman veya başına farklı şeyler gelmesi durumunda yaşamının farklı olması ihtimali seni şaşırtıyor mı? Gerçi ben kendimin asla- Eh. Önemli olan, burada olmamız. Gerçi tam umduğumuz şekilde değil.”</p>

    <p>Rand, “Burası neresi?” diye sordu. Tsofu Yurdu’nun ağaçları gitmiş, yerini tepelik araziye bırakmıştı. Batıda pek de uzak olmayan bir yerde ormanlar ile birkaç tepe görülüyordu. <em>Yurttaki</em> taşın etrafında toplandıklarında güneş tepedeydi, ancak şimdi güneş gri bir gökyüzünde, ikindi vakti hayli alçalmıştı. Yakınlardaki bir avuç ağacın dalları çıplaktı veya üzerlerinde parlak renklerde birkaç yaprak vardı. Doğudan soğuk bir rüzgâr esiyor, yerdeki yaprakları havalandırıyordu.</p>

    <p>“Tümentepe,” dedi Verin. “Ziyaret ettiğim Taş buydu. Bizi doğrudan buraya getirmeye kalkmamalıydın. Neyin ters gittiğini bilmiyorum –herhalde hiçbir zaman da bilemeyeceğim– ama ağaçlara bakarak, güzün son demlerinde olduğumuzu söyleyebilirim. Rand, bu sayede hiç zaman kazanmadık. Aksine, zaman kaybettik. Bence buraya gelirken en az dört ay harcamış olabiliriz.”</p>

    <p>“Ama ben yapmadım-”</p>

    <p>“Bu işlerde sana benim yol göstermeme izin vermelisin. Seni eğitemem, doğru, ama belki de en azından kendi sınırlarını aşarak kendini –ve bizleri– öldürmene engel olabilirim. Kendini öldürmesen bile, Yenidendoğan Ejder kendi kendisini oluk oluk eriyen bir mum gibi kavurursa, Karanlık Varlık’la kim yüzleşecek?” Rand’ın itirazlarını yenilemesi için beklemek yerine Ingtar’ın yanına gitti.</p>

    <p>Kadın koluna dokununca Shienarlı sıçradı ve ona çılgın gözlerle baktı. “Ben Işık’ta yürüyorum,” dedi boğuk bir sesle. “Valere Borusu’nu bulup Shayol Ghul’ün kudretini alaşağı edeceğim. Bunu yapacağım!”</p>

    <p>“Elbette yapacaksın,” dedi Verin yatıştırıcı bir sesle. Ingtar’ın yüzünü ellerinin arasına aldı ve Ingtar avcuna düştüğü şeyden aniden kurtularak bir nefes aldı. Ancak o hatıra hâlâ gözlerindeydi. “İşte,” dedi Verin. “Bu işini görür. Ben diğerlerine nasıl yardım edebileceğime bakayım. Boru’yu hâlâ geri alabiliriz, ama yolumuz daha kolaylaşmadı.”</p>

    <p>Verin diğerlerinin arasında dolaşıp hepsinin yanında kısa aralıklarla dururken, Rand arkadaşlarının yanına gitti. Onu doğrultmaya çalıştığında, Mat irkilip ona baktıktan sonra iki eliyle Rand’ın ceketine yapıştı. “Rand, kimseye seni- seni anlatmazdım. Sana ihanet etmem. Buna inanman gerek!” Her zamankinden kötü görünüyordu, ama Rand bunun büyük ölçüde korkudan olduğunu düşünüyordu.</p>

    <p>“İnanıyorum,” dedi. Mat’in hangi yaşamları yaşadığını ve ne yaptığını merak etti. <em>Birisine söylemiş olmalı, yoksa bu konuda bu kadar tedirgin olmazdı.</em> Bunun için ona kızamıyordu. Bunu yapan diğer Matlerdi, bu Mat değil. Üstelik, kendisi için gördüğü alternatiflerin bazılarından sonra... “Sana inanıyorum. Perrin?”</p>

    <p>Kıvırcık saçlı genç içini çekerek ellerini yüzünden çekti. Alnında ve yanaklarında tırnaklarının kırmızı izleri örülüyordu. Sarı gözleri düşüncelerini gizlemekteydi. “Aslında pek fazla seçim şansımız yok, değil mi, Rand? Ne olursa olsun, ne yaparsak yapalım, bazı şeyler neredeyse aynı oluyor.” Uzun bir soluk daha koyuverdi. “Neredeyiz biz? Bu seninle Hurin’in bahsettiği dünyalardan biri mi?”</p>

    <p>Rand, “Tümentepe,” dedi ona. “Bizim dünyamızdaki. Ya da Verin öyle diyor. Ve mevsim sonbahar.”</p>

    <p>Mat endişeli görünüyordu. “Nasıl- Hayır, nasıl olduğunu bilmek istemiyorum. Ama şimdi Fain ile hançeri nasıl bulacağız? Bu zamana kadar herhangi bir yere gitmiş olabilir.”</p>

    <p>Rand, “O burada,” diye temin etti onu. Haklı olduğunu ümit ediyordu. Fain’in istediği her yere gemiyle gidecek kadar zamanı olmuştu. Emond Meydanı’na gidecek kadar zamanı. Ya da Tar Valon’a. <em>Lütfen, Işık, beklemekten sıkılmamış olsun. Egwene’e veya Emond Meydanı’ndaki herhangi birine zarar verdiyse, ben... Işık kavursun beni, zamanında gelmeye çalıştım.</em></p>

    <p>“Tümentepe’deki büyük kasabaların hepsi buranın batısında,” diye duyurdu Verin herkesin duyabileceği kadar yüksek bir sesle. Rand ve iki arkadaşı dışında herkes ayağa kalkmıştı; konuşurken gelip ellerini Mat’in üzerine koydu. “Gerçi kasaba denecek kadar büyük köylerin sayısı fazla değil. Karanlıkdostlarında herhangi bir iz bulacaksak, batıdan başlamak gerek. Ayrıca bence burada oturarak gün ılığını ziyan etmemeliyiz.”</p>

    <p>Mat gözlerini kırpıştırıp ayağa kalktığında –hâlâ hasta görünüyordu, ama hareketleri çevikti– ellerini Perrin’in üzerine koydu. Ona doğru uzandığında Rand geriye kaçtı.</p>

    <p>Verin, “Aptallık etme,” dedi.</p>

    <p>Rand, “Yardımını istemiyorum,” dedi alçak sesle. “Ya da herhangi bir Aes Sedai’nin yardımını.”</p>

    <p>Verin’in dudakları seğirdi. “Nasıl istersen.”</p>

    <p>Hemen atlarına binip batıya doğru yola çıkarak Geçit Taşı’nı arkalarında bıraktılar. Kimse buna itiraz etmedi, Rand hele hiç. <em>Işık, ne olur geç kalmış olmayayım.</em></p>
  </div>
</body>
</html>
