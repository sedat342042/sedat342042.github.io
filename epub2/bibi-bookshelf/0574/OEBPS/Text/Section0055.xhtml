<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="46. Gölgeden Çıkmak">46<br />
    Gölgeden Çıkmak</h1>

    <p>Nynaeve ile diğerleri <em>damane</em>’lerin tutulduğu binalara yaklaşırken uzaktan gelen bağırışlar duydular. Sokaklar kalabalıklaşıyordu ve insanlarda bir gerginlik, adımlarında fazladan bir çabukluk, şimşek desenli giysisi ve gümüş bir yularla tuttuğu kadınla yanlarından geçen Nynaeve’e attıkları bakışlarda fazladan bir temkinlilik vardı.</p>

    <p>Elayne bohçasının yerini tedirgin hareketlerle değiştirerek bağırışların geldiği, bir sokak ötelerinde, yıldırımları kavramış altın şahinin rüzgârda dalgalandığı yere doğru baktı. “Ne oluyor?”</p>

    <p>“Bizimle ilgisi yok,” dedi Nynaeve kati bir ifadeyle.</p>

    <p>“Öyle olduğunu umuyorsun,” diye ekledi Min. “Ben de öyle.” Temposunu artırarak diğerlerinin önündeki basamakları aceleyle çıkıp yüksek, taş binanın içinde gözden kayboldu.</p>

    <p>Nynaeve yuların boyunu kısalttı. “Unutma, Seta, sen de bunu güvenle başarmamızı bizim kadar çok istiyorsun.”</p>

    <p>“İstiyorum,” dedi Seanchan kadını hararetle. Yüzünü saklamak için çenesini yerden ayırmıyordu. “Yemin ederim, size sorun çıkarmayacağım.”</p>

    <p>Gri taş basamakları çıkarken, merdivenin başında bir <em>sul’dam</em> ile <em>damane</em> belirirdi ve onlar çıkarken ikisi aşağı indiler. Nynaeve tasmayı takan kadının Egwene olmadığından emin olmak için bir bakış attıktan sonra Nynaeve onlara bir daha dönüp bakmadı. <em>A’dam</em>’ı Seta’yı yakınında tutmak için kullanıyordu, böylece <em>damane</em> birisinde yönlendirme yetisini fark ederse, bunun Seta olduğunu sanacaktı. Ancak kadınların ona kendisinden daha fazla dikkat etmediklerini görene kadar belkemiğinden terlerin süzüldüğünü hissetti. Kadınların tek gördüğü, üzerinde şimşekli paneller olan bir elbiseyle bir de gri elbiseydi, bu elbiseleri giyen kadınlar da bir <em>a’dam</em>’ın gümüş ipiyle birbirine bağlıydı. Sadece bir Yuları Tutan ile Yularlı, arkalarında da <em>sul’dam</em>’a ait bir bohçayla koşuşturan, civardan bir kız.</p>

    <p>Nynaeve kapıyı iterek açtı ve içeri girdiler.</p>

    <p>Turak’ın sancağının altında kopan heyecan neyse, henüz buraya ulaşmamıştı. Giriş salonunda tek dolaşanlar giysilerinden konumları kolaylıkla anlaşılan kadınlardı. Bileziklerini <em>suldam</em>’lar takmış, gri elbiseli üç <em>damane.</em> Üzerinde çatallı yıldırımlar işlemiş paneller olan giysiler içinde iki kadın ayakta sohbet ediyor, üçü de koridordan tek başlarına geçiyordu. Min gibi koyu renkli, düz yünlü kumaşlar içindeki dördü ellerinde tepsilerle koşuşturuyordu.</p>

    <p>İçeri girdiklerinde, Min giriş salonunun ilerisinde bekledi; onlara bir bakış attıktan sonra binanın daha derinlerine doğru gitmeye başladı. Nynaeve Seta’yı Min’in peşinden yürüttü, Elayne de onların arkasından geldi. Nynaeve’e kimse onlara dönüp ikinci kez bakmıyormuş gibi geliyordu, ama yakında belkemiğinden inen ter sızıntısının bir nehre dönüşebileceği kanısındaydı. Kimse onlara alıcı gözüyle bakma –daha da kötüsü soru sorma– fırsatı bulamasın diye Seta’yı hızlı hızlı yürütüyordu. Gözlerini ayaklarından ayırmayan Seta’nın o kadar az teşvike ihtiyacı oluyordu ki, Nynaeve yuların oluşturduğu fiziksel engel olmasa kadının koşacağını düşündü.</p>

    <p>Binanın arka tarafına yaklaştıklarında Min dönerek yukarı çıkan bir merdivene geldi. Nynaeve Seta’yı da önünden iterek dördüncü kata kadar çıkardı. Burada tavanlar alçaktı, koridorlar usul ağlama sesleri dışında sessizdi.</p>

    <p>“Bu yer...” diye başladı Elayne, sonra da başını iki yana salladı. “İnsana verdiği his...”</p>

    <p>“Evet, verdiği his öyle,” dedi Nynaeve keyifsizce. Bakışlarını yerden kaldırmayan Seta’ya öfkeyle baktı. Seanchan kadının yüzü korku yüzünden normalde olduğundan da solgundu.</p>

    <p>Min tek kelime etmeden bir kapıyı açıp içeri girdi, diğerleri de onu izlediler. Kapının arkasındaki oda kabaca inşa edilmiş tahta duvarlarla daha küçük odalara bölünmüş, arada pencerelerden birine kadar uzanan dar bir koridor bırakılmıştı. Nynaeve, sağdaki son kapıya giden Min’in peşine takılıp içeri girdi.</p>

    <p>Griler içinde ince yapılı, kumral bir kız ufak bir masada, başını kollarının arasına almış oturuyordu, ama daha kız başını kaldırıp bakmadan Nynaeve onun Egwene olduğunu anladı. Egwene’in boynundaki gümüş tasmadan çıkan parlak bir madeni şerit duvardaki bir çiviye asılmış bir bileziğe uzanıyordu. Onları gören Egwene’in gözleri irileşti, ağzı sessizce çalıştı. Elayne kapıyı kapatırken Egwene aniden kıkırdadı ve sesi bastırmak için ellerini ağzına kapattı. Minicik oda hepsi içindeyken kalabalıktan da beterdi.</p>

    <p>“Hayal görmediğimi biliyorum,” dedi titreyen bir sesle, “çünkü hayal görüyor olsam, sizler uzun aygırların sırtında Rand ve Galad olurdunuz. Ama hayal görmedim değil. Rand’ın burada olduğunu sandım. Onu göremedim, ama sandım ki...” Sesi kesildi.</p>

    <p>“Onları beklemeyi tercih edersen...” dedi Min duygusuz bir sesle.</p>

    <p>“Ah! hayır. Hayır, hepiniz çok güzelsiniz, gördüğüm en güzel şey sizlersiniz. Nereden geldiniz? Bunu nasıl yaptınız? O elbise, Nynaeve ve <em>a’dam,</em> ya kim o...” Ani bir çığlık attı. “Seta bu. Nasıl?..” Sesi öyle sertleşti ki, Nynaeve güçlükle tanıyabildi. “Onu bir kazan kaynar suya sokmak isterdim.” Seta gözlerini sıkı sıkı kapamıştı ve elleriyle eteklerini kavramıştı; tir tir titriyordu.</p>

    <p>“Sana ne yaptılar?” diye bağırdı Elayne. “Sana ne yaptılar ki, böyle bir şey isteyebiliyorsun?”</p>

    <p>Egwene gözlerini Seanchan kadından hiç ayırmıyordu. “Ona bunu hissettirmek istiyorum. Bana böyle yaptı; bana boynuma kadar...” Ürperdi. “Bunlardan birini takmanın nasıl bir şey olduğunu bilmiyorsun, Elayne. Sana ne yapacaklarını bilmiyorsun. Seta’nın Renna’dan beter olup olmadığına asla kara vermem, ama hepsi iğrenç.”</p>

    <p>“Sanırım ben biliyorum,” dedi Nynaeve sessizce. Seta’nın tenini sırılsıklam eden teri, kollarıyla bacaklarını sarsan soğuk ürpertileri hissedebiliyordu. Sarı saçlı Seanchan’ın içi korkuyla doluydu. Nynaeve Seta’nın korkularını oracıkta gerçeğe döndürmemek için kendini zor tutuyordu.</p>

    <p>“Bunu boynumdan çıkarabilir misin?” diye sordu tasmaya dokunarak. “Ona takabildiğine göre bunu yapabiliyor olmalısın-”</p>

    <p>Nynaeve Güç’ü yönlendirdi küçücük bir sızıntı. Egwene’in boynundaki tasma ona yeteri kadar öfke sağlıyordu, o olmasa bile Seta’nın korkusu, bu korkunun ne kadar hak edilmiş olduğunu bilmek ve kadına kendi yapmak istediklerini bilmek, bu işe yarardı. Tasma açıldı ve Egwene’in boğazından aşağı düştü. Egwene, yüzünde hayret dolu bir ifadeyle boynuna dokundu.</p>

    <p>Nynaeve, “Benim elbisemle paltomu giy,” dedi ona. Elayne yatağın üzerindeki bohçadan giysileri çıkartmaya çoktan başlamıştı. “Buradan elimizi kolumuzu sallayarak çıkacağız ve kimse seni fark etmeyecek bile.” <em>Saidar</em>’la temasını korumayı düşündü –kesinlikle yeteri kadar kızgındı ve <em>saidar</em>’la temas halinde olmak fevkalade bir histi– ama istemeye istemeye teması bıraktı. Falme’de birisinin yönlendirdiğini hissetseler <em>sul’dam</em> ile <em>damane</em>’lerin soruşturmaya gelmeyeceği yegâne yer burasıydı, ama bir <em>damane sul’dam</em> olduğunu sandığı bir kadının etrafında yönlendirme halesini görürse kesinlikle bunu soruştururlardı. “Neden şimdiye kadar gitmediğini anlamıyorum. Burada tek başınayken, o şeyi boynundan nasıl çıkaracağını bulamasan bile, eline alıp kaçabilirdin.”</p>

    <p>Min ile Elayne, Nynaeve’in eski elbisesini giymesine aceleyle yardım ederken Egwene bileziği bir <em>sul’dam</em>’ın bıraktığı yerden taşıma meselesini ve bilezik bir <em>sul’dam</em>’ın bileğinde yokken yönlendirmenin nasıl midesini bulandırdığını açıkladı. O sabah tasmanın Güç olmadan nasıl açılabileceğini keşfetmişti –ve mandala açma niyetiyle dokunduğunda elinin düğümlenerek kullanılmaz hale geldiğini görmüştü. Mandala aklında açmak olmadığı sürece istediği kadar dokunabilirdi; ama en ufak açma düşüncesinde...</p>

    <p>Nynaeve’in de midesi bulanmıştı. Bileğindeki bilezik midesini bulandırıyordu. Çok korkunçtu. <em>A’dam</em> hakkında daha fazla bilgi edinmeden, belki de onu taktığı için kendisini sonsuza dek kirli hissetmesine neden olacak bir şey öğrenmeden önce onu bileğinden çıkarmak istiyordu.</p>

    <p>Gümüş bileziğin mandalını açarak çekti, bileziği kapadı ve kancalardan birine astı. “Sanma ki bu bağırarak yardım çağırabileceğin anlamına geliyor.” Seta’nın burnunun altında yumruğunu salladı. “Ağzını açarsan seni hâlâ doğduğuna pişman edebilirim ve o kahrolası... şeye de ihtiyacım yok.”</p>

    <p>“Sen- sen beni onunla burada bırakmayı düşünmüyorsun,” dedi Seta fısıldayarak. “Bunu yapamazsın. Beni bağla. Ağzımı tıka, alarm veremeyeyim. Lütfen!”</p>

    <p>Egwene neşesiz bir kahkaha attı. “Üzerinde bırak. Ağzı tıkalı olmasa bile bağırıp yardım istemez. Ümit et de seni bulan kişi <em>a’dam</em>’ı çıkarsın ve ufak sırrını saklasın, Seta. Pis sırrını, değil mi?”</p>

    <p>“Neden bahsediyorsun?” dedi Elayne.</p>

    <p>“Bunu çok düşündüm,” dedi Egwene. “Beni burada tek başıma bıraktıklarında tek yapabildiğim düşünmekti. <em>Sul’dam</em>’lar birkaç yıl sonra bir yakınlık geliştirdiklerini söylüyor. Çoğu, kendisine yularla bağlı olsa da olmasa da bir kadının yönlendirip yönlendirmediğini anlayabiliyor. Emin değildim, ama Seta bunu kanıtlıyor.”</p>

    <p>“Neyi kanıtlıyor?” diye sordu Elayne, sonra da gözleri ani bir idrakle irileşti, ama Egwene konuşmaya devam etti.</p>

    <p>“Nynaeve, <em>a’dam</em>’lar yalnızca yönlendirebilen kadınlarda işe yarıyor. Anlamıyor musun? <em>Sul’dam</em>’lar da <em>damane</em>’ler gibi yönlendirebiliyor.” Seta dişlerinin arasından inleyerek başını hayır anlamında şiddetle salladı. “Bir <em>sul’dam</em> bilse bile yönlendirebildiğini itiraf etmektense ölmeyi tercih eder ve bu yeteneği asla eğitimle geliştirmediklerinden onunla hiçbir şey yapamazlar, ama yönlendirebilirler.”</p>

    <p>“Sana söylemiştim,” dedi Min. “O tasmanın onun üzerinde işlememesi gerekirdi.” Egwene’in sırtındaki son düğmeleri ilikliyordu. “Yönlendiremeyen herhangi bir kadın, sen onu o yolla kontrol etmeye çalışırken, seni döve döve sersem edebilirdi.”</p>

    <p>“Bu nasıl olabiliyor?” dedi Nynaeve. “Seanchanların yönlendirebilen her kadına tasma taktıklarını sanırdım.”</p>

    <p>“Bulduklarının hepsine,” dedi Egwene ona. “Ama bulabildikleri sen, ben ve Elayne gibiler. Bizler bu yetenekle doğmuştuk, biri bize öğretse de öğretmese de yönlendirmeye hazırdık. Ama ya bu yeteneğe doğuştan sahip olmayan, yine de eğitilebilecek olan Seanchan kızları? Herhangi bir kadın bir- bir Yular Tutan olamaz. Renna bana bunları anlatırken arkadaşça davrandığını sanıyordu. Anlaşılan <em>sul’dam</em>’lar kızları Seanchan köylerinde bir tür bayram gününde sınamaya geliyor. Sen ya da ben gibi birilerini bulup onlara yular takmak istiyorlar, ama diğer herkesin bileziği takıp tasmayı takan zavallı kadının neler hissettiğini anlayıp anlayamadıklarına bakıyorlar. Anlayabilenler <em>sul’dam</em> olarak eğitilmek üzere alınıp götürülüyor. Onlar eğitilebilecek kadınlar.”</p>

    <p>Seta kendi kendine tekrar tekrar, “Hayır. Hayır. Hayır,” diye inliyordu.</p>

    <p>“Onun korkunç biri olduğunu biliyorum,” dedi Elayne, “ama nasılsa ona yardım etmem gerekirmiş gibi hissediyorum. Seanchanlar her şeyi çarpıtmasa kardeşlerimizden biri olabilirdi.”</p>

    <p>Nynaeve hepsinin kendi kendilerine yardım etmekle ilgilenmeleri gerektiğini söylemek üzere ağzını açmıştı ki, kapı açıldı.</p>

    <p>Renna odaya adım atarak, “Ne oluyor burada?” diye sordu. “Bir mülakat mı?” Eli belinde, Nynaeve’e baktı. “Başka kimsenin evcil hayvanım Tuli’yle bağlanmasına izin vermemiştim. Senin kim olduğunu bile-” Gözleri Egwene’e takıldı –<em>damane</em> grisi yerine Nynaeve’in elbisesini giymiş olan Egwene’e. Boğazında tasma olmayan Egwene’e– ve gözleri kocaman açıldı. Hiç bağırma fırsatı olmadı.</p>

    <p>Başka kimse hareket edemeden Egwene lavabonun üzerinden sürahiyi kapıp Renna’nın mide boşluğuna savurdu. Sürahi paramparça oldu ve <em>sul’dam</em> bütün nefesini tek bir gurultuyla kaybederek iki kat oldu. Yere düşerken Egwene bir hırıltıyla kadının üzerine atlayıp iterek düzeltti; önceden kendisinin taktığı tasmayı durduğu yerden alıp diğer kadının boynuna taktı. Egwene gümüş yuları bir kez çekerek bileziği kancadan aldı ve kendi bileğine taktı. Dudakları gerilmiş, dişleri ortaya çıkmıştı, gözleri korkunç bir yoğunlukla Renna’nın yüzüne dikilmişti. <em>Sul’dam</em>’ın omuzlarına diz çökerek iki elini Renna’nın ağzına bastırdı. Renna korkunç bir kasılma nöbetine tutuldu ve gözleri yuvalarından fırladı; Egwene’in elleri yüzünden kadının attığı çığlıklar gırtlağından boğuk sesler olarak çıkıyordu; kadın ayaklarını yere vurup duruyordu.</p>

    <p>“Kes şunu, Egwene!” Nynaeve, Egwene’i omuzlarından kavrayarak diğer kadının üzerinden çekti. “Egwene, kes şunu! İstediğin şey bu değil!” Yüzü griye dönen Renna nefes nefese kalmıştı, gözlerinde çılgın bir ifadeyle tavana bakıyordu.</p>

    <p>Egwene kendisini birden Nynaeve’e atarak onun göğsünde sarsılarak ağlamaya başladı. “Canımı yaktı, Nynaeve. Canımı yaktı. Hepsi yaktılar. Canımı yaktılar, yaktılar, ta ki, ben istediklerini yapana kadar. Onlardan nefret ediyorum. Canımı yaktıkları için onlardan nefret ediyorum ve bana istediklerini yaptırmalarına engel olamadığım için onlardan nefret ediyorum.”</p>

    <p>“Biliyorum, dedi Nynaeve şefkatle. Egwene’in saçını düzeltti. “Onlardan nefret etmekte yanlış bir şey yok, Egwene. Yok. Bunu hak ediyorlar. Ama onların seni kendilerine benzetmelerine izin vermek doğru değil.”</p>

    <p>Seta ellerini yüzüne bastırmıştı. Renna titreyen eliyle boğazındaki tasmaya inanamayarak dokundu.</p>

    <p>Egwene doğrularak gözyaşlarını çabucak sildi. “Değilim. Onlar gibi değilim.” Bileziği neredeyse tırmalayarak bileğinden çıkarıp yere attı. “Değilim. Ama keşke onları öldürebilseydim.”</p>

    <p>“Bunu hak ediyorlar.” Min iki <em>sul’dam</em>’ı zalim bakışlarla süzüyordu.</p>

    <p>“Rand böyle bir şey yapan birini öldürürdü,” dedi Elayne. Kendini katılaştırmaya çalışıyor gibiydi. “Bundan eminim.”</p>

    <p>“Belki de hak ediyorlardır,” dedi Nynaeve, “ve belki de Rand bunu yapardı. Ama erkekler genellikle intikamla adalet adına öldürmeyi birbirine karıştırır. Adaleti yerine getirme hevesleri nadiren olur.” Pek çok kez Kadın Kurulu’yla birlikte yargılamalara katılmıştı. Bazen önlerine kadınların onlara Köy Kurulu’ndaki erkeklerden daha iyi bir savunma hakkı vereceklerini düşünen erkekler gelirdi, ama erkekler her zaman kararın yönünü belagatle veya merhamet dilekleriyle değiştirebileceklerini düşünürdü. Kadın Kurulu hak edene merhamet gösterirdi, ama her zaman adalet dağıtırdı ve kararı açıklayan Hikmet olurdu. Egwene’in attığı bileziği alıp kapadı. “Elimden gelse buradaki her kadını serbest bırakıp bunların hepsini yok ederdim. Ama bunu yapamayacağım için...” Bileziği diğerinin durduğu kancaya geçirdikten sonra <em>sul’dam</em>’lara hitaben konuştu. <em>Artık Yular Tutan değiller,</em> dedi kendi kendisine. “Belki çok sessiz olursanız, burada tasmaları çıkarmanın yolunu bulacak kadar uzun süre yalnız kalabilirsiniz. Çark dilediği gibi döner ve belki de yaptığınız kötülükleri dengeleyecek kadar iyilik yapmışsınızdır da onları çıkarabilmenize izin verilir. Verilmezse, eninde sonunda sizi biri bulur. Ve de fikrimce sizi bulan kim olursa olsun, o tasmaları çıkarmadan önce bir sürü soru soracaktır. Belki de başka kadınlara yaşattığınız hayatı birinci elden öğrenirsiniz. Adalet bu,” diye ekledi diğerlerine.</p>

    <p>Renna’nın yüzünde sabit bir dehşet ifadesi vardı. Seta hıçkırıklarını elleriyle örtüyormuş gibi omuzları sarsılıyordu. Nynaeve yüreğini katılaştırdı –<em>Gerçekten de adalet bu,</em> dedi kendi kendisine. <em>Bu</em>– ve diğerlerini odadan çıkardı.</p>

    <p>Dışarı çıkarlarken kimse onlara içeri girerken olduğundan fazla dikkat etmedi. Nynaeve bunu <em>sul’dam</em> giysisine borçlu olduğunu düşünüyordu, ama üzerine başka bir şey geçirmek için sabırsızlanıyordu. Ne olursa. En kirli paçavra bile tenine daha temiz gelirdi.</p>

    <p>Hemen arkasından yürüyen kızlar tekrar parke taşlı sokağa çıkana kadar konuşmadı. Bunun yaptığı şeyden mi, birilerinin onu durdurmasından mı kaynaklandığını bilmiyordu. Kaşlarını çattı. Kendi kendilerini galeyana getirip kadınların boğazını kesmelerine izin verse kendilerini daha mı iyi hissedeceklerdi?</p>

    <p>“Atlar,” dedi Egwene. “Atlara ihtiyacımız olacak. Bela’yı götürdükleri ahırı biliyorum, ama ona ulaşabileceğimizi sanmam.”</p>

    <p>“Bela’yı burada bırakmamız gerek,” dedi Nynaeve ona. “Gemiyle gidiyoruz.”</p>

    <p>“Herkes nerede?” dedi Min ve Nynaeve birden sokağın boş olduğunu fark etti.</p>

    <p>Kalabalıklar gitmişti, insanlardan iz yoktu; sokaktaki dükkân ve vitrinlerin hepsi sıkı sıkı kepenklerle kapatılmıştı. Ama limandan yukarı çıkan sokaktan düzgün sıralar halinde yüz ya da daha çok Seanchan askeri, boyalı zırhı içindeki subaylarının arkasından uygun adım geliyordu. Hâlâ kadınlardan yarım sokak boyu uzaktaydılar, ama amansız, yılmaz adımlarla yürüyorlardı ve Nynaeve’e hepsinin gözleri ona dikilmiş gibi geldi. <em>Bu gülünç. O miğferler içinde gözlerini göremiyorum ve birisi alarm vermiş olsa, önümüzde değil, arkamızda olurdu.</em> Yine de durdu.</p>

    <p>“Arkamızda da var,” diye mırıldandı Min. Nynaeve artık o çizmelerin sesini duyabiliyordu. “Hangisinin bize daha önce ulaşacağını bilmiyorum.”</p>

    <p>Nynaeve derin bir nefes aldı. “Bizimle hiç ilgileri yok.” Yaklaşan askerlerin arsında, yüksek, kutu gibi Seanchan gemileriyle dolu limana baktı. <em>Serpinti</em>’yi seçemedi; geminin hâlâ orada ve hazır olduğunu ümit etti. “Yanlarından yürüyüp geçeceğiz.” <em>Işık adına, umarım geçebiliriz.</em></p>

    <p>“Ya onlara katılmanı isterlerse, Nynaeve?” diye sordu Elayne. “Üzerinde o elbise var. Sorular sormaya başlarlarsa...”</p>

    <p>“Geri dönmeyeceğim,” dedi Egwene zalim bir sesle. “Ölürüm daha iyi. Bana öğrettiklerini göstereyim onlara.” Nynaeve onun etrafını birden saran altın bir hale gördü.</p>

    <p>“Hayır!” dedi, ama çok geçti.</p>

    <p>İlk Seanchan saflarının ayakları altındaki sokak gök gürültüsü gibi bir kükremeyle patladı, toprak, parke taşları ve zırhlı adamlar bir çeşmeden çıkan sular gibi dört bir yana saçıldı. Işıldamaya devam eden Egwene sokağın diğer tarafına döndü ve gök gürültüsünü andıran kükreme yinelendi. Kadınların üzerine toprak yağdı. Bağıran Seanchan askerleri ara sokaklara ve taraçaların arkasına sığındılar. Birkaç saniye içinde, sokağın ortasındaki iki deliğin etrafında yatanlar dışında hepsi gözden kaybolmuştu. Orada yatanlardan bazıları hafifçe kımıldanıyor ve inlemeleri sokağa yayılıyordu.</p>

    <p>Nynaeve aynı anda iki yöne birden bakmaya çalışarak ellerini havaya kaldırdı. “Seni aptal! Dikkatleri üzerimize <em>çekmemeye</em> çalışıyorduk!” Artık bunu yapmak için hiç umut kalmamıştı. Tek ümidi yan sokaklardan askerlerin ilerisine geçip limana ulaşabilmeleriydi. <em>Artık</em> damane<em>’ler de öğrenmiş olmalı. Bunu kaçırmış olamazlar.</em></p>

    <p>“O tasmaya geri dönmem!” dedi Egwene vahşice. “Dönmem!”</p>

    <p>“Bakın!” diye bağırdı Min.</p>

    <p>Koca bir ateş topu tiz bir vızıltıyla çatıların üzerinden bir kavis çizerek düşmeye başladı. Tam üzerlerine.</p>

    <p>“Koşun!” diye bağırdı Nynaeve ve kendisini en yakındaki ara sokağa, kepenkleri kapalı iki dükkânın arasına attı.</p>

    <p>Ateş topu yere vururken bir homurtuyla karnının üzerine kabaca düşüp nefesinin yarısını kaybetti. Dar geçitte sıcak hava başının üzerinden akıp geçti. Soluk almaya çalışarak sırtüstü yuvarlandı ve tekrar sokağa doğru baktı.</p>

    <p>Az önce durdukları parke taşları, çapı on metrelik bir daire içinde kırılmış, çatlamış ve kararmıştı. Elayne sokağın diğer tarafındaki başka bir ara yolda çömelmişti. Min ile Egwene’den hiç iz yoktu. Nynaeve dehşete düşerek bir elini ağzına kapattı.</p>

    <p>Elayne onun ne düşündüğünü anlamış gibiydi. Kız-Veliaht başını şiddetle iki yana salladı ve sokağın aşağısını işaret etti. O tarafa gitmişlerdi.</p>

    <p>Nynaeve’in ferahlama dolu iç çekişi hemen homurdanmaya dönüştü. <em>Aptal kız! Yanlarından geçebilirdik!</em> Ancak suçlamalara zaman yoktu. Köşeye doğru kaçtı ve binanın kenarından itiyatla baktı.</p>

    <p>Sokaktan ona doğru insan kafası büyüklüğünde bir ateş topu geldi. Ateş topu başının az önce durduğu köşede patlayıp üstüne başına taş kırpıkları yağdırmadan hemen önce geriye sıçradı.</p>

    <p>O daha farkına varmadan öfke yüzünden Tek Güç’le yıkanmaya başlamıştı. Gökyüzünde şimşekler çakarak, sokağın yukarısında, ateş topunun çıktığı yerin yakınında bir yere bir çatırtıyla çarptı. Göğü bir çatallı yıldırım daha böldü ve ardından Nynaeve sokaktan aşağı doğru koşmaya başladı. Arkasında, sokağın girişine yıldırımlar saplanıyordu.</p>

    <p><em>Domon o gemiyi bekletmiyorsa, onu... Işık adına, hepimiz oraya sağ salim varalım.</em></p>

    <p class="paragraf">Barut rengi gökyüzünde şimşekler çakıp yıldırım kasabanın bir yerlerine düştüğünde ve bu bir kez daha tekrarlandığında Bayle Domon irkilerek doğruldu. <em>Buna yetecek kadar bulut yok!</em></p>

    <p>Yukarıdaki şehirde yüksek bir gümbürtü koptu ve rıhtımların hemen üzerindeki çatılardan birine çarpan ateş topu dağılan kirişleri geniş kavisler halinde sağa sola fırlattı. Rıhtımlarda bir süredir birkaç Seanchan dışında kimse kalmamıştı; onlar da artık kılıçlarını çekip bağırarak çılgın gibi koşuşturuyorlardı. Ambarlardan birinden yanında bir <em>grolm</em>’le bir adam çıktı ve hayvanın uzun bacaklarına ayak uydurmaya çalışarak denizden yukarıya çıkan sokaklardan birinde kayboldu.</p>

    <p>Domon’un tayfalarından biri zıplayıp bir balta aldı ve baltayı palamarlardan birinin üzerinde savurdu.</p>

    <p>Domon iki adımda tek eliyle havadaki baltayı, diğer eliyle de adamın boğazını kavradı. “<em>Serpinti</em> ben yelken açsın diyene kadar burada kalacak, Aedwin Cole!”</p>

    <p>“Akıllarını kaçırıyorlar, Kaptan!” diye bağırdı Yarin. Limanda bir patlamanın gümbürtüsü yankılanarak martıların çığlıklar atarak havada daireler çizmesine neden oldu ve tekrar şimşek çakarak Falme’nin içinde çatırdayarak toprakla buluştu. “<em>Damane</em>’ler hepimizi öldürecek! Onlar birbirlerini öldürmekle meşgulken gidelim. Biz gidene kadar asla farkımıza varmazlar!”</p>

    <p>“Söz verdim,” dedi Domon. Baltayı Cole’un elinden zorla alarak güverteye bir takırtıyla fırlattı. “Söz verdim.” <em>Acele etsene, kadın,</em> diye düşündü. <em>Aes Sedai misin nesin. Acele et!</em></p>

    <p class="paragraf">Geofram Bornhald, Falme’nin üzerinde çakan yıldırımları gördü ve düşüncelerinden uzaklaştırdı. Uçan bir yaratık –şüphesiz Seanchan canavarlarından biriydi– yıldırımlardan kaçmak için çılgınca uçuyordu. Bir fırtına çıkarsa, Seanchanlara da ona olduğu kadar engel olurdu. Birkaçının üzerinde seyrek fundalıklar olan neredeyse çorak tepeler hâlâ şehri ondan, onu da şehirden saklıyordu.</p>

    <p>Bin adamı her iki yanına yayılmış, tepeler arasındaki oyuklarda dalgalanan tek ve uzun bir süvari hattı oluşturmuştu. Soğuk rüzgâr beyaz pelerinlerini savuruyor ve Bornhald’ın yanındaki sancağı, Işığın Evlatları’nın ışınları dalgalı, altın güneşini dalgalandırıyordu.</p>

    <p>“Şimdi git, Byar,” diye emretti. Bitkin suratlı adam tereddüt etti ve Bornhald sesine daha buyurgan bir hava verdi. “Git, dedim, Byar Evlat!”</p>

    <p>Byar eliyle yüreğine dokunup eğildi. “Nasıl emrederseniz, Lord Kumandanım.” Yüzündeki her çizgi gönülsüzlüğünü haykırarak atını çevirdi.</p>

    <p>Bornhald Byar’ı aklından çıkardı. Orada elinden geleni yapmıştı. Sesini yükseltti. “Birlik yürüme hızıyla ilerleyecek!”</p>

    <p>Yer gıcırtıları eşliğinde, beyaz pelerinli adamlardan oluşan uzun sıra, yavaşça Falme’ye doğru ilerlemeye başladı.</p>

    <p class="paragraf">Rand köşeden yaklaşan Seanchanlara baktıktan sonra, yüzünü buruşturarak tekrar iki ahırın arasındaki dar sokağa sığındı. Yakında oraya varacaklardı. Yanağında kan kabuk bağlamıştı. Turak’tan aldığı kesikler yanıyordu, ama o an onlar için yapılabilecek hiçbir şey yoktu. Gökyüzünde tekrar şimşekler çaktı; yıldırımın yere saplanırken çıkardığı gümbürtüyü çizmelerinde hissetti. <em>Işık adına, ne oluyor?</em></p>

    <p>“Yakında mı?” diye sordu Ingtar. “Valere Borusu kurtarılmalı, Rand.” Seanchanlara rağmen, yıldırımlara ve şehrin içindeki tuhaf patlamalara rağmen, kendi düşüncelerine dalmış gibi bir hali vardı. Mat, Perrin ile Hurin sokağın diğer ucunda, başka bir Seanchan devriyesini izliyordu. Artık atları bıraktıkları yere yaklaşmışlardı, ulaşabilirlerse tabii.</p>

    <p>“Başı belada,” diye mırıldandı. Egwene. Kafasında tuhaf bir his vardı, sanki yaşamının parçaları tehlikede gibiydi. Egwene parçalardan biri, yaşamını oluşturan sicimin bir ipliğiydi, ama diğerleri de vardı ve Rand tehlikede olduklarını hissedebiliyordu. Aşağıda, Falme’de. Ve o ipliklerden biri yok olursa, yaşamı asla bütünlenmiş, olması gerektiği gibi olmayacaktı. Anlamasa da bu duygu kesindi.</p>

    <p>“Burada bir adam elli adamı tutabilir,” dedi Ingtar. İki ahır birbirine yakındı, aralarında ikisinin omuz omuza durabileceği kadar mesafe ancak vardı. “Dar bir geçitte elli kişiyi tutan tek bir adam. Ölmek için kötü bir yol değil. Daha azı hakkında şarkılar yapılmıştı.”</p>

    <p>“Buna gerek yok,” dedi Rand. “Umarım.” Kasabadaki çatılardan biri patladı. <em>Buraya nasıl döneceğim? Ona ulaşmalıyım. Onlara ulaşmalıyım?</em> Başını iki yana sallayarak tekrar köşeden baktı. Seanchanlar daha da yakındaydı, hâlâ geliyorlardı.</p>

    <p>“Ne yapacağını hiç bilmiyordum,” dedi usulca, kendi kendiyle konuşurmuş gibi. Kılıcını çıkarmış, başparmağıyla kenarını kontrol ediyordu. “Sanki yüzüne bakarken bile aslında fark etmediğin, solgun, ufak tefek bir adam. Bana onu Fal Dara’ya, kalenin içine al, dediler. Bunu istemedim, ama yapmak zorunda kaldım. Anlıyor musun? Yapmak zorundaydım. O oku atana kadar niyetinin ne olduğunu anlamadım. Hâlâ okun seni mi, Amyrlin’i mi hedef aldığını bilmiyorum.”</p>

    <p>Rand ürperdiğini hissetti. Ingtar’a baktı. “Ne diyorsun?” diye fısıldadı.</p>

    <p>Kılıcını süzen Ingtar onu duymamış gibiydi. “İnsanlık her yerde sürükleniyor. Uluslar yenilip yok oluyor. Karanlıkdostları her yerde ve bu güneylilerden hiçbiri ne fark ediyor, ne de umursuyor gibi. Bizler Sınırboyları’nı elimizde tutmak, onların evlerinde sağ salim oturmalarını sağlamak için savaşıyoruz ve her yıl, tüm yaptıklarımıza rağmen Afet daha da genişliyor. Bu güneyliler de Trolloclar ile Myrddraallerin âşık öykülerinden ibaret olduğunu sanıyor.” Kaşlarını çatıp başını iki yana salladı. “Tek yolu bu gibi görünüyordu. Bir hiç uğruna, hatta bunu bilmeyen, umursamayan insanları savunurken yok olacaktık. Bana mantıklı göründü. Kendi barışımızı yapabilecekken neden onlar için yok olalım? Caralain, Hardan veya... gibi beyhude yere unutulup gitmektense Gölge yeğdir diye düşündüm. O zaman o kadar mantıklı gelmişti ki.”</p>

    <p>Rand, Ingtar’ın yakasına yapıştı. “Söylediklerin hiçbir anlam ifade etmiyor.” <em>Söylediklerinde ciddi olamaz. Olamaz.</em> “Kastettiğin şeyi açıkça söyle. Deli gibi konuşuyorsun!”</p>

    <p>Ingtar ilk kez Rand’a baktı. Gözleri dökmediği gözyaşlarıyla parlıyordu. “Sen benden daha iyi bir adamsın. Lord da olsan, çoban da olsan öylesin. Kehanet, ‘Boru’yu çalan şanı değil, kurtuluşu düşünsün,’ der. Düşündüğüm şey kendi kurtuluşumdu. Ben Boru’yu çalacak ve Çağlar’ın kahramanlarını Shayol Ghul’e karşı yürütecektim. Bu beni kesinlikle kurtarırdı. Hiçbir adam Gölge’de bir daha asla Işık’ta yürüyemeyecek kadar uzun yürüyemez. Öyle derler. Bu kesinlikle olduğum ve yaptığım şeyi temizlemeye yeterdi.”</p>

    <p>“Ah, Işık adına, Ingtar.” Rand adamın yakasını bırakıp ahır duvarına yaslandı. “Bence... bence bunu istemek yeterli. Bence tek yapman gereken... onlardan biri olmaya son vermek.” Ingtar sözcüğü telaffuz etmiş gibi irkildi. Karanlıkdostu.</p>

    <p>“Rand, Verin bizi buraya Geçit Taşı’yla getirirken ben- ben başka hayatlar yaşadım. Zaman zaman Boru’yu elimde tuttum, ama hiç çalmadım. Olduğum şeyden kaçmaya çalıştım, ama asla kaçamadım. Her zaman benden istenen bir şey vardı, her zaman bir öncekinden daha kötüydü, ta ki ben... Sen bir dostunu kurtarmak için ondan vazgeçmeye hazırdın. Şanı düşünme. Ah, Işık yardım etsin bana.”</p>

    <p>Rand ne söyleyeceğini bilemedi. Sanki Egwene ona gelip çocukları öldürdüğünü söylemişti. Bu inanılamayacak kadar korkunç bir şeydi. Gerçek olmadığı sürece kimsenin itiraf etmeyeceği kadar korkunç. Fazlasıyla korkunç.</p>

    <p>Bir süre sonra Ingtar kararlılıkla konuştu. “Bunun bir bedeli olmalı, Rand. Bir bedel her zaman vardır. Belki burada ödeyebilirim.”</p>

    <p>“Ingtar, ben-”</p>

    <p>“Kılıcı Kınına Koyduğu zamanı seçmek her adamın hakkıdır, Rand. Benim gibi birinin bile.”</p>

    <p>Rand bir şey söyleyemeden Hurin sokaktan koşarak geldi. “Devriye yana döndü,” dedi aceleyle. “Kasabanın içine doğru. Aşağıda toplanıyor gibiler. Mat ile Perrin önden gitti.” Sokağın aşağısına hızlı bir bakış atıp geri çekildi. “Biz de aynısını yapsak iyi olur, Lord Ingtar, Lord Rand. O böcek kafalı Seanchanlar neredeyse buraya vardı.”</p>

    <p>“Git, Rand,” dedi Ingtar. Sokağa doğru döndü ve bir daha ne Rand’a ne de Hurin’e bakmadı. “Boru’yu ait olduğu yere götürün. Her zaman Amyrlin’in bu sorumluluğu sana vermesi gerektiğini biliyordum. Ama benim tek istediğim, Shienar’ın bölünmesine, bizlerin yok olup unutulmamıza engel olmaktı.”</p>

    <p>“Biliyorum, Ingtar.” Rand derin bir nefes aldı. “Işık üzerine vursun, Shinowa Evi’nden Lord Ingtar ve Yaratıcı’nın eli seni esirgesin.” Ingtar’ın omzuna dokundu. “Annenin son kucaklayışı seni yuvana buyur etsin.” Hurin’in nefesi kesildi.</p>

    <p>“Sağ ol,” dedi Ingtar usulca. Bir gerginliğin etkisinden kurtulur gibi oldu. Trollocların Fal Dara’ya akın ettiği ilk geceden beri, Rand’ın onu ilk gördüğü gibi, kendine güvenli ve rahat görünüyordu. Mutlu.</p>

    <p>Rand arkasını dönüp kendisine, ikisine bakan Hurin’le karşılaştı. “Gitme zamanımız geldi.”</p>

    <p>“Ama Lord Ingtar-”</p>

    <p>“-yapması gerekeni yapıyor,” dedi Rand sertçe. “Ama biz gidiyoruz.” Hurin başıyla onayladı ve Rand hızlı adımlarla onu izledi. Artık Seanchanların çizmelerinin çıkardığı tekdüze sesleri duyabiliyordu. Arkasına bakmadı.</p>
  </div>
</body>
</html>
