<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="47. Mezar Çağrıma Engel Değil">47<br />
    Mezar Çağrıma Engel Değil</h1>

    <p>Rand ile Hurin yanlarına ulaştığında Mat ve Perrin atlarına binmişti. Rand gerisinde uzaklardan Ingtar’ın sesinin yükseldiğini duydu. “Işık ve Shinowa!” Çeliğin çınlaması diğer seslerin gümbürtüsüne karıştı.</p>

    <p>“Ingtar nerede?” diye seslendi Mat. “Ne oluyor?” Valere Borusu’nu alelade bir boruymuş gibi eyer kaşına kayışla bağlamıştı, ama hançer kemerindeydi, yakutlu kabzasını sadece kemik ve sinirlerden oluşur gibi görünen solgun eliyle korumak ister gibi kavramıştı.</p>

    <p>“Ölüyor,” dedi Rand Kızıl’ın sırtına atlarken sertçe.</p>

    <p>“O zaman ona yardım etmeliyiz,” dedi Perrin. “Mat, Boru’yla hançeri-”</p>

    <p>“Bunu hepimiz kaçabilelim diye yapıyor,” dedi Rand. <em>Onun için de.</em> “Verin’e boruyu hep birlikte götüreceğiz, daha sonra da siz Boru’yu ait olduğunu söylediği yere götürmesine yardım edebilirsiniz.”</p>

    <p>“Ne demek istiyorsun?” diye sordu Perrin. Rand, topuklarını Kızıl’ın yanlarına gömdü ve at şehrin ilerisindeki tepelere doğru fırladı.</p>

    <p>“Işık ve Shinowa!” Ingtar’ın muzaffer haykırışı arkasından yükseliyordu ve ona yanıt olarak gökyüzünde yıldırımlar çatırdadı.</p>

    <p>Rand Kızıl’ı dizginleriyle dövdükten sonra, doru at yelesi ve kuyruğu havada uçarak var gücüyle koşmaya başlayınca, aygırın boynuna yattı. Ingtar’ın haykırışından, yapması gerekenlerden kaçmıyormuş gibi hissetmek isterdi. <em>Ingtar, bir Karanlıkdostu. Umurumda değil. Yine de benim arkadaşımdı.</em> Doru atın koşan bacakları onu kendi düşüncelerinden uzağa götüremezdi. <em>Ölüm tüyden hafif, görev dağdan ağırdır. O kadar çok görev var ki... Egwene. Boru. Fain. Mat ile hançeri. Neden teker teker gelemiyorlar ki? Hepsiyle ilgilenmek zorundayım. Ah, Işık adına, Egwene!</em></p>

    <p>Dizginleri o kadar aniden çekti ki, Kızıl kayarak durup arka ayaklarının üzerine oturdu. Falme’ye yukarıdan bakan tepelerden birinin üzerindeki yapraksız ağaçlardan seyrek bir korunun içindeydiler. Diğerleri de dörtnala yaklaşarak arkasına geldi.</p>

    <p>“Ne demek istiyorsun?” diye sordu Perrin. “Biz mi Verin’in boruyu gitmesi gerektiği yere götürmesine yardım edeceğiz? Sen nerede olacaksın?”</p>

    <p>“Belki şimdiden aklını kaçırıyordur,” dedi Mat. “Aklını kaçırıyor olsa yanımızda kalmak istemezdi. İster miydin, Rand?”</p>

    <p>“Siz üçünüz Boru’yu Verin’e götürün,” dedi Rand. Egwene. <em>O kadar çok iplik, o kadar büyük bir tehlikede ki... O kadar çok görev var ki...</em> “Bana ihtiyacınız yok.”</p>

    <p>Mat, hançerin kabzasını okşadı. “Bunlar pek iyi de ya sen ne olacaksın? Kavrulayım daha deliriyor olamazsın. Olamazsın!” Hurin duyduklarının yarısını bile anlamadan ağzı açık onlara bakıyordu.</p>

    <p>“Geri dönüyorum,” dedi Rand. “Oradan hiç ayrılmamam gerekirdi.” Nedense bu kendisine tam olarak doğru gelmiyordu. “Geri dönmeliyim. Şimdi.” Bu daha iyiydi. “Unuttun mu, Egwene hâlâ orada? Boynunda da o tasmalardan var.”</p>

    <p>“Emin misin?” dedi Mat. “Onu hiç görmedim. Aaaah! Sen orada diyorsan oradadır. Boru’yu hep birlikte Verin’e götürdükten sonra hepimiz geri dönüp onu alırız. Onu orada bırakacağımı sanmıyorsun, değil mi?”</p>

    <p>Rand başını iki yana salladı. <em>İplikler. Görevler.</em> Kendini bir havai fişek misali patlayacak gibi hissediyordu. <em>Işık adına, bana ne oluyor?</em> “Mat, Verin seni ve o hançeri Tar Valon’a götürmeli ki ondan kurtulabilesin. Boşa harcayacak zamanın yok.”</p>

    <p>“Egwene’i kurtarmak zamanı boşa harcamak değil!” Ama Mat hançeri tutan elini titreyene kadar sıkmıştı.</p>

    <p>“Hiçbirimiz geri dönmüyoruz,” dedi Perrin. “Daha değil. Bakın.” Falme’yi gösterdi.</p>

    <p>Araba bahçeleriyle at arazileri düzgün saflar halinde dizilmiş, pullu hayvanların yanında at süren süvari birliklerinin yanı sıra atlar üzerinde zırhlı adamlar, renkli armalarından anlaşılan subaylarla birlikte ilerleyen binlerce Seanchan askeriyle dolarak kararıyordu. Safların arasında <em>grolm</em>’ler ve devasa kuşlarla kertenkelelere benzeyen, ama onlardan biraz farklı yaratıklar ile gri, buruşuk derileri ve kocaman boynuzları olan, tasvir edebildiği hiçbir şeye benzemeyen hayvanlar vardı. Safların arasına belirli aralıklarla onlarca <em>sul’dam</em> ve <em>damane</em> yerleştirilmişti. Rand, Egwene’in de aralarında olup olmadığını merak etti. Askerlerin arkasında kalan şehirde hâlâ ara sıra çatılar patlıyor ve şimşekler hâlâ gökleri bölüyordu. Kanat açıklıkları yirmi adımı bulan iki kanatlı hayvan yükseklerde uçarak dans eden yıldırımlardan hayli uzakta duruyorlardı.</p>

    <p>“Bütün bunlar bizim için mi?” diye sordu Mat inanamadan. “Kim olduğumuzu sanıyorlar ki?”</p>

    <p>Rand’ın aklına verecek bir yanıt geldi, ama cümle tamamıyla oluşmadan önce onu kafasından itti.</p>

    <p>“Diğer tarafa da gitmiyoruz, Lord Rand,” dedi Hurin. “Beyazpelerinler. Yüzlercesi.”</p>

    <p>Rand atını çevirerek koklayıcının işaret ettiği yere baktı. Uzun, beyaz pelerinler içindeki bir hat tepelerin üzerinden yavaşça kendilerine doğru geliyordu.</p>

    <p>“Lord Rand,” diye mırıldandı Hurin, “onlar Valere Borusu’nu görecek olursa, onu bir Aes Sedai’nin yanına asla yaklaştıramayız. Biz de bir daha asla ona yaklaşamayız.”</p>

    <p>“Belki Seanchanlar bu yüzden toplanıyordur,” dedi Mat umutla. “Belki bizimle hiç ilgisi yoktur.”</p>

    <p>“Olsa da olmasa da,” dedi Perrin keyifsizce, “birkaç dakika içinde burada bir savaş kopacak.”</p>

    <p>“İki taraf da bizi öldürebilir,” dedi Hurin, “Boru’yu hiç görmeseler bile. Görürlerse...”</p>

    <p>Rand ne Beyazpelerinleri, ne de Seanchanları düşünemiyordu. <em>Geri dönmeliyim. Dönmeliyim.</em> Valere Borusu’na baktığını fark etti. Hepsi ona bakıyorlardı. Tüm gözler Mat’in eyer kayışında asılı duran kıvrık, altın Boru’nun üzerindeydi.</p>

    <p>“Son Savaş’ta bulunması gerekiyor,” dedi Mat dudaklarını yalayarak. “Daha önce kullanılamayacağını söyleyen hiçbir şey yok.” Boru’yu çekerek kayışlarından kurtardı ve onlara endişeyle baktı. “Bunu söyleyen hiçbir şey yok.”</p>

    <p>Başka kimse bir şey söylemedi. Rand’a konuşamazmış gibi geliyordu; kendi düşünceleri konuşmasına izin vermeyecek kadar telaşla doluydu. <em>Geri dönmeliyim. Geri dönmeliyim.</em> Boru’ya baktıkça düşünceleri daha telaşlı bir hal alıyordu. <em>Dönmeliyim. Dönmeliyim.</em></p>

    <p>Mat Valere Borusu’nu dudaklarına götürürken elleri titriyordu.</p>

    <p>Boru gibi altın, berrak bir notaydı. Etraflarındaki ağaçlar, ayaklarının altındaki toprak, başlarının üzerindeki gökyüzü onunla birlikte tınlıyordu sanki. O tek ve uzun ses, her şeyi içine alıyordu.</p>

    <p>Hiç yoktan bir sis yükselmeye başladı. Önce havada asılı duran ince tutamlar, sonra giderek kalınlaşan dalgalar toprağı nihayet bulutlar gibi kapladılar.</p>

    <p class="paragraf">Geofram Bornhald, havada bir ses yankılanmaya başladığında eyerinde kasıldı, ses o kadar tatlıydı ki, içinden gülmek geliyordu, o kadar hüzünlüydü ki, ağlamak istiyordu. Aynı anda her yönden gelir gibiydi. Bir sis yükselmeye başlayarak gözlerinin önünde büyüdü.</p>

    <p><em>Seanchanlar. Bir şey deniyorlar. Burada olduğumuzu biliyorlar.</em></p>

    <p>Vakit çok erken, şehir çok uzaktı, ama kılıcını çekti –yarım birliğinin hattı boyunca kınından çıkan kılıçların şakırtısı yürüdü– ve, “Birlik tırıs gidecek,” diye seslendi.</p>

    <p>Artık sis her şeyi örtüyordu, ama Falme’nin hâlâ orada, ileride olduğunu biliyordu. Atların hızı arttı; onları görmese de duyabiliyordu.</p>

    <p>Önlerindeki toprak aniden bir gümbürtüyle havaya uçarak üzerine toprak ve çakıltaşları yağdırdı. Sağ tarafındaki beyaz körlüğün içinden bir gürültü, sonra da insanlar ve atların çığlığını duydu, sonra aynı gürültüler solundan geldi. Bir kez daha. Bir kez daha. Sisin gizlediği gümbürtü ve çığlıklar.</p>

    <p>“Birlik hücum edecek!” Topuklarını yanlara gömünce atı öne atladı ve birlikten hâlâ hayatta olanların peşinden gelirken çıkardıkları gümbürtüyü duydu.</p>

    <p>Beyazlığa bürünmüş gümbürtü ve çığlıklar.</p>

    <p>En son düşüncesi üzüntüydü. Byar oğlu Dain’e nasıl öldüğünü anlatamayacaktı.</p>

    <p class="paragraf">Rand artık etraflarındaki ağaçları göremiyordu. Gözleri huşuyla faltaşı gibi açılan Mat Boru’yu indirmişti, ama Boru’nun sesi hâlâ Rand’ın kulaklarında çınlıyordu. Sis her şeyi en halis ağartılmış yünler kadar beyaz dalgalarla örtse de Rand görebiliyordu. Görebiliyordu, ama gördükleri çılgıncaydı. Falme aşağısında bir yerlerde yüzüyordu, kara sınırı Seanchan saflarıyla kararmıştı, sokaklarında yıldırımlar dalgalanıyordu. Falme başının üzerinde asılıydı. Orada Beyazpelerinler hücum ediyor ve atlarının ayakları altında toprak ateş kusarken can veriyordu. Orada limandaki yüksek, kare gemilerin güvertelerinde adamlar koşuşturuyordu ve gemilerden birinde, tanıdık bir gemide, korku içindeki adamlar bekliyordu. Kaptanın yüzünü bile tanıyordu. Bayle Domon. Başını iki eliyle kavradı. Ağaçlar gizlenmişti, ama hâlâ diğer herkesi açıkça görebiliyordu. Hurin endişeliydi. Mat mırıldanıyordu, korku içindeydi. Perrin bunun olması gereken olduğunu bilirmiş gibi görünüyordu. Sis dört bir yanlarını bulandırıyordu.</p>

    <p>Hurin yüksek sesle nefesini tuttu. “Lord Rand!” İşaret etmesine gerek yoktu.</p>

    <p>Dalgalanan sisin içinden, sanki bir dağ yamacından inermiş gibi, atlara binmiş şekiller iniyordu. Başta yoğun sis başka bir şey görmelerine izin vermedi, ama şekiller ağır ağır yaklaştılar ve nefesini tutma sırası Rand’a geldi. Onları tanıyordu. Hepsi zırh giymemiş erkeklerle kadınlar. Giysileriyle silahları her Çağ’dan gelse de hepsini tanıyordu.</p>

    <p>Rogosh Kartalgözlü, ak saçlı ve gözleri isminin hafif bir çıtlatmadan ibaret olduğunu düşündürecek kadar keskin gözlü, babacan bir adam. Gaidal Cain, iki kılıcının kabzası omuzlarının gerisinden görünen, yağız bir adam. Parıldayan gümüş yayı ve gümüş oklarla dolu sadağıyla altın saçlı Birgitte. Diğerleri. Yüzlerini tanıyor, adlarını biliyordu. Ama yüzlerden her birine bakınca aklına yüz ad geliyordu, bazıları o kadar farklıydı ki, ad olduklarını bilmesine rağmen ona ad gibi gelmiyorlardı. Mikel yerine Michael. Paedrig yerine Patrick. Otarin yerine Oscar.</p>

    <p>Önlerinde at süren adamı da tanıyordu. Uzun boylu, kanca burunluydu, kara, çökük gözleri vardı, büyük kılıcı Adalet yanı başındaydı. Artur Şahinkanadı.</p>

    <p>Mat kendisi ve diğerlerinin önünde atlarının dizginlerini çekerlerken onlara alık alık baktı. “Hepiniz?.. Hepiniz bu kadar mısınız?” Rand sayılarının yüzden biraz fazla olduğunu gördü ve her nasılsa öyle olacağını bildiğini fark etti. Hurin’in ağzı açıktı; gözleri neredeyse yuvalarından fırlayacaktı.</p>

    <p>“Bir adamı Boru’ya bağlamak için cesaretten fazlası gerekir.” Artur Şahinkanadı’nın sesi tok ve yüksekti, emir vermeye alışık bir ses.</p>

    <p>“Ya da bir kadını,” dedi Birgitte sertçe.</p>

    <p>“Ya da bir kadını,” diye kabul etti Şahinkanadı. “Az sayıda kişi Çark’a bağlanıp Çağların Deseni’nde Çark’ın iradesince tekrar tekrar dokunur. Tene büründüğün zamanı hatırlayabilseydin, sen de ona anlatabilirdin, Lews Therin.” Rand’a bakıyordu.</p>

    <p>Rand başını iki yana salladı, ama inkârlarla zaman harcayacak değildi. “İstilacılar, kendilerine Seanchan diyen, savaşta zincirlerle bağlı Aes Sedailer kullanan insanlar geldiler. Tekrar denize doğru sürülmeleri gerekiyor. Ve-ve de bir kız var. Egwene al’Vere. Beyaz Kule’den bir çömez. Seanchanlar onu esir tutuyor. Onu serbest bırakmama yardım etmeniz gerek.”</p>

    <p>Artur Şahinkanadı’nın arkasındaki ufak ordudan birilerinin kıkırdadığını ve Birgitte’in yay kirişini deneyerek güldüğünü görünce şaşırdı. “Her zaman başına iş açan kadınları seçersin, Lews Therin.” Sesinde eski arkadaşlar arasındaki şakalaşma gibi, sevecen bir ton vardı.</p>

    <p>“Benim adım Rand al’Thor,” diye çıkıştı. “Acele etmeniz gerek. Fazla zaman yok.”</p>

    <p>“Zaman mı?” dedi Birgitte gülümseyerek. “Bütün zaman bizim.” Gaidal Cain dizginlerini bıraktı ve atını dizleriyle idare ederek iki eline birer kılıç aldı. Kahramanlardan oluşan küçük grubun her yanında kılıçlar kınlarından çıkıyor, yaylar omuzlardan indiriliyor, mızraklar ve baltalar elde tartılıyordu.</p>

    <p>Adalet, Artur Şahinkanadı’nın eldivenli yumruğunda ayna gibi parlıyordu. “Sayısını bilmediğim kadar çok defa senin yanında, pek çok kez de senin karşında savaştım Lews Therin. Çark Desen’e hizmet etmemiz için bizi kendi amaçlarımıza değil, Çark’ın amacına göre dokur. Sen kendini tanımasan da, ben seni tanıyorum. Hep birlikte bu istilacıları senin için buradan süreceğiz.” Savaş atı hopladı ve kaşlarını çatarak etrafına baktı. “Burada yanlış olan bir şey var. Bir şey beni tutuyor.” Birden keskin gözlerini Rand’a çevirdi. “Sen buradasın. Sancak yanında mı?” Arkasındakilerin arasında bir mırıltı dolaştı.</p>

    <p>“Evet.” Rand eyer torbalarının kayışlarını yırtarak açtı ve Ejder’in sancağını çıkardı. Sancak ellerini dolduruyor ve neredeyse aygırının dizlerine kadar iniyordu. Kahramanların arasındaki mırıltılar yükseldi.</p>

    <p>“Desen kendi kendisini yular gibi boyunlarımıza doluyor,” dedi Artur Şahinkanadı. “Sen buradasın. Sancak burada. Bu anın dokuması belirlendi. Boru’ya geldik, ama sancağı izlemek zorundayız. Ve de Ejder’i.” Hurin biri boğazına sarılmış gibi hafif bir ses çıkardı.</p>

    <p>“Kavrulayım,” diye soluğunu bıraktı Mat. “Doğru! Kavrulayım!”</p>

    <p>Perrin atından atlayıp sisin içine yürümeden önce sadece bir an tereddüt etti. Bir kesme sesi geldi ve geri döndüğünde elinde dalları ayrılmış, düz bir sürgün tutuyordu. “Onu bana ver, Rand,” dedi ciddiyetle. “Ona ihtiyaçları varsa... Onu bana ver.”</p>

    <p>Rand onun sancağı direğe bağlamasına aceleyle yardım etti. Perrin elinde direkle atına binince, bir hava akımı açık renkli sancağı dalgalandırır gibi oldu ve yılankavi Ejder canlı gibi hareket etti. Rüzgâr yoğun sise değil, yalnızca sancağa dokunmuş gibiydi.</p>

    <p>“Sen burada kalacaksın,” dedi Rand Hurin’e. “Her şey bittiğinde... Burada güvende olursun.”</p>

    <p>Hurin kısa kılıcını çekerek at sırtından bir işe yarayabilirmiş gibi tuttu. “Af buyurun, Lord Rand, ama sanmıyorum. Duyduklarımın... ya da gördüklerimin onda birini bile anlamıyorum” –sesi mırıldanmaya dönüştükten sonra tekrar yükseldi– “ama buraya kadar geldim ve yolun geri kalanını da gideceğimi sanıyorum.”</p>

    <p>Artur Şahinkanadı koklayıcının omzuna bir şaplak attı. “Bazen Çark aramıza birilerini ekler, dostum. Belki bir gün sen de kendini aramızda bulursun.” Hurin kendisine bir taç önerilmiş gibi oturduğu yerde dikildi. Şahinkanadı eyerinden Rand’a resmiyetle eğildi. “İzninle... Lord Rand. Borazancı, bize Boru’yla müzik çalar mısın? Valere Borusu’nun savaşa giderken bize şarkısıyla eşlik etmesi münasip olur. Sancaktar, yürür müsün?”</p>

    <p>Mat Boru’yu bir kez daha uzun uzun ve yüksek sesle çaldı –sis onun sesiyle çınladı– ve Perrin atını topukladı. Rand balıkçıl nişanlı kılıcını çekerek atını aralarından sürdü.</p>

    <p>Yoğun beyaz bulutlardan başka hiçbir şey görememesine rağmen, her nasılsa önündekileri de görebiliyordu. Birilerinin sokaklarda Güç’ü kullandığı Falme, liman, Seanchan ordusu, ölen Beyazpelerinler, hepsi ayaklarının altında, hepsi başının üzerinde, hepsi aynen eskisi gibiydi. Sanki Boru’nun ilk ötüşünden beri hiç zaman geçmemişti, sanki kahramanlar çağrıya yanıt verirken zaman durmuş da şimdi yeniden başlamış gibiydi.</p>

    <p>Mat’in, Boru’dan çıkardığı çılgın haykırışlar ve atlar hızlanırken nalların yere vururken çıkardığı sesler siste yankılanıyordu. Rand gittiği yeri bilip bilmediğini merak ederek sisin içine daldı. Bulutlar yoğunlaşarak her iki yanında dörtnala giden kahramanların saflarının uzak uçlarını gizledi. Giderek daha fazla kahraman gözden kayboldu, sonunda yalnızca Mat, Perrin ve Hurin’i açıkça görebilir oldu. Hurin gözlerini iri iri açmış, eyerine yapışmış, atını daha hızlı gitmeye teşvik ediyordu. Mat boruyu çalıyor, aralarda kahkahalar atıyordu. Sarı gözleri ışıl ışıl yanan Perrin’in arkasında Ejder sancağı dalgalanmaktaydı. Ardından onlar da kayboldular ve Rand’a atını tek başına sürüyormuş gibi geldi.</p>

    <p>Bir bakıma onları hâlâ ancak artık Falme’yi ve Seanchanları gördüğü gibi görebiliyordu. Onların nerede olduğunu veya kendisinin nerede olduğunu bilmiyordu. Kılıcına daha da sıkı sarılarak gözünü önündeki sise dikti. Sisin içinde tek başına ilerledi ve her nasılsa bunun böyle olması gerektiğini bildi.</p>

    <p>Aniden Ba’alzamon sislerin içinde, önünde belirmiş, kollarını iki yana açmıştı.</p>

    <p>Kızıl vahşice şahlanarak Rand’ı eyerinden aşağı fırlattı. Rand havada uçarken çaresizce kılıcına sarıldı. Zor bir iniş olmadı. Aslında bir hayret hissiyle bunun... boşluğa inmek gibi bir şey olduğunu, düşündü. Bir an sislerin arasında yüzerken bir sonraki an yüzmez olmuştu.</p>

    <p>Ayağa kalktığında atı gitmişti, ama Ba’alzamon hâlâ oradaydı, elinde uzun, kararmış bir asayla ona doğru yürüyordu. Yalnızdılar, sadece onlar ve dalgalanan sis vardı. Ba’alzamon’un arkasında gölge vardı. Arkasındaki sis kara değildi; bu siyahlık beyaz sise ulaşamıyordu.</p>

    <p>Rand başka şeylerin de farkındaydı. Seanchanlarla yoğun sisin içinde karşılaşan Artur Şahinkanadı ve diğer kahramanlar. Sancağı taşıyan, baltasını kendisine yaklaşanların canını yakmaktan çok onları kendisinden uzak tutmak için savuran Perrin. Hâlâ Valere Borusu’ndan çılgın notalar üfleyen Mat. Eyerinden sarkmış, kısa kılıcı ve kalkanıyla bildiği usulde savaşan Hurin. Seanchanların çokluğu yüzünden ilk saldırıda yenilecek gibi görünseler de geriye çekilen kara zırhlı Seanchanlar oldu.</p>

    <p>Rand Ba’alzamon’la karşılaşmak için öne çıktı. Gönülsüzce boşluğu oluşturdu, Gerçek Kaynak’a uzandı, Tek Güç’le doldu. Başka bir yolu yoktu. Belki Karanlık Varlık’a karşı hiç şansı yoktu, ama olan şansı da Güç’te yatıyordu. Güç kollarıyla bacaklarını doldurdu, etrafındaki her şeyi, giysilerini, kılıcını bürümüştü sanki. Güneş gibi parlıyor olması gerektiğini düşündü. Güç içini titretiyordu, kusmak istemesine neden oluyordu.</p>

    <p>“Çekil yolumdan,” dedi pürüzlü bir sesle. “Buraya senin için gelmedim!”</p>

    <p>“Kız için mi?” Ba’alzamon güldü. Ağzı ateşe döndü. Yanıkları neredeyse iyileşmiş, arkada çoktan silinmeye yüz tutmuş birkaç pembe yara izi bırakmıştı. Orta yaşlı, yakışıklı bir adama benziyordu. Ağzı ve gözleri dışında. “Hangisi, Lews Therin? Bu defa sana yardım edecek kimse olmayacak. Ya benimsin ya da ölü. İki durumda da benimsin.”</p>

    <p>“Yalancı!” diye hırladı Rand. Ba’alzamon’a vurmaya çalıştı, ama kararmış tahtadan asa kılıcını bir kıvılcım yağmuruyla engelledi. “Yalanların Babası!”</p>

    <p>“Budala! Çağırdığın o diğer ahmaklar sana kim olduğunu söylemedi mi?” Ba’alzamon’un yüzündeki ateşler kahkahayla kükredi.</p>

    <p>Rand boşluğun içinde yüzerken bile ürperdiğini hissetti. <em>Yalan söylerler miydi? Yenidendoğan Ejder olmak istemiyorum.</em> Kılıcını daha sıkı tuttu. İpeği Aralamak, ama Ba’alzamon her kılıç darbesini engelliyordu; bir demircinin ocağıyla çekicinden çıkanlara benzeyen kıvılcımlar fışkırıyordu. “Falme’de işim var, seninle de işim yok. Seninle asla yok,” dedi Rand. <em>Onlar Egwene’i serbest bırakana kadar onu meşgul etmeliyim.</em> Tuhaf bir biçimde, sislerle örtülü araba bahçeleri ve at arazilerinin arasında savaşın hararetlendiğini görebiliyordu.</p>

    <p>“Seni zavallı sefil. Valere Borusu’nu öttürdün. Artık ona bağlandın. Sence bundan sonra Beyaz Kule’nin solucanları seni serbest bırakır mı? Boynunun etrafına öyle ağır zincirler dolayacaklar ki, onları hiç kesemeyeceksin.”</p>

    <p>Rand o kadar şaşırmıştı ki, bunu boşluğun içinden de hissetti. <em>Her şeyi bilmiyor! Bilmiyor!</em> Bunun yüzünden belli olduğuna emindi. Bunu gizlemek için Ba’alzamon’un üzerine atıldı. Arıkuşu Balgülünü Öpüyor. Suların Üzerindeki Ay. Kırlangıcın Havada Uçuşu. Kılıçla arasında yıldırımlar uzandı. Pırıl pırıl ışıklar siste yağmur gibi yağdı. Yine de Ba’alzamon geriledi, gözleri kor alevler gibi harlıydı.</p>

    <p>Rand bilincinin kıyısında Seanchanların Falme sokaklarında gerilediğini, çaresizce dövüştüğünü gördü. <em>Damane</em>’ler Tek Güç’le toprağı parçalasa da bu ne Artur Şahinkanadı’na, ne de Boru’nun diğer kahramanlarına zarar veremiyordu.</p>

    <p>“Bir kayanın altındaki solucan olarak mı kalacaksın?” diye hırladı Ba’alzamon. “Biz burada dururken kendini öldürüyorsun. Güç içinde köpürüyor. Seni yakıyor. Seni öldürüyor! Bütün dünyada sadece ben sana onu nasıl kontrol edeceğini öğretebilirim. Bana hizmet et ve yaşa. Bana hizmet et ya da öl!”</p>

    <p>“Asla!” <em>Onu yeterince uzun süre tutmam gerek. Acele et, Şahinkanadı. Acele et!</em> Tekrar Ba’alzamon’un üzerine atıldı. Güvercin Kanatlanıyor. Yaprağın Düşüşü.</p>

    <p>Bu kez gerilemeye zorlanan kendisi oldu. Seanchanların, ahırların arasından dövüşerek tekrar ilerlediğini hayal meyal gördü. İki kat çaba sarf etmeye başladı. Yalıçapkınının Gümüşsırtlıyı Alışı. Seanchanlar önde yan yana giden Artur Şahinkanadı ve Perrin’in hücumu karşısında gerilediler. Saman Demeti. Ba’alzamon kılıç darbesini sanki al ateşböceklerinden bir çeşmeyle karşıladı ve Rand asa başını ikiye bölmesin diye sıçrayarak uzaklaşmak zorunda kaldı; darbenin rüzgârı saçını dalgalandırdı. Seanchanlar öne doğru atıldılar. Kıvılcım Çakmak. Kıvılcımlar dolu gibi uçtu, Ba’alzamon kılıç darbesiyle havaya zıpladı ve Seanchanlar gerisingeri parke taşlı sokaklara sürüldüler.</p>

    <p>Rand yüksek sesle ulumak istedi. Birden iki savaşın bağlantılı olduğunu anlamıştı. O ilerlediğinde, Boru tarafından çağrılan kahramanlar Seanchanları geri püskürtüyor; kendisi gerilediğinde Seanchanlar toparlanıyordu.</p>

    <p>“Seni kurtarmayacaklar,” dedi Ba’alzamon. “Seni kurtarabilecek olanlar uzaklara, Aryth Okyanusu’nun diğer kıyısına götürülecek. Onları bir daha görsen bile, tasmalı köleler olacaklar ve yeni efendileri için seni yok edecekler.”</p>

    <p><em>Egwene. Ona bunu yapmalarına izin veremem.</em></p>

    <p>Ba’alzamon’un sesi düşüncelerini bastırdı. “Tek bir kurtuluşun var, Rand al’Thor. Lews Therin Kardeşkatili. Tek kurtuluşun benim. Bana hizmet edersen sana dünyayı veririm. Bana direnirsen, daha önce pek çok kez yaptığım gibi seni yok ederim. Ama bu kez ruhunu yok edeceğim, seni tamamen ve sonsuza dek yok edeceğim.”</p>

    <p><em>Yine ben kazandım, Lews Therin.</em> Bu düşünce boşluğun ötesindeydi, ancak onu yok saymak, duyduğu onca yaşamı düşünmemek kolay değildi. Kılıcının yerini değiştirdi ve Ba’alzamon asasını elinde tarttı.</p>

    <p>Rand ilk kez Ba’alzamon’un balıkçıl nişanlı kılıç ona zarar verebilirmiş gibi davrandığını fark etti. <em>Çelik Karanlık Varlık’ın canını yakamaz.</em> Ama Ba’alzamon kılıcı ihtiyatla izliyordu. Rand kılıçla bir olmuştu. Kılıcın gözle görülenden bin kat küçük parçalarının her birini hissedebiliyordu. Kendi içine dolan Güç’ün kılıcın içine de dolduğunu ve Aes Sedailer tarafından Trolloc Savaşları sırasında örülen çapraşık matrislerin içini kapladığını hissediyordu.</p>

    <p>O zaman bir başka ses duydu. Lan’in sesini. <em>Bir zaman gelecek, bir şeyi yaşamı istediğinden daha çok isteyeceksin.</em> Ingtar’ın sesi. <em>Kılıcı Kınına Koyacağı zamanı seçmek her adamın hakkıdır.</em> Zihninde Egwene’in tasmalı, yaşamını <em>damane</em> olarak geçirirken görüntüsü geldi. <em>Yaşamımın iplikleri tehlikede. Egwene. Şahinkanadı Falme’ye girerse, onu kurtarabilir.</em> Daha ne olduğunu anlamadan tek ayağının üzerinde, kılıcı yüksekte, açık ve savunmasız, ilk Sazlarda Yürüyen Balıkçıl konumunu almıştı. <em>Ölüm tüyden hafif, görev dağdan ağır.</em></p>

    <p>Ba’alzamon ona baktı. “Neden budala gibi sırıtıyorsun, ahmak? Seni tamamen yok edebileceğimi bilmiyor musun?”</p>

    <p>Rand, boşluğun verdiği soğukkanlılığın üzerinde bir sükûnet hissetti. “Sana asla hizmet etmeyeceğim, Yalanların Babası. Bin yaşamda sana hiç hizmet etmedim. Bunu biliyorum. Bundan eminim. Gel. Ölmek zamanı geldi.”</p>

    <p>Ba’alzamon’un gözleri irileşti; bir an Rand’ın yüzünü terleten fırınlar gibiydiler. Ba’alzamon’un arkasındaki siyahlık etrafında kaynaştı ve yüzü sertleşti. “Öl o zaman, solucan!” Asasını mızrak gibi kullanarak savurdu.</p>

    <p>Rand asanın yan tarafına battığını, akkor bir küskü gibi tenini dağladığını hissederek çığlık attı. Boşluk sarsıldı, ama Rand kalan son gücüyle tutundu ve balıkçıl nişanlı kılıcı Ba’alzamon’un kalbine sapladı. Ba’alzamon çığlık attı, Ba’alzamon’un arkasındaki karanlık çığlık attı. Dünya ateşle patladı.</p>
  </div>
</body>
</html>
