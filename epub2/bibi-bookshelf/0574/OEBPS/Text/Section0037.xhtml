<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="28. Desen’de Yeni Bir İplik">28<br />
    Desen’de Yeni Bir İplik</h1>

    <p>Perrin atını sürerken huzursuzluk içinde, Kardeşkatili’nin Hançeri dağlarını izledi. Yol hâlâ yukarı meyilliydi ve sonsuza kadar öyle olacak gibi görünse de Perrin geçidin doruğuna yaklaştığını düşünüyordu. Yolun bir tarafında zemin sert bir meyille, keskin kayaların üzerinde köpüklenen sığ bir dağ pınarına iniyordu; diğer tarafta, donmuş şelaleleri andıran bir dizi yalçın doruk halinde dağlar yükseliyordu. Yol; bazıları insan kafası, bazıları araba kadar büyük taşlarla dolu araziden geçiyordu. Buraya gizlenmek için büyük beceri gerekmezdi.</p>

    <p>Kurtlar, dağlarda insanlar olduğunu söylemişti. Perrin, bunlardan bazılarının Fain’in Karanlıkdostları olup olmadığını merak etti. Kurtlar bilmiyor ya da umursamıyordu. Tek bildikleri, Garabetlerin ileride bir yerde olduğuydu. Ingtar’ın sütunu hızlı gitmeye zorlamasına rağmen hâlâ epey ileridelerdi. Perrin Uno’nun da etrafındaki dağları kendisi gibi izlemekte olduğunu fark etti.</p>

    <p>Yayını sırtına atmış olan Mat, görünüşte kaygısızca, üç renkli topu havada atıp tutarak atını sürüyordu, yine de benzi eskisine göre daha soluktu. Verin onu artık günde iki üç kez kaşlarını çatarak muayene ediyordu ve Perrin, kadının en az bir kez Şifa’yı denediğini fark etmişti, fakat herhangi bir değişme görmemişti. Her halükârda, kadın, bahsetmediği bir şey yüzünden daha düşünceli görünüyordu.</p>

    <p><em>Rand,</em> diye düşündü Perrin Aes Sedai’nin sırtına bakarak. Verin her zaman sütunun en önünde Ingtar ile birlikte at sürüyordu ve her zaman, Shienarlı lordun izin vereceğinden daha hızlı ilerlemelerini istiyordu. <em>Her nasılsa, Rand’dan haberi var.</em> Kafasının içinde kurtlardan gelen görüntüler yanıp sönüyordu. Taştan çiftlik evleriyle taraçalı köylerin hepsi, dağ doruklarının arkasındaydı; kurtlar, onları tepeler veya çayırlar olarak değil, ziyan edilmiş topraklar olarak görüyordu. Bir an bu üzüntüyü paylaştığını fark etti, iki bacaklıların uzun zaman önce terk ettiği yerleri hatırladığını, ağaçların arasında hızla koşuşturmayı ve çenesinin kaçan geyiğin uyluğunda kapanışını... Kendini zorlayarak kurtları kafasından çıkardı. <em>Bu Aes Sedailer hepimizi yok edecek.</em></p>

    <p>Ingtar atını yavaşlatarak Perrin’in yanına geldi. Perrin zaman zaman, Ingtar’ın miğferindeki hilal şeklindeki sorgucu Trolloc boynuzuna benzetiyordu. Ingtar usulca, “Bana kurtların ne söylediğini bir kez daha anlat,” dedi.</p>

    <p>“Sana on kere anlattım,” diye mırıldandı Perrin.</p>

    <p>“Bana tekrar anlat! Kaçırdığım, Boru’yu bulmama yardım edecek herhangi bir şey olabilir...” Ingtar bir nefes alıp yavaşça bıraktı. “Valere Borusu’nu bulmam gerek, Perrin. Bana tekrar anlat.”</p>

    <p>Perrin’in bu kadar tekrardan sonra olayları kafasında sıraya dizmesine gerek yoktu. Tekdüze bir sesle anlattı. “Birisi –ya da bir şey– geceleyin Karanlıkdostlarına saldırmış ve bulduğumuz o Trollocları öldürmüş.” Bunu düşününce midesi artık ağzına gelmiyordu. Kuzgunlar ile akbabalar beslenirken etrafı epey pislerdi. “Kurtlar bu kişiye –ya da bu şeye– Gölgekatili diyorlar; bence bu bir insandı, ama açık seçik görecek kadar yakına gitmediler. Bu Gölgekatili’nden korkmuyorlar, daha çok ona hayranlık duyuyorlar. Artık Trollocların Gölgekatili’ni kovaladıklarını söylüyorlar. Fain’in de onlarla birlikte olduğunu söylüyorlar” –üzerinden bu kadar çok zaman geçmişken bile Fain’in kokusunu, adamın verdiği, ağzını çarpıtan hissi hatırlıyordu– “bu yüzden, Karanlıkdostlarının geri kalanı da orada olmalı.”</p>

    <p>“Gölgekatili,” diye mırıldandı Ingtar. “Bir Myrddraal gibi Karanlık Varlık’a ait olan şeylerden biri mi? Afet’te adına Gölgekatili denebilecek şeyler gördüm, ama... Başka hiçbir şey görmemişler mi?”</p>

    <p>“Yakınına gitmek istememişler. Bir Soluk değildi. Sana söyledim, bir Soluk’u Trolloc’tan bile çabuk öldürürler, sürünün yarısını kaybetseler bile. Ingtar, bunu gören kurtlar bana gelene kadar bunu birbirlerine pek çok kez aktarmışlar. Sana yalnızca bana aktardıklarını söyleyebilirim ve bu kadar çok kez anlatıldıktan sonra...” Uno yanlarına gelince lafını yarıda kesti.</p>

    <p>“Kayalarda Aieller var,” dedi, tek gözlü adam sessizce.</p>

    <p>“Kıraç’tan bu kadar uzakta mı?” dedi Ingtar inanamayarak. Uno artık nasıl yaptıysa yüz ifadesini değiştirmeden gücenmiş görünmeyi başardığından, Ingtar ekledi, “Yok, senden şüphe ediyor değilim. Sadece şaşırdım, o kadar.”</p>

    <p>“Kahrolası benim kendisini görmemi istedi herhalde, yoksa görmezdim.” Uno bunu itiraf etmekten nefret ediyor gibiydi. “Kahrolası yüzü de örtülü değildi, demek ki, öldürmeye çıkmamıştı. Ama bir kahrolası Aiel gördüğünüzde, her zaman görmediğiniz başka Aieller var demektir.” Gözleri birden irileşti. “Görülmekten fazlasını istemiyorsa ne olayım.” İşaret etti: Önlerinde bir adam yola adımını atmıştı.</p>

    <p>Masema’nın kargısı aniden yatay konuma geldi ve adam topuklarını atına gömerek üç adımla dörtnala kaldırdı. Bunu tek yapan da o değildi; dört çelik kargı ucu, yerdeki adama doğru hızla ilerliyordu.</p>

    <p>Ingtar, “Durun!” diye bağırdı. “Durun, diyorum! Olduğu yerde durmayan adamın kulaklarını keserim!”</p>

    <p>Masema atının dizginlerini vahşice çekti. Diğerleri de adamın en çok on adım uzağında bir toz bulutu içinde durdular, kargıları hâlâ adamın göğsüne doğrultulmuş haldeydi. Adam bir elini kendisine doğru uçuşan tozları uzaklaştırmak için kaldırdı; yaptığı ilk hareket buydu.</p>

    <p>Teni güneşten esmerleşmiş ve kızıl saçları, omzuna kadar gelen bir tutam haricinde ensesinde kısa kesilmiş, uzun boylu bir adamdı. Kısa, bağcıklı, çizmelerinden boynunun etrafına gelişigüzel bağlanmış beze kadar, tüm giysileri kaya veya toprak zeminden ayırt edilemeyecek kahverengi ve gri tonlarındaydı. Omzunun üzerinden kısa bir yayın ucu çıkıyordu ve kemerinin bir tarafındaki sadak oklarla doluydu. Diğer tarafta uzun bir bıçak asılıydı. Sol elinde yuvarlak, meşin bir kalkan ile üç tane, en çok beline gelen, uçları en az Shienarlıların kargıları kadar uzun üç mızrak tutuyordu.</p>

    <p>“Ezgisini çalacak kavalcılarım yok,” diye duyurdu adam gülümseyerek, “ama dansı yapmak isterseniz...” Duruşunu değiştirmedi, fakat Perrin adamda ani bir hazırlık havası yakaladı. “Ben Urien, Reyn Aiellerinin, İki Kule boyundanım. Ben bir Kızıl Kalkanlıyım. Beni hatırlayın.”</p>

    <p>Ingtar atından inip miğferini çıkararak öne doğru yürüdü. Perrin de ona katılmadan önce sadece bir an tereddüt etti. Bir Aiel’i yakından görme fırsatını kaçıramazdı. Tavırları kara peçeli bir Aiel gibi olan birini. Aieller, öykülerin tümünde Trolloclar kadar ölümcül ve tehlikeli olarak anlatılıyordu —hepsinin Karanlıkdostları olduğunu söyleyen öyküler bile vardı– ama Urien’in gülümsemesi, Urien her an fırlamaya hazırmış gibi görünmesine rağmen, nedense tehlikeli görünmüyordu.</p>

    <p>“Rand’a benziyor.” Perrin etrafına bakındığında, Mat’in de onlara katıldığını gördü. “Belki de Ingtar haklıdır,” diye ekledi Mat alçak sesle. “Belki Rand gerçekten de Aiel’dir.”</p>

    <p>Perrin başıyla evetledi. “Ama bu hiçbir şeyi değiştirmez.”</p>

    <p>“Hayır, değiştirmez.” Mat, Perrin’in kastettiğinden farklı bir şeyden bahsediyor gibiydi.</p>

    <p>“İkimiz de evimizden çok uzaktayız,” dedi Ingtar Aiel’e. “Ve en azından biz, savaşmaktan başka bir nedenle geldik.” Perrin, Urien’in gülümsemesi konusundaki fikrini değiştirdi; adam aslında hayal kırıklığına uğramış gibiydi.</p>

    <p>“İstediğin gibi olsun, Shienarlı.” Urien o sırada atından inmekte olan Verin’e döndü ve mızraklarının ucunu toprağa gömüp, sağ elini ayası yukarı gelecek şekilde kaldırarak eğilip tuhaf bir selam verdi. Sesinde saygılı bir ton belirdi. “Bilge, suyum sizindir.”</p>

    <p>Verin, dizginlerini askerlerden birine verdi. Yaklaşırken Aiel’i süzdü. “Bana neden böyle hitap ettin? Neden benim Aiel olduğumu düşündün?”</p>

    <p>“Hayır, Bilge. Ama siz Rhuidean’a yolculuk edip sağ çıkmış birine benziyorsunuz. Yıllar, Bilgelere diğer kadınlara ya da erkeklere dokundukları gibi dokunmaz.</p>

    <p>Aes Sedai’nin yüzünde heyecanlı bir bakış belirdi, ana Ingtar sabırsızca konuştu. “Bizler Karanlıkdostları ile Trollocların peşindeyiz, Urien. Onlara dair bir iz gördün mü?”</p>

    <p>“Trolloclar mı? Burada mı?” Urien’in gözleri parladı. “Bu, Kehanetlerde bahsedilen alametlerden biridir. Trolloclar tekrar Afet’ten çıkınca, Üç Kat Topraklar’dan çıkıp eski yerlerimizi geri alacağız.” Shienarlılar arasında mırıldanmalar oldu. Urien onları yüksek bir yerden aşağı bakıyormuş gibi görünmesine neden olan bir gururla süzdü.</p>

    <p>“Üç Kat Topraklar mı?” dedi Mat.</p>

    <p>Perrin onun daha da solgun göründüğünü düşündü; tam anlamıyla hasta gibi değil, sanki uzun süre güneş görmemiş gibi.</p>

    <p>“Siz Afet diyorsunuz,” dedi Urien. “Bizim için orası Üç Kat Topraklar’dır. Bizi yaratacak bir taş kalıp; liyakatimizi kanıtlayacağımız bir sınanma alanı ve günah için bir ceza.”</p>

    <p>“Hangi günah?” diye sordu Mat. Perrin soluğunu tutarak Urien’in elindeki mızrakların fırlamasını bekledi.</p>

    <p>Aiel omuzlarını silkti. “O kadar uzun zaman önceydi ki, Bilgeler ve klan şefleri dışında, kimse hatırlamıyor. Onlar da bundan bahsetmezler. Bize söylemeye içleri elvermediğine göre çok büyük bir günah olmalı, ama Yaratıcı bizi iyi cezalandırıyor.”</p>

    <p>“Trolloclar,” diye ısrar etti Ingtar. “Trollocları gördün mü?”</p>

    <p>Urien başını iki yana salladı. “Görsem öldürürdüm, fakat kayalardan ve gökten başka bir şey görmedim.”</p>

    <p>Ingtar ilgisini kaybederek başını iki yana salladı, ama Verin sesinde keskin bir konsantrasyonla konuştu. “Bu Rhuidean. Nedir? Nerededir? Oraya gidecek kızlar nasıl seçilir?”</p>

    <p>Urien’in yüzü ve gözleri ifadesizleşti. “Bundan bahsedemem, Bilge.”</p>

    <p>Perrin elinde olmadan baltasını kavradı. Urien’in sesinde de bu vardı. Ingtar da kendisini kılıcına uzanmaya hazırlamıştı ve atlı adamların arasında bir kımıldanma vardı. Ama Verin Aiel’in neredeyse göğüs göğse olacak kadar yakınma geldi ve başını kaldırıp yüzüne baktı.</p>

    <p>“Ben senin bildiğin gibi bir Bilge değilim,” dedi ısrarla. “Ben bir Aes Sedai’yim. Bana Rhuidean hakkında söyleyebileceklerini söyle.” Az önce yirmi adamla yüzleşmeye hazır görünen adam şimdi, akçıl saçlı bu tıknaz kadından kaçmak istermiş gibi görünüyordu. “Ben... sana sadece herkes tarafından bilinen şeyleri söyleyebilirim. Rhuidean on üçüncü klan olan Jenn Aiellerinin yurdunda bulunur. Onların hakkında adlarından başka bir şey söyleyemem. Oraya Bilge olmak isteyen kadınlar veya klan şefi olmak isteyen erkekler dışında kimse gidemez. Belki de Jenn Aielleri onlar arasında seçim yapıyordur; bilmiyorum. Pek çok kişi gider, pek azı döner ve dönenler de bu unvanları alır –Bilge veya klan şefi. Daha fazlasını söyleyemem, Aes Sedai. Daha fazlasını söyleyemem.”</p>

    <p>Verin, dudaklarını büzerek ona bakmayı sürdürdü.</p>

    <p>Urien onu hatırlamaya çalışıyormuş gibi gökyüzüne baktı. “Şimdi beni öldürecek misin, Aes Sedai?”</p>

    <p>Verin gözlerini kırpıştırdı. “Ne?”</p>

    <p>“Şimdi beni öldürecek misin? Eski kehanetlerden biri Aes Sedaileri tekrar yüzüstü bırakırsak, onların bizi öldüreceklerini söyler. Kudretinizin Bilgelerinkinden daha büyük olduğunu biliyorum.” Aiel aniden, neşesizce güldü. Gözlerinde vahşi bir ışık vardı. “Yıldırımlarını getir, Aes Sedai. Onlarla dans edeceğim.”</p>

    <p>Aiel öleceğini düşünüyor, ama korkmuyordu. Perrin ağzının açık olduğunu fark etti ve hızla kapadı.</p>

    <p>“Senin Beyaz Kule’de olman için neler vermezdim,” dedi Verin Urien’e bakarak, “ya da en azından konuşmaya razı olman için. Ah, yerinde dur, be adam! Sana zarar verecek değilim. Bu dans meselesiyle bana zarar vermediğin sürece tabii.”</p>

    <p>Urien’in nutku tutulmuş gibiydi. Dört bir yanda atlarının üzerinde oturan Shienarlılara, ortada bir tür dolap döndüğünden şüpheleniyormuş gibi baktı. “Sen bir Mızrağın Kızı değilsin. Mızrakla evlenmemiş bir kadına nasıl el kaldırabilirim? Bu hayat kurtarmak için yapılmadıkça yasaktır, o zaman bile bunu engellemek için yaralanmaya razı olmam gerekir.”</p>

    <p>Verin, “Neden burada, kendi topraklarından bu kadar uzaktasın?” diye sordu. “Neden bize geldin? Kayalarda kalabilirdin, biz de senin orada olduğunu asla bilemezdik.” Aiel tereddüt edince Verin ekledi: “Sadece söylemek istediklerini söyle. Bilgelerinizin ne yaptığını bilmiyorum, ama ben sana zarar verecek ya da seni konuşmaya zorlayacak değilim.”</p>

    <p>“Bilgeler de böyle söyler,” dedi Urien soğuk bir tavırla, “ama bir klan şefinde bile, istediklerini yapmaktan kaçmak için mangal gibi yürek olması gerekir.” Sözlerini dikkatle seçiyor gibiydi. “Ben... birini arıyorum.” Gözleri, Perrin’in, Mat’in ve Shienarlıların üzerinde dolaştı ve hepsini eledi. “Şafakla Gelen’i. Gelişini gösteren büyük işaretler ve alametler olacağı söylenir. Refakatçi birliğinin zırhına bakarak Shienar’dan geldiğini anladım ve bir Bilge’ye benzediğinden, büyük olaylardan, onun gelişinin habercisi olabilecek olaylardan haberdar olabilirsin, diye düşündüm.”</p>

    <p>“Bir adam mı?” Verin’in sesi yumuşak olsa da gözleri birer hançer kadar keskindi. “Bu alametler nedir?”</p>

    <p>Urien başını iki yana salladı. “Onları duyunca ne olduklarını anlayacağımız söylenir; aynı şekilde onu gördüğümüz zaman tanıyacağız, çünkü işaretlenmiş olacak. Batıdan, Dünyanın Omurgası’nın ötesinden gelecek, ama bizim kanımızdan olacak. Rhuidean’a gidecek ve bizi Üç Kat Topraklar’dan çıkaracak.” Sağ eline bir mızrak aldı. Askerler kılıçlarına uzanırken deri ve metal gıcırtıları duyuldu ve Perrin tekrar baltasını tuttuğunu fark etti, ama yüzünde asabi bir ifade olan Verin elini sallayarak hepsini durdurdu. Urien mızraklarının birinin ucuyla toprağa bir çember, çemberin içine de kavisli bir çizgi çizdi. “Bu nişanın altında fethedeceği söylenir.”</p>

    <p>Ingtar; simgeye, yüzünde herhangi bir tanıma belirtisi olmadan, kaşlarını çatarak baktı, fakat Mat alçak sesle kabaca bir şeyler fısıldadı ve Perrin ağzının kuruduğunu hissetti. <em>Aes Sedailerin kadim simgesi.</em></p>

    <p>Verin işareti ayağıyla sildi. “Sana onun nerede olduğunu söyleyemem, Urien,” dedi. “Seni ona götürecek herhangi bir işaret veya alamet de duymadım.”</p>

    <p>“O halde ben de arayışıma devam edeceğim.” Bu bir soru değildi, ama yine de Urien, Shienarlılara gururla, meydan okuyarak bakıp onlara sırtını dönmeden önce, Verin’in başıyla onaylamasını bekledi. Sakince uzaklaştı ve arkasına bakmadan kayaların içinde kayboldu.</p>

    <p>Askerlerden bazıları mırıldanmaya başladı. “Kahrolası deli Aieller” hakkında bir şeyler söyledi ve Masema homurdanarak Aiel’i kargalara terk etmeleri gerektiğini belirtti.</p>

    <p>“Değerli zamanımızı boşa harcadık,” diye duyurdu Ingtar yüksek sesle. “Bunu telafi etmek için daha hızlı gideceğiz.”</p>

    <p>“Evet,” dedi Verin. “Daha hızlı gitmemiz gerek.”</p>

    <p>Ingtar ona bir bakış attı, ama Aes Sedai yerde, ayağının simgeyi sildiği yere bakıyordu. Ingtar, “Atlarınızdan inin,” diye emretti. “Zırhlar yük atlarına. Artık Cairhien sınırlarındayız. Cairhienlilerin onlarla savaşmaya geldiğimizi sanmalarını istemiyorum. Elinizi çabuk tutun!”</p>

    <p>Mat Perrin’e doğru eğildi. “Sence?.. Sence Rand’dan mı bahsediyordu? Biliyorum, delilik, ama Ingtar bile onun Aiel olduğunu düşünüyor.”</p>

    <p>“Bilmiyorum,” dedi Perrin. “Aes Sedailerin arasına karıştığımızdan beri her şey çığırından çıktı.”</p>

    <p>Verin usulca, yere bakmayı kesmeden, adeta kendi kendisine konuştu. “Bir parçası olmalı, ama nasıl? Zaman Çarkı Desen’e hiç bilmediğimiz iplikler mi örüyor? Yoksa Karanlık Varlık yine Desen’e mi dokunuyor?”</p>

    <p>Perrin bir ürperti hissetti.</p>

    <p>Verin başını kaldırıp zırhlarını çıkarmakta olan askerlere baktı. “Acele edin!” diye emretti, Ingtar ile Uno bir araya gelseler toparlayamayacakları kadar buyurgan bir ses tonuyla. “Acele etmemiz gerek!”</p>
  </div>
</body>
</html>
