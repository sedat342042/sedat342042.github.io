<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="20. Saidin">20<br />
    Saidin</h1>

    <p>Rand onları gece boyunca hareket halinde tutmuş, yalnızca şafakta, atları dinlendirmek için kısa bir mola vermelerine izin vermişti. Bunu aynı zamanda Loial’in dinlenmesine izin vermek için yapmıştı. Eyerini altın ve gümüş sandığı içindeki Valere Borusu işgal ettiğinden, Ogier hiç şikâyet etmeden, onları hiç yavaşlatmadan yürüyor veya koşuyordu. Geceleyin bir ara, Cairhien sınırını geçmişlerdi.</p>

    <p>“Onu tekrar görmek istiyorum,” dedi Selene durduklarında. Atından indi ve Loial’in atına doğru yürüdü. Uzun ve ince gölgeleri, şafağın üzerine yeni çıkmış güneşin aksi yönüne, batıya dönüktü. “Onu benim için indir, <em>alantin.</em>” Loial kayışları çözmeye başladı. “Valere Borusu.”</p>

    <p>“Hayır,” dedi Rand Kızıl’ın sırtından inerek. “Loial, hayır.” Ogier bir Rand’a, bir Selene’e baktı; kulakları kararsızlıkla seğiriyordu, ama ellerini çekti.</p>

    <p>“Boru’yu görmek istiyorum,” dedi Selene. Rand, onun kendisinden yaşça büyük olmadığına emindi, ama o an birden dağlar kadar yaşlı ve soğuk, en mağrur halindeki Kraliçe Morgase’ten bile görkemli görünmüştü.</p>

    <p>“Hançeri kapalı tutmamız gerektiğini düşünüyorum,” dedi Rand. “Bildiğim kadarıyla, ona bakmak bile dokunmak kadar kötü olabilir. Bırak ben onu Mat’in eline verene kadar orada kalsın. O- o hançeri Aes Sedailere götürebilir.” <em>Ya Şifa karşılığında ne gibi bir bedel isteyecekler? Ama başka bir seçeneği yok.</em> En azından kendisinin Aes Sedailerle işinin kalmadığı için kendini rahatlamış, hissetmekten dolayı biraz vicdan azabı duyuyordu. <em>Onlarla işim</em> bitti. <em>Öyle ya da böyle.</em></p>

    <p>“Hançer! Anlaşılan, tek düşündüğün o hançer. Sana ondan kurtulmanı söylemiştim. Valere Borusu, Rand.”</p>

    <p>“Hayır.”</p>

    <p>Selene ona yaklaştı. Yürüyüşündeki bir salınım, Rand’ın boğazına bir şey kaçmış gibi hissetmesine neden oldu. “Tek istediğim onu gündüz gözüyle görmek. Ona dokunmayacağım bile. Onu sen tut. Seni, elinde Valere Borusu’yla görmek benim için hatırlanacak bir şey olurdu.” Bunu söylerken Rand’ın ellerini tuttu; dokunuşu, Rand’ın teninin karıncalanmasına ve ağzının kurumasına neden oldu.</p>

    <p>Hatırlanacak bir şey- gittiğinde... Boru sandıktan çıkar çıkmaz hançeri çabucak kapatabilirdi. Boru’yu elinde tutup ışıkta görebilmek büyük bir şey olacaktı.</p>

    <p>Ejder Kehanetleri hakkında daha çok şey bilmeyi diliyordu. Bir defasında Emond Meydanı’nda bir tacir korumasından bunun bir parçasını duyduğunda, Nynaeve adamın omuzlarında bir süpürge sopasını kırmıştı. Duyduğu azıcık şeyde de Valere Borusu geçmiyordu.</p>

    <p><em>Bana istediklerini yaptırmaya çalışan Aes Sedailer.</em> Selene hâlâ gözlerine dikkatle bakıyordu; yüzü o kadar genç ve güzeldi ki, aklındakilere rağmen onu öpmek istedi. Bir Aes Sedai’nin asla onun gibi davrandığını görmemişti, üstelik yaşı belirsiz değil, genç görünüyordu. <em>Benim yaşımdaki bir kız Aes Sedai olamaz.</em> Ama...</p>

    <p>“Selene,” dedi usulca, “sen bir Aes Sedai misin?”</p>

    <p>Selene neredeyse tükürerek ve Rand’ın ellerini fırlatarak, “Aes Sedai,” dedi. “Aes Sedai! Bana sürekli bu hakareti savuruyorsun!” Derin bir nefes aldı ve kendini toparlarmış gibi elbisesini düzeltti. “Ben neysem ve kimsem oyum. Ve Aes Sedai değilim!” Sonra da kendisini sabah güneşini bile serin gösteren sessiz bir soğuklukla sarmaladı.</p>

    <p>Loial ile Hurin bunları ellerinden geldiğince nazikçe karşılayıp sohbet konuları açmaya ve mahcubiyetlerini gizlemeye çalışıyorlardı ki, Selene onları buz gibi bir bakışla yerlerine mıhladı. Yollarına devam ettiler.</p>

    <p>Aynı gece onlara akşam yemeği sağlayan bir dağ pınarının yanında kamp kurduklarında, Selene eski neşesine biraz olsun kavuşmuş gibi, Ogier’le kitaplar hakkında sohbet etmiş, Hurin’le nazikçe konuşmuştu.</p>

    <p>Ancak Rand’la, Rand laf açmadıkça konuşmuyordu, iki yanlarında dev, tırtıklı gri duvarlar gibi yükselen dağların arasında, sürekli yokuş yukarı giderlerken ne o akşam, ne de ertesi gün doğru dürüst konuşmadı. Ama Rand ne zaman ona baksa Selene onu izliyor ve gülümsüyordu. Bu zaman zaman, Rand’ın da ona gülümsemesine, zaman zaman da kendi düşünceleri yüzünden genzini temizleyip kızarmasına neden olan cinsten, bazen de Egwene’in ara sıra takındığı esrarengiz, gizemli gülümsemelere neden oluyordu. Bu her zaman, Rand’ı temkinli olmaya sevk eden türden bir gülümsemeydi –ama en azından gülümsemeydi.</p>

    <p><em>Aes Sedai</em> olamaz.</p>

    <p>Yol, aşağı eğim kazanmaya başladı ve havada alacakaranlık vaadi varken Kardeşkatili’nin Hançeri nihayet, yerini engebeli, ağaçlardan çok çalılarla, ormandan çok fundalıklarla kaplı tepelere bıraktı. Yol yerine ara sıra birkaç araba tarafından kullanılan cinsten, toprak bir keçi yolu vardı. Tarlalar dağlardan bazılarının üzerine set halinde kazınmıştı, ekinlerle dolu, ama bu saatlerde içinde insan olmayan tarlalar. Aralıklı çiftlik binalarından hiçbiri, yola, Rand’ın taştan yapıldıklarından başka bir şeyi ayırt etmesine yetecek kadar yakın değildi.</p>

    <p>İleride köyü gördüğünde, birkaç penceredeki ışık, yaklaşan karanlığa göz kırpmaya başlamıştı bile.</p>

    <p>“Bu gece yataklarda uyuyacağız,” dedi.</p>

    <p>“Bu hoşuma gidecek, Lord Rand.” Hurin güldü. Loial de başını sallayarak onunla hemfikir olduğunu belirtti.</p>

    <p>“Bir köy hanı,” diye burnunu çekti Selene. “Şüphesiz kirlidir ve birayla kafayı çeken, yıkanmamış adamlarla doludur. Neden yine yıldızların altında uyuyamayacakmışız ki? Yıldızların altında uyumaktan keyif aldığımı fark ettim.”</p>

    <p>“Biz uyurken Fain bize yetişse pek de keyif almazdın,” dedi Rand. “O ve Trolloclar. Benim peşimden geliyor, Selene. Boru’nun da, ama bulabileceği benim. Son birkaç gecedir neden bu kadar sıkı nöbet tuttuğumu sanıyorsun?”</p>

    <p>“Fain bize yetişirse, onun icabına bakarsın.” Selene’in sesinde sakin bir güven vardı. “Köyde de Karanlıkdostları olabilir.”</p>

    <p>“Ama kim olduğumuzu bilseler bile, etrafta köylüler varken pek bir şey yapamazlar. Köydeki herkesin Karanlıkdostu olduğunu düşünmüyorsan tabii.”</p>

    <p>“Ya Boru’yu taşıdığını fark ederlerse? Sen şan ve şöhret istemiyor olabilirsin, ama çiftçiler bile bunu hayal eder.”</p>

    <p>“Hakkı var, Rand,” dedi Loial. “Korkarım çiftçiler bile onu almak isteyecektir.”</p>

    <p>“Battaniyeni aç Loial ve sandığın üzerine ser. Onu kapalı tut.” Loial söyleneni yaptı ve Rand başıyla onayladı. Ogier’in çizgili battaniyesinin altında bir kutu veya sandık olduğu belliydi, ama onun bir yolculuk sandığından öte bir şey olduğunu gösteren hiçbir belirti yoktu. “Leydimin giysilerinin içinde bulunduğu sandık,” dedi Rand sırıtıp eğilerek.</p>

    <p>Selene, şakasını sessizlik ve anlaşılmaz bir bakışla karşıladı. Bir an sonra tekrar yola düştüler.</p>

    <p>Neredeyse aynı anda, batan güneşin parıltılarından biri, yerdeki bir şeyden yansıdı. İri bir şey. Yansıttığı ışığa bakılırsa, çok geniş bir şey. Meraka kapılarak atını o yöne çevirdi.</p>

    <p>“Lordum?” dedi Hurin. “Köy?”</p>

    <p>“Önce bunu görmek istiyorum, o kadar,” dedi Rand. <em>Suya düşen güneş ışığından daha parlak. Ne olabilir?</em></p>

    <p>Gözlerini yansımadan ayırmadığından, Kızıl birden durunca şaşırdı. İlerlemesi için doruya ısrar edecekti ki, dev bir çukurun üzerinde, kilden bir uçurumun dibinde durduklarını fark etti. Tepenin büyük bölümü en az yüz adım derinliğinde kazılmıştı. Kesinlikle birden çok tepe ve yanında bazı çiftçilerin tarlaları da kaybolmuştu, zira çukurun genişliği, derinliğinin en az on katıydı. Çukurun uzak tarafındaki toprak sıkıştırılarak bir rampa oluşturulmuş gibiydi. Alt tarafta on iki adam vardı; bir ateş yakıyorlardı; aşağıda, gece çoktan çökmekteydi. Zaman zaman birinin zırhı ışığı yansıtıyor ve kılıçları yan taraflarında asılı duruyordu. Rand onlara doğru dürüst bakmadı bile.</p>

    <p>Çukurun dibindeki kilin dışında, elinde bir kristal küre tutan dev bir el çıkmıştı ve güneşin son ışığıyla parlayan şey buydu. Kürenin büyüklüğü karşısında Rand’ın ağzı açık kaldı, çapı en azından yirmi adım olan pürüzsüz –yüzeyinde en ufak bir çizik olduğundan bile şüpheliydi– bir toptu.</p>

    <p>Elin biraz uzağında, onunla orantılı taştan bir yüz de ortaya çıkarılmıştı. Bu, sakallı bir erkek yüzüydü. Topraktan engin yılların vakarıyla dışarı uğramıştı; geniş yüz hatları, içinde bilgeliği ve ilimi barındırır gibiydi.</p>

    <p>Boşluk, çağrılmadan, bir an içinde tam ve eksiksiz bir şekilde oluştu, <em>saidin</em> ışıldıyor, onu çağırıyordu. Yüze ve ele o kadar dalmıştı ki, ne olduğunu anlamadı bile. Bir zamanlar bir gemi kaptanının elinde koca bir kristal top tutan dev bir elden bahsettiğini duymuştu; Bayle Domon, bunun Tremalking Adası’ndaki bir tepeden dışarı fırladığını iddia etmişti.</p>

    <p>“Bu tehlikeli,” dedi Selene. “Gel, Rand.”</p>

    <p>Rand, “Aşağı inmenin yolunu bulabileceğimi sanıyorum,” dedi dalgın dalgın. <em>Saidin</em> ona şarkı söylüyordu. Dev top, batan güneşin ışığıyla beyaz renkte ışıyor gibiydi. Kristalin derinlerinde, ışık <em>saidin</em>’in şarkısına eşlik ederek dönüyor ve dans ediyor gibi görünüyordu. Aşağıdaki adamların neden bunu fark etmemiş gibi göründüğünü merak etti.</p>

    <p>Selene atıyla yaklaştı ve kolunu tuttu. “Lütfen Rand, gelmen gerekiyor.” Rand şaşkınlıkla kızın eline, sonra kolundan yüzüne baktı. Kız gerçekten endişeli, hatta korkmuş görünüyordu. “Eğer bu kenar atlarımızın altında bel verip bizi düşürerek boyunlarımızı kırmasa bile, aşağıdaki adamlar nöbetçidir ve kimse gelen geçen herkesin incelemesini istediği bir şeyin başına nöbetçi dikmez. Lordun birinin nöbetçileri seni tutuklarsa, Fain’in elinden kaçman ne işine yarayacak? Haydi gel.”</p>

    <p>Aniden –silik, uzak bir düşünceyle– boşluğun etrafını sardığını fark etti. <em>Saidin</em> şarkı söylüyordu ve küre nabız gibi atıyordu –bunu bakmadan bile hissedebiliyordu– ve aklına <em>saidin</em>’in şarkısını söylerse, o koca taştan ağzın açılıp şarkısına katılacağı geldi. Onunla ve <em>saidin</em>’le birlikte. Hep birlikte.</p>

    <p>“Lütfen, Rand,” dedi Selene. “Seninle köye gelirim. Boru’nun lafını bir daha etmem. Sadece gel!”</p>

    <p>Rand boşluğu saldı... ve boşluk gitmedi. <em>Saidin</em> alçak sesle şarkısını söylüyor ve kürenin içindeki ışık bir yürek gibi atıyordu. Kendi yüreği gibi. Loial, Hurin, Selene; hepsi de gözlerini dikmiş ona bakıyordu, ama kristalden çıkan olağanüstü ışığın farkında değil gibiydiler. Boşluğu iterek uzaklaştırmaya çalıştı. Boşluk, granit gibi sağlam durdu; Rand, taş kadar sert bir boşluğun içinde sürükleniyordu. <em>Saidin</em>’in şarkısı, kürenin şarkısının ürpertisini kemiklerinde hissediyordu.</p>

    <p>Amansızca vazgeçmeye direndi, kendi içinde derinliklere uzandı... <em>Yapmayacağım...</em></p>

    <p>“Rand.” Sesin kimden geldiğini bilmiyordu.</p>

    <p>...olduğu kişinin özüne, olduğu şeyin özüne uzandı...</p>

    <p>...olduğu kişinin özüne, olduğu şeyin özüne uzandı...</p>

    <p><em>...yapmayacağım...</em></p>

    <p>“Rand.” Şarkı içini doldurdu, boşluğu doldurdu.</p>

    <p>...taşa dokunmak, zalim bir güneşin ısıttığı, amansız bir gecenin soğuttuğu...</p>

    <p>...amansız bir gecenin soğuttuğu...</p>

    <p><em>...yapmayacağım...</em></p>

    <p>Güç içini doldurdu. Küreyle bir olmuştu.</p>

    <p>“...Gölge’ye gireceğiz, dişlerimiz sıkarak...”</p>

    <p>Güç onundu. Güç onundu.</p>

    <p>“...Kör Eden’in gözüne tükürmeye...”</p>

    <p>Dünyayı Kıracak Güç.</p>

    <p>“...son günde!” Bu bir bağırış halinde çıkmış ve boşluk kaybolmuştu. Kızıl, bağırışından ürkmüştü; aygırın toynaklarının altında ufalanan kil çukura döküldü. Büyük doru at, dizlerinin üzerine çöktü. Rand öne eğilerek dizginleri toparladı ve Kızıl aceleyle kenarın yakınına, güvenliğe koştu.</p>

    <p>Hepsinin gözlerini dikmiş, ona baktıklarını gördü. Selene, Loial, Hurin, hepsi. “Ne oldu?” <em>Boşluk...</em> Alnına dokundu. Boşluk onu saldığında gitmemiş, <em>saidin</em>’in ışığı daha da güçlenmişti ve... Başka bir şey hatırlayamıyordu. <em>Saidin.</em> Üşüdü. “Ben... bir şey mi yaptım?” Hatırlamaya çalışarak kaşlarını çattı. “Bir şey mi söyledim?”</p>

    <p>“Orada heykel gibi oturdun,” dedi Loial, “ve sana kim ne söylerse söylesin, kendi kendine mırıldanıp durdun. Söylediklerini çıkaramadım, ta ki, ölüleri bile uyandıracak kadar yüksek bir sesle ‘günde’ diye bağırıp, neredeyse atını kenardan yuvarlayana kadar. Hasta mısın? Her gün daha da tuhaflaşıyorsun.”</p>

    <p>“Hasta değilim,” dedi Rand haşince, sonra durumu yumuşattı. “Bir şeyim yok, Loial.” Selene onu ihtiyatla izliyordu.</p>

    <p>Çukurun içinden, bağıran adamların sesi geliyordu; sözcüklerini ayırt etmek mümkün değildi.</p>

    <p>“Lord Rand,” dedi Hurin, “bence o muhafızlar bizi sonunda fark etti. Bu tarafa çıkan bir yol biliyorlarsa, her an burada olabilirler.”</p>

    <p>“Evet,” dedi Selene. “Buradan hemen ayrılalım.”</p>

    <p>Rand kazı alanına bir göz attı ve kafasını hemen çevirdi. Büyük kristalin içinde akşam güneşinden yansıyandan başka ışık yoktu, ama ona bakmak içinden gelmiyordu. Küreyle ilgili bir şeyi... neredeyse hatırlayacaktı. “Onları beklemek için bir neden görmüyorum. Hiçbir şey yapmadık. Bir han bulalım.” Kızıl’ı köye çevirdi ve çok geçmeden kuyuyu ve bağıran muhafızları geride bırakmışlardı.</p>

    <p>Pek çok köy gibi Tremonsien de bir tepenin üst tarafını işgal ediyordu, ama yanından geçtikleri çiftlikler gibi bu tepede de taştan setli teraslar oyulmuştu. Özenle belirlenmiş arazi parselleri, arkalarındaki düzgün bahçelerle, birbirleriyle dik açılarla kesişen birkaç düz sokak boyunca kare şeklinde taş evler oturuyordu. Tepenin etrafında dolaşan sokaklara kavis vermek gerekliliği bu sokaklara çok görülmüş gibiydi.</p>

    <p>Yine de akşam çökmeden önce son işlerine koştururken, durup birbirlerine baş sallayarak selam veren insanlar yeterince açık ve dost canlısı görünüyordu. Kısa boylu insanlardı –hiçbirinin boyu Rand’ın omuz hizasını geçmiyordu ve birkaçı Hurin’in boyundaydı– kara gözleri, dar, soluk yüzleri vardı ve göğüslerinin üzerinden geçen renkli bantlar bulunan birkaç tanesi dışında siyah giysilere bürünmüşlerdi. Havayı –Rand’ın burnuna tuhaf ve baharatlı gelen– yemek kokuları dolduruyordu, ancak bir avuç ev kadını hâlâ kapılarının önünde durmuş, sohbet halindeydi; kapılar alt taraf kapalıyken üst taraf açık durabilecek şekilde ikiye bölünmüştü. İnsanlar, dışarıdan gelenlere açık bir düşmanlık belirtisi göstermeden, merakla bakıyordu. Birkaç tanesi Loial’e, Dhurra aygırı kadar iri bir atın yanında yürüyen Ogier’e, fazladan bir an baktı, ama asla bir andan çok değil.</p>

    <p>Tepenin en üstündeki han, kasabadaki diğer tüm binalar gibi taştan yapılmış ve geniş kapılarının üzerine asılmış, boyalı bir tabelayla açıkça işaretlenmişti. Dokuz Halka. Rand, yüzünde bir gülümsemeyle aşağı indi ve Kızıl’ı ön taraftaki direklerden birine bağladı. “Dokuz Halka” çocukken en sevdiği macera öykülerinden biriydi; hâlâ da öyle olduğunu sanıyordu.</p>

    <p>Selene’in atından inmesine yardım ederken kadın hâlâ tedirgin görünüyordu. Rand, “İyi misin?” diye sordu. “Orada seni korkutmadım, değil mi? Kızıl asla benimle birlikte uçurumdan aşağı yuvarlanmaz.” Gerçekte neyin olduğunu merak ediyordu.</p>

    <p>“Beni dehşete düşürdün,” dedi Selene gergin bir sesle. “Üstelik ben kolay kolay korkmam. Kendini öldürebilirdin ve...” Elbisesini düzeltti. “Benimle gel. Bu gece. Hemen. Boru’yu da getir; sonsuza kadar yanında kalayım. Bir düşün. Yanında ben, elinde Valere Borusu. Üstelik bu sadece başlangıç olacak, söz veriyorum sana. Daha başka ne isteyebilirsin?”</p>

    <p>Rand başını iki yana salladı. “Yapamam, Selene. Boru...” Etrafına bakındı. Adamın biri yolun karşı tarafındaki evinin penceresinden baktı, sonra perdeleri aniden kapadı; akşam sokağı kararttı ve artık görünürde Loial ve Hurin’den başka kimse yoktu. “Boru benim değil. Sana bunu söylemiştim.” Selene ona sırtını döndü; beyaz pelerini Rand’ı tuğla duvarlar gibi kendisinden ayırıyordu.</p>
  </div>
</body>
</html>
