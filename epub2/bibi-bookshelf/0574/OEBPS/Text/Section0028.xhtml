<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="19. Hançerin Altında">19<br />
    Hançerin Altında</h1>

    <p>Kardeşkatili’nin Hançeri’nin kenarında gece soğuktu, dağlardaki gecelerin her zaman olduğu gibi. Yüksek doruklardan hızla inen rüzgâr, tepelerdeki kar taçlarının buz gibi soğuğunu taşıyordu. Rand sert zeminde yer değiştiriyor, pelerini ve battaniyesini çekiştiriyordu, ancak yarı uykudaydı. Eli, yanında duran kılıcına gitti. <em>Bir gün daha,</em> diye düşündü uyku mahmurluğuyla. <em>Bir gün daha geçince gideceğiz. Yarın kimse gelmezse, Ingtar da olsa, Karanlıkdostları da, Selene’i Cairhien’e götüreceğim.</em></p>

    <p>Bunu kendisine daha önce de söylemişti. Dağ yamacında durup, Hurin’in izin o diğer dünyada bulunduğunu söylediği yeri –Selene’in Karanlıkdostlarının bu dünyada mutlaka görülecekleri yer olduğunu söylediği yeri– izledikleri her gün kendisine gitme zamanının geldiğini söylemişti. Ve Selene, Valere Borusu’ndan bahsetmiş, koluna dokunmuş, gözlerinin içine bakmıştı ve Rand daha ne olduğunu anlayamadan gitmeden bir gün daha geçirip öyle gitmeyi kabul etmişti.</p>

    <p>Rüzgârın soğuğuna karşı omuzlarını silkerken, Selene’in omzuna dokunuşunu ve gözlerinin içine bakışını düşündü. <em>Egwene bunu görse beni koyun gibi kırkardı, Selene’i de öyle. Egwene daha şimdiden Tar Valon’a ulaşmış ve Aes Sedai olmayı öğreniyor olabilir. Beni bir dahaki görüşünde, muhtemelen beni ehlileştirmeye çalışır.</em></p>

    <p>Yana kayarken eli kılıcın ötesine kayarak Thom Merrilin’in arpı ve flütünün içinde olduğu çıkına değdi. Parmakları bilinçsiz bir biçimde âşığın pelerinini sıktı. <em>O zamanlar mutluydum, sanırım, canımı kurtarmak için kaçmaya çalışıyor bile olsam sanırım o zamanlar mutluydum. Karnımı doyurmak için flüt çalarken. Neyin olup bittiğini bilemeyecek kadar cahildim. Geriye dönüş yok.</em></p>

    <p>Ürpererek gözlerini açtı. Çevredeki tek aydınlık, dolunayı biraz geçmiş ve gökyüzünde hayli alçalmış, küçülen aydan gelen ışıktı. Bir ateş, gözledikleri insanlara yerlerini belli ederdi. Loial uykusunda mırıldandı; bu alçak bir homurdanmaydı. Hurin, dağın az yukarısındaki bir taş çıkıntısında ilk nöbeti tutuyordu; yakında sırası gelen Rand’ı uyandırmaya gelecekti.</p>

    <p>Rand yattığı yerde döndü... ve durdu. Ay ışığında Selene’in siluetinin kendi eyer torbalarının üzerine eğildiğini, ellerinin tokaların üzerinde olduğunu görebiliyordu. Rand yatarken eyer torbalarını hemen yanına bıraktığından emindi; onları yanından hiç ayırmazdı. Onları kızdan aldı. Tüm tokalar sıkılmıştı; kahrolası sancağın olduğu taraftakiler bile. <em>Hayatım nasıl bunu saklamama bağlı olabilir? Biri görür de ne olduğunu anlarsa, yanımda olduğu için ölürüm.</em> Selene’e kuşkuyla baktı.</p>

    <p>Selene, olduğu yerde durup ona baktı. Ay, kara gözlerinde ışıldıyordu. “Aklıma bu giysiyi çok uzun zamandır giydiğim geldi,” dedi. “Arada giyecek başka bir şeyim olsa, onu hiç değilse fırçalayabilirdim. Belki senin gömleklerinden biri.”</p>

    <p>Rand ani bir ferahlama hissederek başıyla onayladı. Elbisesi Selene’i ilk gördüğü günkü kadar temiz geliyordu, ama Egwene’in giysisinde tek bir leke bile olsa, kızın onu hemen temizlemeden rahat etmeyeceğini biliyordu. “Elbette.” Sancak dışında her şeyi tıktığı hacimli cebi açtı ve beyaz ipek gömleklerden birini çıkardı.</p>

    <p>“Teşekkür ederim.” Selene ellerini sırtına götürdü. Rand onun düğmelere uzandığını anladı.</p>

    <p>Gözlerini iri iri açarak öte yana döndü.</p>

    <p>“Bunları açmama yardım etsen çok daha kolay olurdu.”</p>

    <p>Rand boğazını temizledi. “Bu yakışık almaz. Sözlü filan olsak başka ya da...” <em>Bunu düşünmeyi kes! Sen asla kimseyle evlenemezsin.</em> “Yakışık almaz, o kadar.”</p>

    <p>Kızın yumuşak kahkahası, sırtında bir ürpertinin gezinmesine neden oldu, sanki Selene elini sırtında gezdirmişti. Arkasındaki hışırtıları dinlememeye çalıştı. “Ah... yarın... yarın, Cairhien’e gitmek üzere yola çıkacağız,” dedi.</p>

    <p>“Ya Valere Borusu?”</p>

    <p>“Belki de yanıldık. Belki de buraya gelmiyorlardır. Kardeşkatili’nin Hançeri’nde pek çok geçit olduğunu söylüyor. Az daha doğuya gitseler, dağların içine girmeleri gerekmezdi.”</p>

    <p>“Ama izlediğimiz yol buraya geldi. Buraya gelecekler. Boru buraya gelecek. Artık dönebilirsin.”</p>

    <p>“Öyle diyorsun, ama bilmiyorum...” Döndü ve lafı yarım kaldı. Selene’in elbisesi koluna atılmıştı ve üzerinde, Rand’ın bol gelen gömleği vardı. Gömleğin eteği uzundu, onun boyuna göre yapılmıştı, ama Selene bir kadına göre uzun boyluydu. Gömleğin alt tarafı baldırlarının ancak yarısına geliyordu. Rand daha önce bir kadın bacağı görmemiş değildi gerçi, İki Nehir’deki kızlar Suormanı göllerinde yürümeye giderken eteklerini her zaman toplardı. Ama bunu saçlarını örmeye başlamadan uzun zaman önce keserlerdi, üstelik bu karanlıktaydı. Ay ışığı tenini parlatıyor gibiydi.</p>

    <p>“Bilmediğin nedir, Rand?”</p>

    <p>Selene’in sesi, eklemlerindeki buzu çözdü. Gürültülü bir biçimde gırtlağını temizleyerek öte yana döndü. “Iı... bence... ıı... ben... ıı...”</p>

    <p>“Kazanacağın şanı bir düşün, Rand.” Eliyle Rand’ın sırtına dokundu ve Rand neredeyse cıyaklayarak kendini rezil edecekti. “Valere Borusu’nu bulanın kazanacağı şanı düşün. Boru’yu elinde tutanın yanında durmaktan ne kadar da gurur duyacağım! Seninle benim ne denli yükseklere çıkacağımız hakkında en ufak bir fikrin bile yok. Valere Borusu elindeyken, kral olabilirsin. Yeni bir Artur Şahinkanadı olabilirsin. Sen...”</p>

    <p>“Lord Rand!” Hurin nefes nefese kamp alanına girdi. “Lordum, onlar...” Kayarak durup aniden bir guruldama sesi çıkardı. Gözlerini yere indirdi ve durup ellerini ovuşturdu. “Beni affedin, Leydim. Niyetim... Ben... Beni affedin.”</p>

    <p>Loial doğrulup oturunca battaniyesiyle pelerini üzerinden düştü. “Ne oluyor? Nöbet sıram şimdiden geldi mi?” Rand ile Selene’e doğru baktı ve ay ışığında bile gözlerinin faltaşı gibi açıldığı belliydi.</p>

    <p>Rand arkasında Selene’in içini çektiğini duydu. Kıza ikinci bir defa bakmadan ondan uzaklaştı. <em>Bacakları o kadar beyaz, o kadar pürüzsüz ki...</em> “Ne var, Hurin?” Sesinin daha sakin çıkmasını sağladı; kızdığı kendisi mi, Hurin mi, Selene miydi? Selene’e kızmak için bir neden yok. “Bir şey mi gördün, Hurin?”</p>

    <p>Koklayıcı gözlerini yerden kaldırmadan konuştu. “Bir ateş, Lordum, tepelerin aşağısında. Başta görmedim. Ateşi küçük tutup saklamışlar, ama önlerinde ve yukarıdaki birinden değil, peşlerindeki birinden. İki mil, Lord Rand. Kesinlikle üçten az.”</p>

    <p>“Fain,” dedi Rand. “Ingtar peşinden gelen kimseden korkmaz. Fain olmalı.” Aniden ne yapacağını bilemedi. Fain’i bekliyorlardı, ama adam anca bir mil ötelerindeyken, kararsızlığa düşüyordu. “Sabahleyin... sabahleyin peşlerinden gideriz. Ingtar ile diğerleri onlara yetiştiğinde, onlara hemen işaret edebiliriz.”</p>

    <p>“Demek ki,” dedi Selene. “Bu Ingtar denen adamın Valere Borusu’nu ve bunun şanını almasına izin vereceksin.”</p>

    <p>“İstemiyorum...” Düşünmeden arkasını döndü ve Selene oradaydı işte: ay ışığında solgun bacaklarıyla ve çıplaklığından tek başmayken olduğundan daha fazla rahatsız olmadan. <em>İkimiz baş başa olduğumuzdan,</em> dedi kafasının içinde bir ses. <em>O Boru’yu bulan adamı istiyor.</em> “Üçümüz onu ellerinden alamayız. Ingtar’ın yanında, yirmi tane kargılı asker var.”</p>

    <p>“Onu alamayacağını bilemezsin. Bu adamın kaç tane müridi var? Bunu da bilmiyorsun.” Sesi sakin, ama kararlıydı. “Aşağıda kamp kurmuş bu adamların Boru’yu ellerinde tuttuklarından bile emin değilsin. Tek yolu, aşağı inip gözlerinle görmek. <em>Alantin</em>’i de yanına al; onun türünün gözleri ay ışığında bile keskindir. Üstelik doğru kararı verirsen, Boru’yu sandığının içinde taşıyacak kadar da kuvvetli.”</p>

    <p><em>Haklı. Fain olduğundan emin değilsin.</em> Hurin ortada olmayan bir izi arayarak etrafta dolansa, gerçek Karanlıkdostları nihayet geldiğinde de hepsi öyle ortalıklarda olsa amma hoş olurdu. “Ben yalnız giderim,” dedi. “Hurin ile Loial kalıp seni korur.”</p>

    <p>Selene bir kahkaha atarak ona öyle zarafetle yaklaştı ki, sanki dans eder gibiydi. Başını kaldırıp ona baktığında, ay ışığının düşürdüğü gölgeler yüzünü gizemlerle örtüyordu ve bu gizem onu daha da güzelleştiriyordu. “Sen dönüp beni koruyana kadar kendi başımın çaresine bakabilirim. <em>Alantin</em>’i al.”</p>

    <p>“O haklı, Rand,” dedi Loial ayağa kalkarak. “Ay ışığında senden daha iyi görebilirim. Benim gözlerim sayesinde, senin tek başına gitmek zorunda kalacağın kadar yakına gitmemiz gerekmeyebilir.”</p>

    <p>“Pekâlâ.” Rand kılıcının yanına yürüdü ve beline taktı. Yayıyla sadağını olduğu yerde bıraktı; yay karanlıkta pek işe yaramazdı ve niyeti dövüşmek değil bakmaktı. “Hurin, bana bu ateşi göster.”</p>

    <p>Koklayıcı onu yokuştan indirerek, dağdan çıkan dev bir parmak olan kaya çıkıntısına götürdü. Ateş, bir noktacıktan ibaretti –Hurin’in ilk işaret edişinde onu görmedi bile. Ateşi yakan her kimse, görülmesini istememişti. Ateşi kafasına iyice yerleştirdi. Kampa döndüklerinde Loial Kızıl’ı ve kendi atını eyerlemişti. Rand doru atın sırtına tırmanırken, Selene eline yapıştı. “Şanı hatırla,” dedi usulca. “Hatırla.” Gömlek, üzerine Rand’ın hatırladığından daha iyi oturuyor gibiydi, sanki kendini kadının gövdesine göre ayarlamıştı.</p>

    <p>Derin bir nefes alıp elini geri çekti. “Onu hayatın pahasına koru, Hurin. Loial?” Kızıl’ın yanlarını usulca topukladı. Ogier’in büyük bineği, arkasında ağır adımlarla ilerliyordu.</p>

    <p>Hızlı ilerlemeye çalışmadılar. Gecenin örtüsü dağ yamacını kaplamıştı ve ayın saldığı gölgeler yüzünden bastıkları yere güvenemiyorlardı. Rand artık ateşi göremiyordu –şüphesiz, aynı düzeyde olduklarında gözlerden daha iyi gizlenmişti– ama konumunu kafasına yazmıştı. İki Nehir’de arapsaçı gibi dolaşık Batıormanı’nda avlanmayı öğrenen biri için ateşi bulmak hiç de zor olmayacaktı. <em>Ya sonra ne olacak?</em> Selene’in yüzü hayal gibi önündeydi. <em>Boru’yu elinde tutanın yanında olmaktan ne kadar gurur duyacağım.</em></p>

    <p>“Loial,” dedi aniden düşüncelerini toparlamaya çalışarak, “sana söylediği bu <em>alantin</em> de nedir?”</p>

    <p>“Kadim Lisan’da bir sözcük, Rand.” Ogier’in atı yolunu kararsızlıkla seçiyor, ama Ogier onu gün ışığında gidiyorlarmış gibi kolaylıkla idare ediyordu. “Kardeş anlamına gelir ve <em>tia avende alantin</em>’in kısaltılmış halidir. Ağaçların Kardeşi. Ağaçkardeşi. Çok resmi bir hitaptır, ama Cairhienlilerin resmi olduğunu duymuştum. En azından soylu Evlerin. Orada gördüğüm avamdan insanlar hiç de resmi değildi.”</p>

    <p>Rand kaşlarını çattı. Bir çoban resmi, bir Cairhien soylu Evinde pek hoş karşılanmazdı. <em>Işık adına, Mat senin hakkında yanılmamış. Aklını kaçırmışsın, üstelik de koca bir kafan var. Ama</em> evlenebilecek <em>olsaydım...</em></p>

    <p>Artık düşünmek istemiyordu ve o daha ne olduğunu anlayamadan boşluk içinde oluşmuş, düşüncelerini başka birine ait, uzak şeylermiş gibi gösteriyordu. <em>Saidin</em> ona parlıyor, onu çağırıyordu. Dişlerini gıcırdattı ve yok saymaya çalıştı. Bu, kafasının içinde kor bir kömürü yok saymaya çalışmak gibiydi, ama hiç değilse onu kontrol altında tutabiliyordu. Ucu ucuna. Neredeyse boşluğu bırakacaktı, ama Karanlıkdostları orada, gecenin içindeydi ve artık daha yakındılar. Ve de Trolloclar. Boşluğa, boşluğun tedirgin dinginliğine bile ihtiyacı vardı. <em>Ona dokunmak zorunda değilim. Değilim.</em></p>

    <p>Bir süre sonra Kızıl’ın dizginlerini çekti. Bir tepenin dibinde durdular, yamaçlarındaki geniş aralıklı ağaçlar gecenin karanlığında kapkaraydı. “Artık yakın olduğumuzu sanıyorum,” dedi usulca. “En iyisi yolun geri kalanını yayan gidelim.” Eyerden aşağı kaydı ve dorunun dizginlerini bir dala bağladı.</p>

    <p>“İyi misin?” diye fısıldadı Loial aşağı inerken. “Sesin bir tuhaf geliyor.”</p>

    <p>“İyiyim.” Sesinin gergin çıktığını fark etti. Gerilmiş. <em>Saidin</em> ona sesleniyordu. <em>Hayır!</em> “Dikkatli ol. Tam olarak ne kadar uzakta olduğuna emin olamıyorum, ama o ateşin hemen önümüzde bir yerde olması gerek. Sanırım tepenin üzerinde.” Ogier başıyla onayladı.</p>

    <p>Rand yavaşça ağaçtan ağaca geçerek her adımını dikkatle atıyor, bir ağaç gövdesine takılıp ses çıkarmasın diye kılıcını sıkı sıkı tutuyordu. Yerde çalıların olmadığına şükrediyordu. Loial onu büyük bir gölge gibi izliyordu; Rand onu bundan fazla seçemiyordu. Her şey ayın gölgelerinden ve karanlıktan ibaretti.</p>

    <p>Aniden ay ışığının bir oyunu önündeki gölgeleri birbirinden ayırdı ve bir meşinyaprağın pürüzlü gövdesine dokunarak olduğu yerde donup kaldı. Yerlerdeki loş tümsekler battaniyelere sarınmış insanlara dönüştü ve onlardan ayrı bir yerde daha iri tümseklerden oluşan bir grup vardı. Uyuyan Trollodar. Ateşin üzerine su atmışlardı. Dalların arasından geçen bir ay ışığı, yerde, iki grubun orta yerinde bir altın ve gümüş parıltısı yakaladı. Ay ışığı parlaklaşır gibi oldu; bir an açık seçik görebildi. Uyuyan bir adamın şekli parıltının yakınında yatıyordu, ama gözünü alan o değildi. <em>Sandık. Boru.</em> Üzerinde de başka bir şey, ay ışığında parlayan al bir nokta. <em>Hançer! Fain onu neden oraya?..</em></p>

    <p>Loial’in dev eli, Rand’ın ağzının ve yüzünün hatırı sayılır bir bölümünün üzerine kapandı. Rand bükülerek Ogier’e baktı. Loial yavaşça, hareket dikkat çekecekmiş gibi, sağını işaret etti.</p>

    <p>Rand başlangıçta hiçbir şey göremedi, sonra en çok on adım uzakta bir gölge hareket etti. Uzun, iri cüsseli bir gölgeydi ve hayvan burnu vardı. Rand’ın nefesi kesildi. Bir Trolloc. Trolloc havayı koklarmış gibi burnunu kaldırdı. Bazıları kokuya göre avlanırdı.</p>

    <p>Bir an boşluk sallandı. Karanlıkdostu kampında birisi kımıldandı ve Trolloc o tarafa döndü.</p>

    <p>Rand olduğu yerde donarak boşluğun sükûnetinin onu sarmalamasına izin verdi. Eli kılıcındaydı, ama onu düşünmüyordu. Boşluk her şeydi. Ne olacaksa olacaktı. Trolloc’u gözlerini bile kırpmadan izledi.</p>

    <p>Loial ağzını Rand’ın kulağına yaklaştırdı. “Uyuyor,” diye fısıldadı hayretle.</p>

    <p>Rand başıyla onayladı. Tam ona Trollocların tembel olduğunu, korku yüzünden mecbur kalmadıkça, öldürme dışındaki her türlü işi bırakmaya meyilli olduğunu anlatmıştı. Yine kampa döndü. Orada her şey hâlâ durgun ve sakindi. Ay ışığı artık sandığın üzerine vurmuyordu, ama yine de Rand onun hangi gölge olduğunu biliyordu. Onu zihninin içinde, altın parıltıları saçarak, gümüş kutusunun içinde, boşluğun ötesinde, <em>saidin</em>’in ışıltısında yüzerken görebiliyordu. Valere Borusu ve Mat’in ihtiyaç duyduğu hançer; ikisi de neredeyse dini uzatsa tutacağı kadar yakındı. Selene’in yüzü de sandıklarla birlikte yüzüyordu. Sabahleyin Fain’in kafilesini takip edebilir ve Ingtar’ın onlara katılmasını bekleyebilirlerdi. Ingtar gelirse; koklayıcı olmadan hâlâ izi sürebilmişse. Yo, asla daha iyi bir fırsat olmazdı. Hepsi elini uzatsa tutabileceği kadar yakındı. Selene dağda bekliyordu.</p>

    <p>Loial’e onu izlemesini işaret ederek karın üstü yattı ve sandığa doğru süründü. Ogier’in boğuk soluk alma sesini duydu, ama gözleri, önündeki tek gölgeli tümseğin üzerindeydi.</p>

    <p>Solunda ve sağında Karanlıkdostları ve Trolloclar yatıyordu, fakat bir defasında Tam’in bir geyiğe gizlice yaklaşarak hayvanın zıplayarak kaçmasına meydan vermeden, ellerini yan tarafına koyduğunu görmüştü; Tam’den bunu öğrenmeye çalışmıştı. <em>Delilik!</em> Düşünce hayal meyal, neredeyse uzanamayacağı kadar uzaktan uçarcasına geçti. <em>Bu delilik! Sen –aklını– kaçırıyorsun!</em> Loş düşünceler; başka birinin düşünceleri.</p>

    <p>Yavaşça, sessizce, o tek ve özel gölgeye uzandı ve bir elini uzattı. Elinin dokunuşunu, altınla işlenmiş girift süsler karşıladı. Bu, Valere Borusu’nun içinde olduğu sandıktı. Eli kapağın üzerinde başka bir şeye dokundu. Kınından çıkarılmış hançer. Karanlıkta gözleri irileşti. Hançerin Mat’e yaptığını hatırlayarak geriledi, boşluk da tedirginliğiyle birlikte yerinden oynadı.</p>

    <p>Yakında uyuyan adam –sandıktan en az iki adım uzaklıkta ve diğerlerinden oldukça uzak bir köşede– uykusunda homurdandı ve battaniyelerini üzerinden attı. Rand, boşluğun düşünceleri ve korkuyu silip götürmesine izin verdi. Adam uykusunda huzursuzca mırıldanarak sakinleşti.</p>

    <p>Rand elini tekrar hançere uzattı, ama dokunmadı. Başlangıçta Mat’e zarar vermemişti. Hiç değilse fazla değil; çabuk değil. Tek bir hızlı hareketle hançeri kaldırdı, kemerinin arkasına tıktı ve çıplak tenine dokunma süresini en aza indirebilirmiş gibi elini hemen çekti. Belki de ederdi, Mat ise hançer olmadan kesinlikle ölürdü. Onu orada hissedebiliyordu, onu aşağı çeken, ona baskı yapan bir ağırlık gibiydi neredeyse. Ama boşluğun içinde bu his çabucak silinerek, yerini alışkın olduğu başka bir şeye bıraktı.</p>

    <p>Gölgelerle sarmalanmış sandığa bakmaya ancak bir an daha harcadı –Boru’nun içeride olması gerekiyordu, ama sandığın nasıl açıldığını bilmiyordu ve tek başına da yerinden kaldıramazdı– sonra etrafta Loial’e bakındı. Ogier’i kendisinden pek de uzak olmayan bir yerde çömelmiş, bir uyuyan insan Karanlıkdostlarına, bir uyuyan Trolloclara bakmak için dev kafasını döndürürken buldu. Gece vakti bile, Loial’in gözlerinin açılabildiği kadar açıldığı belliydi; ayın ışığında fincan tabağı kadar geniş görünüyorlardı. Rand uzanıp Loial’in elini tuttu.</p>

    <p>Ogier irkildi ve soluğunu tuttu. Rand, parmağını dudaklarına götürdü, Loial’in elini sandığın üzerine koydu ve el hareketleriyle yerden kaldırmasını işaret etti. Bir süre –ona sonsuz gibi gelen bir süre, gece vakti, dört bir yandaki Karanlıkdostları ve Trollocların arasında; birkaç yürek atımından uzun sürmüş olamazdı– Loial baktı. Sonra, yavaşça, kollarını altın sandığın etrafına sardı ve ayağa kalktı. Bunu yaparken hiç çaba sarf etmemiş gibiydi.</p>

    <p>Dikkatle, gelirken olduğundan bile büyük bir dikkatle, Rand, Loial ve sandığın peşinden yürüyerek çıkmaya başladı. İki elini de kılıcının üzerine koymuş, uyuyan Karanlıkdostları Trollocların hareketsiz şekillerini izledi. Onlar uzaklaşırken bütün o gölgeli şekiller karanlığın içinde daha derinlerde yutulmaya başladı. <em>Neredeyse özgürüz. Başardık!</em></p>

    <p>Sandığın yanında uyumakta olan adam aniden boğuk bir çığlık atarak doğrulup oturdu, ardından ayağa fırladı. “Gitmiş! Uyanın, sizi pislikler! Gitmişşşş!” Fain’in sesi; Rand boşluğun içinden bile tanımıştı onu. Diğerleri, Karanlıkdostları ve Trolloclar aceleyle ayağa kalktılar; ne olduğunu öğrenmek için birbirlerine sesleniyor ve hırlıyorlardı. Fain’in sesi yükselerek bir ulumaya dönüştü. “Senin olduğunu biliyorum, al’Thor! Benden saklanıyorsun, ama dışarıda olduğunu biliyorum! Bulun onu! Bulun onu! Al’Thooooor!” Adamlar ve Trolloclar dört bir yana dağıldılar.</p>

    <p>Boşluğa bürünmüş haldeki Rand, yürümeye devam ediyordu. Kampa girdiğinde neredeyse aklından çıkan <em>saidin,</em> karşısında nabız gibi atıyordu.</p>

    <p>“Bizi göremez,” diye fısıldadı Loial. “Atlara ulaştığımızda-”</p>

    <p>Karanlığın içinden bir Tollok fırladı; bir insan yüzünde ağız ve burnun olması gereken yerde, zalim bir kartal gagası vardı, tırpanı andıran kılıcı çoktan havayı yarmaya başlamıştı.</p>

    <p>Rand düşünmeden hareket etti. Kılıçla bir olmuştu. Duvarda Dans Eden Kedi. Trolloc düşerken çığlık attı, ölürken bir daha.</p>

    <p>“Koş, Loial!” diye emretti Rand. <em>Saidin</em> onu çağırıyordu. “Koş!”</p>

    <p>Loial’in bükülerek acayip bir koşu kopardığının hayal meyal farkındaydı, ama gecenin içinden, domuz burunlu ve boynuzlu, çivili baltasını kaldırmış başka bir Trolloc belirdi. Rand çevik bir hareketle Trolloc ile Ogier’in arasına süzüldü; Loial Boru’yu götürmeliydi. Rand’dan kafa ve omuz farkıyla uzun ve ondan bir buçuk kat geniş olan Trolloc, sessiz bir hırlamayla üzerine yürüdü. Saraylı Yelpazeyle Dokunuyor. Bu defa çığlık yoktu. Geceyi izleyerek geri geri Loial’in peşinden yürüdü. <em>Saidin</em> ona şarkı söylüyordu, şarkısı öyle tatlıydı ki... <em>Güç hepsini yakabilir; Fain ile diğerlerini yakıp kül edebilir. Hayır!</em></p>

    <p>İki Trolloc daha, kurt ve koç, parlayan dişler ve kıvrık boynuzlar. Dikenli Çalıların Arasındaki Kertenkele. İkincisi devrilir, boynuzları neredeyse omzuna sürünürken, Rand bir dizinin üzerinden rahat bir hareketle kalktı. <em>Saidin</em>’in sesi onu ayartarak okşuyor, onu bin bir ipek sicimle çekiyordu. <em>Hepsini Güç’le yak. Yo. Yo! Bunu yapmaktansa ölürüm daha iyi. Ben ölürsem hepsi biter.</em></p>

    <p>Kararsızlık içinde avlanan ufak bir grup Trolloc göründü. Üç, dört. Aniden biri Rand’ı işaret etti ve diğerlerinin saldırıya geçerken yanıtladığı bir uluma kopardı.</p>

    <p>“Bitsin!” diye bağırdı Rand ve üzerlerine sıçradı.</p>

    <p>Bir an şaşkınlıktan yavaşladılar, sonra genizden, keyif dolu, kana susamış haykırışlarla, kaldırdıkları kılıçları ve baltalarıyla geldiler. Rand, aralarında <em>saidin</em>’in şarkısı eşliğinde dansını etti. Arıkuşu Balgülünü Öpüyor. İçini dolduran o şarkı o kadar kurnazdı ki... Kızgın Kumlardaki Kedi. Kılıç ellerinde, daha önce hiç olmadığı kadar hayat bulmuş gibiydi ve balıkçıl nişanlı bir kılıç <em>saidin</em>’i ondan uzak tutabilirmiş gibi dövüşüyordu. Balıkçıl Kanatlarını Açıyor.</p>

    <p>Rand, etrafındaki hareketsiz şekillere baktı. “Ölsem daha iyi,” diye mırıldandı. Gözlerini tepede, kampın bulunduğu yere doğru kaldırdı. Fain oradaydı, Karanlıkdostları ve başka Trolloclar. Dövüşülemeyecek kadar çok. Karşı karşıya gelip de hayatta kalınamayacak kadar çok. O yana doğru bir adım attı. Sonra bir adım daha.</p>

    <p>“Rand, haydi gel!” Loial’in ısarcı, fısıltı halindeki çağrısı, boşluğun içinden süzülerek ona doğru geldi. “Yaşam ve Işık adına, Rand, haydi gel!”</p>

    <p>Rand, kılıcını bir Trolloc’un ceketine silmek için dikkatle eğildi. Sonra, sanki Lan onu idman yaparken izliyormuşçasına resmi bir tavırla, onu tekrar kınına yerleştirdi.</p>

    <p>“Rand!”</p>

    <p>Rand telaş edecek bir şey yokmuş gibi, atların yanındaki Loial’e katıldı. Ogier, altın sandığı, eyer torbalarından çıkardığı kayışlarla eyerinin üzerine bağlıyordu. Sandık, kavisli selenin üzerinde dengede dursun diye pelerinini alta tıkmıştı.</p>

    <p><em>Saidin</em>’in şarkısı susmuştu. İnsanın içini bulandıran ışıltı hâlâ oradaydı, ama Rand onu dövüşerek gerçekten uzaklaştırmış gibi geride duruyordu. Rand buna şaşarak boşluğun yok olmasına izin verdi. “Galiba aklımı kaçırıyorum,” dedi. Birden nerede olduklarının farkına vararak, geldikleri yöne bir baktı. Yarım düzine kadar farklı yönden bağırışlar ve ulumalar, arama belirtileri geliyordu, ama takip edildiklerine dair bir işaret yoktu. Henüz. Kızıl’ın sırtına atladı.</p>

    <p>“Bazen söylediklerinin yarısını anlamıyorum,” dedi Loial. “Aklını kaçırman gerekiyorsa, en azından Leydi Selene ile Hurin’in yanına dönene kadar bekleyemez misin?”</p>

    <p>“Eyerinde o varken nasıl ata bineceksin?”</p>

    <p>“Koşacağım!” Ogier, atının dizginlerini tutup hızlı bir koşu kopararak dediğini yaptı. Rand da onu izledi.</p>

    <p>Loial’in belirlediği tempo, bir atın tırısından daha hızlıydı. Rand, Ogier’in bunu uzun süre devam ettiremeyeceğinden emindi, ama Loial’in ayakları gevşemedi. Rand bir defasında koşuda bir atı geçmesinin doğru olabileceğine karar verdi. Loial ara sıra koşarken arkasına bakıyordu, ama Karanlıkdostlarının haykırışlarıyla Trollocların ulumaları uzaklık arttıkça siliniyordu.</p>

    <p>Zemin daha keskin bir meyil aldığında bile, Loial’in temposu yavaşlamadı ve dağ yamacındaki kamp alanlarına yalnızca biraz sık nefes alarak daldı.</p>

    <p>“Elinizde.” Selene’in bakışları Loial’in eyerindeki süslü sandığa giderken sesi mutluluk doluydu. Üzerinde yine kendi elbisesi vardı, Rand’a taze karlar kadar beyaz görünüyordu. “Doğru seçimi yapacağını biliyorum. Ona... bakabilir miyim?”</p>

    <p>“Peşinizden gelen oldu mu, Lordum?” diye sordu Hurin tedirginlikle. Sandığa huşuyla bakıyordu, ama gözleri gecenin içine, dağın aşağısına kaydı. “Peşinize düştülerse, hızlı hareket etmemiz gerekecek.”</p>

    <p>“Ettiklerini sanmam. Kaya çıkıntısına git de bir şey görebiliyor musun, bak.” Hurin aceleyle dağın yukarısına tırmanırken Rand eyerinden indi. “Selene, sandığın nasıl açıldığını bilmiyorum. Loial, sen biliyor musun?” Ogier başını iki yana salladı.</p>

    <p>Selene’in boyunda bir kadın için bile, Loial’in eyeri yerin hayli yukarısındaydı. Selene uzanıp sandığın üzerindeki ince desenlere dokundu, elini üzerlerinden geçirdi, bastırdı. Bir tıklatma oldu ve kapağı kaldırarak açtı.</p>

    <p>Parmak uçlarında yükselip bir elini içeri daldırırken, Rand omzunun üzerinden uzandı ve Valere Borusu’nu kaldırdı. Onu daha önce bir kez görmüş, ama hiç dokunmamıştı. Güzel yapılmış olmasına rağmen, çok eski veya çok kudretli bir şeye benzemiyordu. Hafif ışıkta parlayan, kıvrık bir altın boruydu, çan şeklindeki bölümünün etrafında akıp giden bir yazı vardı. Parmağıyla yabancı harflere dokundu. Ay ışığını yakalıyor gibiydiler.</p>

    <p><em>“Tia mi aven Moidin isainde vadin,”</em> dedi Selene. “‘Mezar, çağrıma engel değildir.’ Sen, Artur Şahinkanadı’nın hiç olmadığı kadar büyük olacaksın.”</p>

    <p>“Onu Shienar’a, Lord Agelmar’a götürmeliyim.” <em>Tar Valon’a gitmesi gerek,</em> diye düşündü, <em>ama Aes Sedailerle işim bitti. Bırak Agelmar’la lngtar götürsün onlara.</em> Boru’yu tekrar sandığa yerleştirdi; ay ışığını yansıtıyor, göz alıyordu.</p>

    <p>“Bu delilik,” dedi Selene.</p>

    <p>Rand bu sözcüğü duyunca irkildi. “Delilik ya da değil, yapacağım bu. Sana söylemiştim, Selene, büyüklüğü istemiyorum. Orada, gerideyken istediğimi sandım. Bir süre istediğim şeyler olduğunu sandım...” <em>Işık adına, o kadar güzel ki. Egwene. Selene. İkisine de layık değilim.</em> “Bir şey beni ele geçirmişti sanki.” Saidin <em>benim için geldi, ama onu bir kılıçla dövüşerek savdım. Yoksa bu da mı delilik?</em> Derin bir nefes aldı. “Valere Borusu’nun ait olduğu yer Shienar. Ya da orası değilse, Lord Agelmar onunla ne yapılacağını bilir.”</p>

    <p>Hurin, dağın yukarısından ortaya çıktı. “Ateş yine orada, Lord Rand, öncekinden de büyük. Ve bağırışlar duyduğumu sandım. Hepsi tepelerin aşağısındaydı. Henüz dağa çıktıklarını sanmam.”</p>

    <p>“Beni yanlış anlıyorsun, Rand,” dedi Selene. “Artık geri dönemezsin. Artık kendini bağladın. O Karanlığın Dostları sırf sen Boru’yu ellerinden aldın diye dönüp gitmezler. Tam tersine. Hepsini öldürmenin bir yolunu bilmiyorsan, daha önce onları avladığın gibi, şimdi de onlar seni avlıyor olacaklar.”</p>

    <p>“Hayır!” Loial ve Hurin Rand’ın hiddetine şaşırmış görünüyordu. Rand ses tonunu yumuşattı. “Hepsini öldürmenin bir yolunu bilmiyorum. İsterlerse sonsuza kadar yaşasınlar, hiç umurumda değil.”</p>

    <p>Selene, başını iki yana sallarken uzun saçları dalgalar halinde sallandı. “O halde geri değil, sadece ileri gidebilirsin. Cairhien surlarının güvenliğine, Shienar’a dönmenden çok daha kısa sürede ulaşabilirsin. Yanımda birkaç gün daha geçirmek düşüncesi sana bu kadar mı külfetli geliyor?”</p>

    <p>Rand sandığa baktı. Selene’in varlığı bir yük olmaktan uzaktı, ama onun yanındayken, kendisini düşünmemesi gereken şeyleri düşünmekten alamıyordu. Yine de gerisingeri kuzeye gitmek, Fain ile müritleri tehlikesini göze almak demekti. Selene bu konuda haklıydı. Fain asla vazgeçmezdi. Ingtar güneye gelirse –ki Rand onun güneye dönmesini gerektirecek bir şeyden haberli değildi– er ya da geç Cairhien’e varırdı.</p>

    <p>“Cairhien,” diye kabul etti. “Bana oturduğun yeri göstermen gerekecek, Selene. Cairhien’e hiç gitmedim.” Sandığı kapatmaya uzandı.</p>

    <p>Selene, “Karanlığın Dostlarından başka bir şey mi aldın?” dedi. “Daha önce bir hançerden bahsetmiştin.”</p>

    <p><em>Nasıl unutabilirim?</em> Sandığı olduğu gibi bıraktı ve hançeri kemerinden çıkardı. Çıplak bıçak boynuz gibi kıvrımlı, oklar ise altın yılanlar şeklindeydi. Kabzasına yerleştirilmiş, başparmağın tırnağı büyüklüğünde bir yakut, ay ışığında kem bir göz gibi parlıyordu. Tüm giriftliğine, gayet iyi bildiği yozluğuna rağmen, alelade bir bıçaktan farklı görünmüyordu.</p>

    <p>“Dikkatli ol,” dedi Selene. “Kendini kesme.”</p>

    <p>Rand, içinde bir ürperti hissetti. Sırf yanında taşımak bile tehlikeliyse, bir kesiğin insana ne yapacağını bilmek istemiyordu. “Bu, Shadar Logoth’tan gelme,” dedi diğerlerine. “Onu uzun süre yanında taşıyan herkesi saptırır ve onları Shadar Logoth’ta olduğu gibi, kemiklerine kadar yozlaştırır. Aes Sedailerin Şifası olmadan, bu yozlaşma, insanı eninde sonunda öldürür.”</p>

    <p>“Demek Mat’in hastalığı bu,” dedi Loial usulca. “Hiç şüphelenmemiştim.” Hurin, Rand’ın elindeki hançere baktı ve ellerini ceketinin önüne sildi. Koklayıcı mutlu görünmüyordu.</p>

    <p>“Hiçbirimiz ona gereğinden fazla dokunmamalı,” diye devam etti Rand. “Onu taşımanın bir yolunu bulacağım-”</p>

    <p>“O tehlikeli.” Selene bıçağa, yılanlar gerçek ve zehirliymiş gibi, kaşlarını çatarak bakıyordu. “Onu at gitsin. Bırak ya da başka ellere düşmesini istemiyorsan göm, ama ondan kurtul.”</p>

    <p>“Mat’in ona ihtiyacı var,” dedi Rand kararlılıkla.</p>

    <p>“Fazla tehlikeli. Bunu sen söyledin.”</p>

    <p>“Ona ihtiyacı var. Am... Aes Sedai Şifa’da kullanılmazsa Mat’in öleceğini söyledi.” <em>Ellerinde onu bağlayan bir ip hâlâ var, ama bu hançer onu kesecek. Ben de ondan ve Boru’dan kurtulana kadar, ellerinde beni tutan bir ip de olacak, ama ne kadar çekerlerse çeksinler ben dans etmeyeceğim.</em></p>

    <p>Hançeri sandığın içine, Boru’nun kıvrımına yerleştirdi –ona ancak yetecek kadar yer vardı– ve kapağı iterek kapadı. Kapak keskin bir tıkırtıyla kapandı. “Bu bizi ondan korur.” Koruyacağını ümit ediyordu. Lan, sesinin kendinden en emin çıkması gereken zamanın kendinden en az emin olduğun zaman olduğunu söylerdi.</p>

    <p>“Sandık bizi kesinlikle koruyacaktır,” dedi Selene gergin bir sesle. “Şimdi de gece uykumun geri kalan kısmını bitirmeye niyetliyim.”</p>

    <p>Rand başını iki yana salladı. “Fazla yakındayız. Fain zaman zaman beni bulabiliyor gibi görünüyor.”</p>

    <p>“Korkuyorsan Birlik’i ara,” dedi Selene.</p>

    <p>“Sabah olduğunda o Karanlıkdostlarından olabildiğince uzak olmak istiyorum. Atını ben eyerlerim.”</p>

    <p>“İnatçı!” Sesi öfkeli geliyordu ve Rand ona baktığında, ağzı kara gözlerine hiç yaklaşmayan bir gülümsemeyle bükülmüştü. “İnatçı bir adam en iyi...” Sustu ve bu Rand’ı kaygılandırdı. Kadınlar sık sık bir şeyleri söylemeden bırakır gibiydi ve kısıtlı deneyimlerine göre, en büyük belalar söylemediklerinden çıkıyordu. Rand eyerini beyaz kısrağın sırtına atıp kolanları ayarlamak üzere eğilirken Selene onu sessizlik içinde izledi.</p>

    <p class="paragraf">“Hepsini toplayın!” diye hırladı Fain. Keçi burunlu Trolloc gerileyerek ondan uzaklaştı. Artık içine yığılmış tahtalarla büyütülmüş ateş tepeyi titreşen gölgelerle dolduruyordu. İnsan müritleri ateşin yanına toplanmıştı; Trollocların geri kalanıyla birlikte karanlığın içinde dolaşmaya korkuyorlardı. “Hayatta olanların hepsini toplayın ve aralarından biri kaçmaya çalışırsa, bununla aynı şeye maruz kalacaklarını bildirin.” Ona alThor’un bulunamadığı haberini getiren ilk Trolloc’u işaret etti. Hâlâ kendi kanıyla çamura dönmüş toprağı dövüyor, kasılırken toynakları yerde oyuklar açıyordu. “Gidin,” diye fısıldadı Fain ve keçi burunlu Trolloc gecenin içine doğru koştu.</p>

    <p>Fain diğer insanlara horgörüyle baktı <em>–daha işe yarayacaklar–</em> ve sonra dönüp gözlerini geceye, Kardeşkatili’nin Hançeri’nde bir yerlere dikti. Al’Thor da orada, dağların içinde bir yerlerdeydi. Boru’yla birlikte. Bunu düşününce dişlerini gıcırdattı. Tam olarak nerede olduğunu bilmiyordu, ama bir şey onu dağlara doğru çekiyordu. Al’Thor’a doğru. Karanlık Varlık’ın... armağanının... bu kadarı elinde kalmıştı. Bunu doğru dürüst düşünmemişti, düşünmemeye çalışmıştı; ama Boru gittikten <em>–Gittikten!–</em> sonra al’Thor oradaydı, bir parça et açlıktan kırılan bir köpeği nasıl çekerse, onu öyle çekiyordu kendisine.</p>

    <p>“Artık köpek değilim. Artık köpek değilim!” Diğerlerinin ateşin etrafında huzursuzca kımıldandığını duydu, ama duymazlıktan geldi. “Bana yapılanın bedelini ödeyeceksin, al’Thor! Dünya ödeyecek!” Gecenin içine delice kahkahalar savurdu. “Dünya ödeyecek!”</p>
  </div>
</body>
</html>
