<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="48. İlk İddia">48<br />
    İlk İddia</h1>

    <p>Min, parke taşlı sokakta, isterik çığlıklar atmayan herkese tekabül eden beti benzi atmış, boş boş bakan kalabalıkların arasından kendine ite kaka yok açarak ilerliyordu. Görünürde nereye koştukları hakkında hiçbir fikri olmayan birkaçı koşuyordu, ama çoğu, kalmaktan çok gitmekten korkarak kötü yönetilen kuklalar gibi, hareket ediyordu. Egwene’i, Elayne’i veya Nynaeve’i bulmayı ümit ederek yüzleri aradı, ama tek gördüğü Falmelilerdi. Ve de onu, gövdesine bağlı bir ip kadar kesin bir şekilde çeken bir şey vardı.</p>

    <p>Bir kez dönüp arkasına baktı. Seanchan gemileri limanda yanıyordu ve liman ağzının ilerisinde başka alevler de gördü. Çok sayıda kare şekilli gemi çoktan batan güneşte küçülmüştü, <em>damane</em>’lerin rüzgârları hızlandırarak yapabildiği kadar hızlı ilerliyorlar ve tek bir ufak gemi, kendisini sahil boyunca taşıyacak bir rüzgârı yakalamak için yana eğilerek limandan çıkıyordu. Gördüğü şeylerden sonra Min Bayle Domon’u onları daha fazla beklemediği için suçlamıyordu; adamın bu kadar kalmasının bile şaşılacak bir şey olduğunu düşündü.</p>

    <p>Limanda, kuleleri çoktan söndürülmüş ateşlerden kararmış da olsa, yanmayan tek bir Seanchan gemisi vardı. Uzun gemi limanın ağzına doğru süzülürken, atlı bir şekil birden limanın kenarındaki yarlarda belirdi. Suyun üzerinde at sürüyordu. Min’in ağzı açıldı. Şekil yayını kaldırırken gümüş parıltıları görüldü; kutuya benzeyen gemiye doğru bir gümüş izi, yayla gemiyi birleştiren, ışıltılı bir hat uzandı. Min’in o mesafeden bile duyabildiği bir gümbürtüyle öndeki kule tekrar alevlere gömüldü ve denizciler güvertede koşuşturmaya başladılar.</p>

    <p>Min gözlerini kırpıştırdı ve tekrar baktığında atlı şekil gitmişti. Gemi hâlâ yavaş yavaş okyanusa doğru ilerliyor, tayfası alevlerle mücadele ediyordu.</p>

    <p>Kendisini şöyle bir sarstıktan sonra tekrar yokuşu çıkmaya başladı. O gün suyun üzerinden atla geçen biri yüzünden dikkati bir andan uzun süre dağılamayacak kadar çok şey görmüştü. <em>Gerçekten Birgitte ile yayı olsa bile. Ve de Artur Şahinkanadı. Onu gördüm. Gördüm.</em></p>

    <p>Yüksek, taş binaların önüne gelince, kararsızca durup sersemlemiş gibi ona sürünüp geçen insanlara kulak asmadan bekledi. Gitmesi gereken yer içeride bir yerdeydi. Merdivenleri koşarak çıkıp kapıyı iterek açtı.</p>

    <p>Kimse onu durdurmaya çalışmadı. Gördüğü kadarıyla binada kimse yoktu. Falmelilerin çoğu sokakta, hep birlikte delirip delirmediklerine karar vermeye çalışıyordu. Evin ortasından arkadaki bahçeye çıktı ve aradığı oradaydı.</p>

    <p>Rand bir meşenin altına sırtüstü uzanmış, yatıyordu; yüzü solgun, gözleri kapalıydı, sol eli otuz santimden sonrası erimiş gibi görünen bir kılıcın kabzasını kavramıştı. Göğsü fazla yavaş inip kalkıyordu ve ritmi normal nefes alan birinin düzenli ritmi değildi.</p>

    <p>Min sakinleşmek için derin bir nefes alarak onun için ne yapabileceğine bakmaya gitti. İlk iş o kılıç dibinden kurtulmaktı; kıvranmaya başlarsa kendisine ve ona zarar verebilirdi. Min elini zorla açtı ve kabza Rand’ın eline yapışınca yüzünü buruşturdu. Yüzünü ekşiterek kılıcı yana attı. Kabzadaki balıkçıl ele damgasını vurmuştu. Ama Rand’ın orada baygın yatmasının nedeninin bu olmadığına emindi. <em>Bu nasıl oldu? Nynaeve daha sonra üzerine bir merhem sürebilir.</em></p>

    <p>Onu aceleyle muayene edince kesikleriyle morluklarının çoğunun yeni olmadığını gördü –en azından kan kabuk bağlayacak zaman bulmuştu, morlukların da yanları sararmaya başlamıştı– ama sol tarafında ceketi yanarak delinmişti. Min ceketi açıp gömleği yukarı çekti. Nefesini dişlerinin arasından saldı. Rand’ın yan tarafında yanmış bir yara vardı, ama kendi kendisine dağlanmıştı. Min’i asıl sarsan Rand’ın teninin verdiği histi. Buz gibi bir his veriyordu; hava bile onun yanında sıcak kalıyordu.</p>

    <p>Min, Rand’ı omuzlarından kavrayarak onu binaya doğru sürüklemeye başladı. Rand kendisini salmıştı, ölü gibi ağırdı. “Koca ahmak,” diye homurdandı. “Şöyle kısa boylu ve hafif olamazdın, değil mi? Bütün bu bacak boyu ve omuz illa olacak. Burada yatmana göz yummam gerekir.”</p>

    <p>Ama Rand’ın bedenini gerekli olandan fazla bir yerlere vurmamak için özen göstererek merdivenleri güçbela çıktı. Onu kapının hemen içinde bırakarak belini ovdu ve kendi kendisine Desen hakkında bir şeyler mırıldanarak aceleyle etrafı aradı. Evin arkasında ufak bir yatak odası vardı, belki de bir hizmetkârın odasıydı; odada üzerine battaniyeler yığılmış ve şöminesine kütükler yerleştirilmiş bir yatak vardı. Birkaç saniye içinde battaniyeleri geri itip ateşi ve yatağın yanındaki bir lambayı yakmıştı. Sonra Rand’ı almak için geri döndü.</p>

    <p>Onu odaya sokmak ve yatağa yatırmak kolay olmadı, ama ikisini de ancak biraz nefes nefese kalarak başardı ve Rand’ın üzerini örttü. Bir an sonra bir elini battaniyelerin altına soktu; yüzünü buruşturup başını iki yana salladı. Çarşaflar buz gibi soğuktu; battaniyelerin tutması için hiç vücut sıcaklığı yoktu. Şöyle bir içini çekerek örtülerin altında Rand’ın yanına sokuldu. Gözleri hâlâ kapalı, nefes alışı hâlâ düzensizdi, ama Min Nynaeve’i getirmeye gitse döndüğünde Rand’ı ölmüş bulacağını düşünüyordu. <em>Onun bir Aes Sedai’ye ihtiyacı var,</em> diye düşündü. <em>Benim tek yapabileceğim, ona biraz sıcaklık, vermeye çalışmak.</em></p>

    <p>Bir süre Rand’ın yüzünü inceledi. Gördüğü sadece yüzüydü; asla bilinci açık olmayan birini okuyamazdı. “Ben yaşça büyük erkeklerden hoşlanırım,” dedi ona. “Eğitimli ve zeki erkeklerden. Çiftliklerle, koyunlarla ve çobanlarla hiç ilgilenmem. Özellikle de delikanlı çobanlarla.” İçini çekerek Rand’ın yüzündeki saçları çekti; Rand’ın saçları ipek gibiydi. “Ama sen aslında bir çoban değilsin, değil mi? Artık değil. Işık adına, neden Desen beni sana yetiştirdi? Neden yanımda hiç yiyecek olmadan bir düzine aç Aiel’le gemi kazasına uğramak gibi güvenli ve basit bir şey olamadı?”</p>

    <p>Koridordan bir ses geldi ve kapı açılırken başını kaldırdı. Egwene orada durmuş, ateşin ve lambanın ışığında onlara bakıyordu. Tek söylediği, “Ah,” oldu.</p>

    <p>Min’in yanakları kızardı. <em>Neden yanlış bir şey yapmışım gibi davranıyorum? Aptal!</em> “Ben... ben onu sıcak tutuyorum. Baygın ve buz gibi soğuk.”</p>

    <p>Egwene odaya daha fazla girmedi. “Ben- beni çektiğini hissettim. Bana ihtiyaç duyduğunu. Elayne de hissetti. Bunun şeyle- onun ne olduğuyla ilgili olduğunu sanmıştım, ama Nynaeve hiçbir şey hissetmedi.” Derin, titrek bir nefes aldı. “Elayne ile Nynaeve atları alıyor. Bela’yı bulduk. Seanchanlar atlarının çoğunu arkada bırakmış. Nynaeve elimizden geldiği kadar çabuk gitmemiz gerektiğini söylüyor ve-ve... Min, artık onun ne olduğunu biliyorsun, değil mi?”</p>

    <p>“Biliyorum.” Min kolunu Rand’ın başının altından almak istiyordu, ama kendi kendisini hareket etmeye zorlayamıyordu. “Her halükârda, bildiğimi sanıyorum. Her neyse, yaralı. Onun için onu sıcak tutmaktan başka bir şey yapamam. Belki Nynaeve yapabilir.”</p>

    <p>“Min, biliyorsun... onun evlenemeyeceğini biliyorsun. O... hiçbirimiz için... güvenli değil, Min.”</p>

    <p>“Kendi adına konuş,” dedi Min. Rand’ın yüzünü göğsüne doğru çekti. “Elayne’in söylediği gibi. Beyaz Kule uğruna onu bir kenara fırlattın. Onu ben alsam sana ne?”</p>

    <p>Egwene ona çok uzun gelen bir süre boyunca yüzüne baktı. Rand’a değil, sadece ona. Yüzünün kızardığını hissetti ve gözlerini kaçırmaya çalıştı, ama yapamadı.</p>

    <p>“Ben gidip Nynaeve’i getireyim,” dedi Egwene nihayet ve sırtını düz, başını dik tutarak odadan çıktı.</p>

    <p>Min ona seslenmek, peşinden gitmek istedi, ama orada donmuş gibi kaldı. Hüsran gözyaşları gözlerini yakıyordu. <em>Olması gereken bu. Biliyorum. Hepsinde okudum. Işık, bunun bir parçası olmak istemiyorum.</em> “Hepsi senin suçun,” dedi Rand’ın görüntüsüne. “Hayır, değil. Ama sanırım bedelini ödeyeceksin. Hepimiz örümcek ağındaki sinekler gibi yakalandık. Ya ona gelecekte bir kadın, henüz tanımadığı bir kadın olacağını söylesem? Ya siz bu konuda ne düşünürsünüz, iyi Lord Çobanım? Hiç de çirkin değilsin, ama... Işık adına, seçeceğin kişinin ben olup olmayacağımı bilmiyorum bile. Beni seçmeni isteyip istemediğimi bile bilmiyorum. Yoksa üçümüzü birden dizinde oynatmaya mı çalışacaksın. Bu senin suçun olmayabilir, Rand al’Thor, ama adil değil.”</p>

    <p>“Rand al’Thor değil,” dedi ahenkli bir ses kapıdan. “Lews Therin Telamon. Yenidendoğan Ejder.”</p>

    <p>Min bakakaldı. Bu Min’in gördüğü en güzel kadındı, soluk, düzgün bir teni, uzun, siyah saçları ve gece kadar kara gözleri vardı. Gümüş kemerli elbisesi o kadar beyazdı ki, yanında kar bile pis kalırdı. Tüm takıları gümüştü. Min öfkelendiğini hissetti. “Ne demek istiyorsun? Sen kimsin?”</p>

    <p>Kadın yaklaşıp yatağın başında durdu –hareketleri o kadar zarifti ki, Min daha önce hiçbir kadının hiçbir şeyini kıskanmamış olmasına rağmen içinde bir kıskançlık hissetti– ve Min orada değilmiş gibi Rand’ın saçını düzeltti. “Sanırım henüz inanmıyor. Biliyor, ama inanmıyor. Adımlarını yönlendirdim, onu ittim, çektim, ayarttım. Her zaman inatçıydı, ama bu kez onu şekillendireceğim. Ishamael, olayları kendisinin kontrol ettiğini sanıyor, ama aslında ben ediyorum.” Parmağı Rand’ın alnında bir işaret çizer gibi dolaştı; Min tedirginlikle bunun Ejderin Dişi’ni andırdığını düşündü. Rand kımıldanarak mırıldandı, Min onu bulduğundan beri ilk sesi ve hareketiydi.</p>

    <p>“Sen kimsin?” diye sordu Min. Kadın ona baktı, sadece baktı, ama Min kendisini sırtını yastıklara bastırıp Rand’a hararetle sarılır buldu.</p>

    <p>“Bana Lanfear derler, kızım.”</p>

    <p>Min’in ağzı birden o kadar kurumuştu ki, hayatı buna bağlı olsa bile, konuşamazdı. <em>Terkedilmişlerden biri! Hayır! Işık adına, hayır!</em> Tek yapabildiği, başını iki yana sallamaktı. Bu inkâr Lanfear’ın gülümsemesine neden oldu.</p>

    <p>“Lews Therin eskiden de benimdi, şimdi de benim, kızım. Ben onu almaya gelene kadar, bana onun için iyi bak.” Ve gitmişti.</p>

    <p>Min boş boş bakakaldı. Bir an oradayken bir an sonra kaybolmuştu. Min Rand’ın baygın bedenine sıkı sıkı sarıldığını fark etti. Rand’ın kendisini korumasını istermiş gibi hissetmemeyi dilerdi.</p>

    <p class="paragraf">Bitkin yüzü amansız bir azimle sertleşmiş Byar batan güneşi arkasına alıp dörtnala ilerledi ve hiç arkasına bakmadı. Görmesi gereken her şeyi, o kahrolası sisten görebileceği her şeyi görmüştü. Birlik ölmüştü, Geofram Bornhald ölmüştü ve bunun tek bir açıklaması vardı; Karanlıkdostları onlara ihanet etmişti; İki Nehirli Perrin gibi Karanlıkdostları. Bu haberi Lord Kumandan’ın oğlu, Tar Valon’u gözleyen Işığın Evlatları’yla birlikte olan Dain Bornhald’a götürmesi gerekiyordu. Ama verecek daha kötü haberleri de vardı, üstelik de bizzat Pedron Niall’a. Ona Falme’nin üzerindeki göklerde ne gördüğünü anlatmalıydı. Atını dizginleriyle kamçıladı ve hiç arkasına bakmadı.</p>
  </div>
</body>
</html>
