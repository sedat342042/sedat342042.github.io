<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Seçimler">17<br />
    Seçimler</h1>

    <p>“Kaçarız,” dedi Rand. “Hurin, izi dörtnala giderken takip edebilir misin?”</p>

    <p>“Evet, Lord Rand.”</p>

    <p>“O halde fırla bakalım. Biz-”</p>

    <p>“Bir yararı olmaz,” dedi Selene. <em>Grolm</em>’lerin boğuk havlamalarından huzursuzca yerinde dans etmeyen tek at, onun beyaz kısrağıydı. “Onlar vazgeçmez, asla. Bir kez kokunu aldılar mı, <em>grolm</em>’ler seni yakalayana kadar gece gündüz demeden gelirler. Hepsini öldürmen veya başka bir yere gitmenin bir yolunu bulman gerekiyor. Rand, Geçit Taşı bizi başka bir yere götürebilir.”</p>

    <p>“Hayır! Onları <em>öldürebiliriz.</em> Ben öldürebilirim. Birini öldürdüm zaten. Sadece beş taneler. Tek bulmam gereken...” Etrafına bakınarak ihtiyacı olan noktayı arayıp buldu. “Peşimden gelin!” topuklarını gömerek Kızıl’ı dörtnala kaldırdı, diğerlerinin nal seslerini duymadan da peşinden geleceklerinden emindi.</p>

    <p>Seçtiği yer, üzerinde ağaç olmayan alçak, yuvarlak bir tepeydi. Hiçbir şey ona görünmeden yaklaşamazdı. Eyerinden aşağı atladı ve uzun yayını çıkardı. Loial ile Hurin de yerde yanına geldiler; Ogier dev değneğini elinde tartarken koklayıcının kısa kılıcı elindeydi. Ne değnek ne de kılıç <em>grolm</em>’lerin üzerlerine gelmesi durumunda pek işe yaramayacaktı. <em>Yaklaşmalarına izin vermeyeceğim.</em></p>

    <p>“Bu riske girmeye gerek yok,” dedi Selene. Eyerinden eğilip Rand’a konsantre olurken <em>grolm</em>’lere doğru dürüst bakmıyordu bile. “Geçit Taşı’na kolaylıkla onlardan önce varabiliriz.”</p>

    <p>“Onları durduracağım.” Rand aceleyle sadağında kalan okları saydı. Her biri kolu kadar uzun, on tanesi Trolloc zırhını delmek üzere tasarlanmış, keski gibi uçları olan on sekiz ok. Trolloclarda olduğu kadar <em>grolm</em>’lerde de işe yararlardı. Bunlardan dördünü diklemesine önündeki toprağa sapladı; beşinciyi yayına yerleştirdi. “Loial, Hurin, aşağıda hiçbir faydanız olmaz. Atlarınıza binin ve içlerinden biri beni geçerse Selene’i Taş’a götürmeye hazır olun.” İş buna varırsa bu yaratıklardan birini kılıcıyla öldürebilip öldüremeyeceğini merak etti. <em>Sen</em> gerçekten de <em>aklını kaçırmışsın! Güç bile bu kadar kötü değil!</em></p>

    <p>Loial bir şey söyledi, ama Rand onu duymadı; ihtiyaçtan olduğu kadar kendi düşüncelerinden kaçmak için de boşluğu aramaya başlamıştı bile. <em>Seni neyin beklediğini biliyorsun. Ama bu yolla ona dokunmak zorunda değilim.</em> Aydınlık orada, ışık göz eriminin hemen dışındaydı. Kendisine doğru akar gibiydi, ama boşluk her şeyi kaplıyordu. Boşluğun yüzeyinden düşünceler hızla geçiyor, o lekeli ışıkta görülüyordu. <em>Saidin. Güç. Delilik. Ölüm.</em> Harici düşünceler. Yayla, okla, bir sonraki tepeyi aşan yaratıklarla bir olmuştu.</p>

    <p><em>Grolm</em>’ler yaklaşıyor, sıçrayarak birbirlerine yetişip geçiyorlardı; beş dev, üç gözlü, nasırlı dudakları olan köselemsi şekildiler. Homurtulu haykırışları boşluğa çarpıp geri dönüyor, hayal meyal duyuluyordu.</p>

    <p>Rand, yayını kaldırdığının, okunun tüylerinin yanağına, kulağının yakınına kadar çekildiğinin farkında değildi. Hayvanlarla, birincinin ortadaki gözüyle bir olmuştu. Sonra ok yaydan kurtulmuştu. İlk <em>grolm</em> öldü; o düşerken arkadaşlarından biri üzerine sıçrayarak gagamsı ağzıyla et parçaları kopardı. Diğerlerine hırladı ve geniş bir çember oluşturdular. Ama ilerlemeye devam ettiler ve o da kendisini zorlayan bir şey varmış gibi yemeğini bırakıp nasırlı ağzı çoktan kanlara bulanmış bir halde onların peşine takıldı.</p>

    <p>Rand, akıcı hareketlerle, bilinçsizce çalışıyor, oku takıp salıyordu. Tak ve sal.</p>

    <p>Beşinci ok yayından kurtuldu ve dördüncü <em>grolm</em> ipleri kesilmiş, dev bir kukla gibi düştü. Son ok hâlâ havada da olsa, başka bir atış yapmasına gerek olmadığını her nasılsa biliyordu. Son hayvan da kemikleri erimiş gibi yere yıkıldı, ortadaki gözünden çıkan tüylü bir ok vardı.</p>

    <p>“Olağanüstü, Lord Rand,” dedi Hurin. “Ben... hiç böyle ok atıldığını görmemiştim.”</p>

    <p>Boşluk, Rand’ı içinde tutuyordu. Işık ona sesleniyordu ve Rand... ona doğru... uzandı. Işık etrafını sardı, içine doldu. “İyi misin, Lordum?”</p>

    <p>Rand parmak uçlarıyla alnını ovaladı. Kuruydu; terle kaplı olması gerekirmiş gibi hissediyordu. “Ben... ben iyiyim, Hurin.”</p>

    <p>“Duyduğuma göre, her yapışında daha kolaylaşırmış,” dedi Selene. “Birlik içinde ne kadar uzun yaşarsan, o kadar kolay olurmuş.”</p>

    <p>Rand ona bir göz attı. “Eh, bir süre ona ihtiyacım olmayacak.” <em>Ne oldu? Benim yapmak istediğim...</em> Dehşetle, hâlâ yapmak istediğini fark etti. Boşluğun içine geri gitmek, ışığın onu tekrar doldurduğunu hissetmek <em>istiyordu.</em> Sanki tüm hastalıklı haline rağmen o zaman gerçek anlamda canlıymış da şimdiki hali onun bir taklidinden ibaretmiş gibiydi. Neredeyse canlı olmuş, “canlı” olmanın ne demek olduğunu anlamıştı. Tek yapması gereken <em>saidin</em>’e uzanmak ve...</p>

    <p>“Bir daha olmaz,” diye mırıldandı. Ölü <em>grolm</em>’lere, yerde yatan beş canavarca şekle baktı. Artık tehlikeli değillerdi. “Şimdi yola-”</p>

    <p>Fazlasıyla tanıdık, öksürüğü andıran bir havlama ölü <em>grolm</em>’lerin arkasından, sonraki tepenin ardından geldi ve diğerleri onu yanıtladılar. Doğudan ve batıdan başkaları da geldi.</p>

    <p>Rand, yayını yarı yarıya kaldırdı.</p>

    <p>“Kaç okun kaldı?” diye sordu Selene. “Yirmi <em>grolm</em> öldürebilir misin? Yüz? Geçit Taşı’na gitmemiz <em>şart.</em>”</p>

    <p>“O haklı, Rand,” dedi Loial ağır ağır. “Artık seçim şansın kalmadı.” Hurin endişeyle Rand’ı izliyordu. <em>Grolm</em>’ler sesleniyor, yirmi tane havlayış birbirine karışıyordu.</p>

    <p>“Taş,” diye rıza gösterdi Rand gönülsüzce. Kendini öfkeyle eyerine attı, yayını sırtına aldı. “Bizi bu Taş’a götür, Selene.”</p>

    <p>Selene başını sallayarak kısrağını çevirdi ve tırısa kaldırdı. Rand ile diğerleri de onu izlediler: onlar hevesli, Rand ise tereddütlüydü. <em>Grolm</em>’lerin havlamaları onları izliyordu, görünüşe göre sayıları yüzleri buluyordu. Seslere bakılırsa <em>grolm</em>’ler bir yarım çember halinde etraflarını sarmış, ön dışında her yönden üzerlerine gelmekteydi.</p>

    <p>Selene, onları tepelerin içinden hızlı ve emin bir biçimde geçirdi. Arazi dağların başlangıcını oluşturacak şekilde yükseliyor, yamaçlar dikleştiğinden atlar soluk görünümlü kaya çıkıntılarında ve onlara tutunmuş silik çalılarda sürünerek ilerliyordu. Yol zorlaşmaya ve arazi yukarı doğru giderek daha fazla meyletmeye başladı.</p>

    <p><em>Başaramayacağız,</em> diye düşündü Rand Kızıl beşinci kez bir taş sağanağı eşliğinde geriye doğru kaydığında. Loial, değneğini bir yana fırlattı; <em>grolm</em>’lere karşı bir işe yaramazdı ve yalnızca onu yavaşlatmaya yarıyordu. Ogier at üzerinde gitmeyi bırakmıştı; bir eliyle kendisini yukarı çekiyor, diğer eliyle de atını kendi arkasından çekiyordu. Topukları kıllı güçlükle, ama Loial sırtında olduğu zamana göre daha kolay ilerliyordu. <em>Grolm</em>’ler arkalarından havlıyordu, artık daha yakındılar.</p>

    <p>Derken, Selene atının dizginlerini çekti ve aşağılarında, granite sokulmuş bir oyuğu işaret etti. Hepsi oradaydı; soluk bir zeminin çevresindeki yedi geniş, renkli basamak ile tam ortadaki taş sütun.</p>

    <p>Atından indi ve kısrağını oyuğa sokarak sütuna giden merdivenlerden indirdi. Sütun başının üzerinde yükseliyordu. Dönüp Rand ile diğerlerine baktı. <em>Grolm</em>’ler homurtulu havlamalarını kopardılar, onlarcası vardı ve sesleri yüksekti. Yakındaydılar. “Çok geçmeden tepemize binerler,” dedi. “Taş’ı kullanman gerekiyor, Rand. Ya da tüm <em>grolm</em>’leri öldürmenin bir çaresini bulman.”</p>

    <p>Rand içini çekerek eyerinden indi ve Kızıl’ı oyuğa indirdi. Loial ile Hurin de aceleyle onu izlediler. Simgelerle kaplı sütuna, Geçit Taşı’na huzursuzlukla baktı. <em>Kendi farkında olmasa da yönlendirme yetisine sahip olmalı, yoksa taş onu buraya getiremezdi. Güç kadınlara zarar vermez.</em> “Seni buraya getiren buysa,” diye başladı, ama kız sözünü kesti.</p>

    <p>“Ne olduğunu biliyorum,” dedi kararlı bir sesle, “ama nasıl kullanıldığını bilmiyorum. Yapılması gerekeni yapmak zorundasın.” Parmağıyla diğerlerinden daha büyük olan bir simgenin üzerini çizdi. Çemberin içinde, ucu aşağı gelecek şekilde duran bir çember. “Bu gerçek dünyanın, bizim dünyamızın simgesidir. Bence, eğer, şey yaparken, onu zihninin içinde tutarken yardımı olur herhalde...” Rand’ın yapması gereken şeyin ne olduğundan tam olarak emin değilmiş gibi ellerini açtı.</p>

    <p>“Iı... Lordum?” dedi Hurin çekingen bir tavırla. “Pek fazla zaman yok.” Omzunun gerisinden oyuğun kenarına baktı. Havlamalar giderek daha da güçlenmişti. “O şeyler artık birkaç dakika içinde yanımızda olur.” Loial de başıyla onayladı.</p>

    <p>Rand derin bir nefes alarak, elini Selene’in işaret ettiği simgenin üzerine koydu. Doğru yapıp yapmadığını görmek için ona bir baktı, ama kızın tek yaptığı izlemekti, soluk alnını kırıştıran bir kaygılı kaş çatış bile yoktu. <em>Onu kurtarabileceğine emin. Kurtarmak zorundasın.</em> Kızın kokusu burun deliklerini doldurdu.</p>

    <p>“Iı... Lordum?”</p>

    <p>Rand yutkundu ve boşluğu aradı. Boşluk kolaylıkla gelerek o herhangi bir çaba sarf etmeden etrafını sardı. İçini bulandıran bir şekilde titreşen ışık haricinde boşluk. <em>Saidin</em> dışında boşluk. Ama iç bulantısı bile uzaktı. Geçit Taşı’yla bir olmuştu. Sütun, eline pürüzsüz ve hafif yağlı bir his veriyordu, ama üçgen ve daire ayasındaki damganın üzerinde ılıktı. <em>Onları güvenliğe ulaştırmam gerek. Onları eve ulaştırmam gerek.</em> Işık ona doğru sürükleniyor, çevresini alıyor gibiydi ve... onu... kucakladı.</p>

    <p>Işık içini doldurdu. Sıcaklık içini doldurdu. Taş’ı görebiliyordu, diğerlerinin onu izlediğini görebiliyordu –Loial ile Hurin endişeyle, Selene ise onu kurtarabileceğinden en ufak bir kuşku belirtisi göstermeksizin– ama orada olmasalar da farklı olmazdı. Işık her şeydi. Sıcaklık ve ışık, kollarıyla bacaklarına kuru kumlara gömülen su gibi işliyor, onu dolduruyordu. Simge tenini yakıyordu. Hepsini içine çekmeye çalıştı, tüm sıcaklığı, tüm ışığı. Hepsini. Simge...</p>

    <p>Birdenbire, güneş göz açıp kapanıncaya kadar geçen zaman boyunca sönmüş gibi, dünya titreşti. Sonra bir kez daha. Simge, elinin altında kor gibiydi; ışığı içiyordu. Dünya titreşti. Titreşti. Bu ışık içini bulandırıyordu; susuzluktan ölen bir adam için su gibiydi. Titreşme. Onu emdi. Onu kusturacak gibiydi; hepsini istiyordu. Titreşme. Üçgen ile daire onun tenini dağlıyordu; elini kavurduğunu hissedebiliyordu. Titreşme. Hepsini istiyordu! Acıyla, arzuyla haykırdı.</p>

    <p>Titreşme... titreşme... titreşme titreşme titreşme...</p>

    <p>Eller onu çekti; onların hayal meyal farkındaydı. Sendeleyerek geri çekildi; boşluk, ışık ve kıvrandıran bulantı çekiliyordu. Işık. Gidişini üzüntüyle izledi. <em>Işık adına, onu istemek delilik. Ama onunla öyle doluydum ki! O kadar...</em> Yarı bilinçsiz bir halde Selene’e baktı. Omuzlarını tutan, gözlerinin içine merakla bakan oydu. Elini yüzünün önüne kaldırdı. Balıkçıl damgası oradaydı, ama sadece o kadar. Tenine kavrulmuş bir üçgen ve daire yoktu.</p>

    <p>“Olağanüstü,” dedi Selene yavaşça. Loial ile Hurin’e bir göz attı. Ogier sersemlemiş görünüyordu, gözleri tabak kadar büyüktü; koklayıcı ise tek elini, başka türlü kendisini doğrultabileceğinden emin değilmiş gibi yere dayayarak çömelmişti. “Hepimiz buradayız, atlarımız da. Üstelik ne yaptığını bile bilmiyorsun. İnanılır gibi değil.”</p>

    <p>“Biz?..” diye başladı Rand boğuk bir sesle ve yutkunmak için durmak zorunda kaldı.</p>

    <p>“Etrafına bir baksana,” dedi Selene. “Bizi eve getirdin.” Aniden kahkaha attı. “Hepimizi eve getirdin.”</p>

    <p>Rand ilk kez etrafındakileri fark etti. Çevrelerini saran oyukta hiç basamak yoktu, ancak yer yer kırmızı veya mavi renkte, şüphe uyandıracak kadar düzgün taşlar yatıyordu. Sütun, bir heyelanın gevşek kaya yığıntısıyla örtülü bir halde, yamaçta yatıyordu. Burada simgeler belirsizdi; rüzgâr ve su onları uzun süre işlemişti. Ve her şey gerçek görünüyordu. Renkler katıydı, granit güçlü bir gri, çalılar yeşil ve kahverengi renklerdeydi. O diğer yerden sonra, neredeyse fazlasıyla canlı görünüyordu.</p>

    <p>“Ev,” diye soluk verdi Rand ve o da gülmeye başladı. “Evdeyiz.” Loial’in kahkahası, bir boğanın böğürtüsünü andırıyordu. Hurin, yerinde sıçrayarak dans etmekteydi.</p>

    <p>“Başardın,” dedi Selene yüzü Rand’ın gözlerini dolduracak kadar yakına gelerek. “Başarabileceğini biliyordum.”</p>

    <p>Rand’ın kahkahası soldu. “Ga-galiba başardım.” Düşmüş Geçit Taşı’na baktı ve cılız bir kahkaha atmayı başardı. “Gerçi, keşke yaptığımın ne olduğunu bilseydim.”</p>

    <p>Selene, gözlerine derin derin baktı. “Belki bir gün bilirsin,” dedi usulca. “Yazgında kesinlikle büyük şeyler var.”</p>

    <p>Gözleri gece kadar karanlık ve derin, kadife kadar yumuşaktı. Ağzı... <em>Onu öpsem...</em> Gözlerini kırpıştırdı ve aceleyle geri çekilerek gırtlağını temizledi. “Selene, lütfen kimseye bundan bahsetme. Geçit Taşı’ndan ve benden. Bunu anlamıyorum, başkaları da anlamayacaktır. İnsanların anlamadıkları konularda nasıl davrandığını bilirsin.”</p>

    <p>Kızın yüzünde hiçbir ifade yoktu. Rand aniden Mat ile Perrin’in orada olmasını çok istedi. Perrin kızlarla nasıl konuşulacağını bilirdi, Mat ise yüzünden renk vermeden yalan söyleyebilirdi. O ise ikisini de pek beceremiyordu.</p>

    <p>Selene aniden gülümsedi ve yarı alaylı bir reverans yaptı. “Sırrınızı saklayacağım, Lordum Rand al’Thor.”</p>

    <p>Rand ona bir baktıktan sonra yine gırtlağını temizledi. <em>Bana kızgın mı? Onu öpmeye kalksam bana kesinlikle kızardı. Sanırım.</em> Kızın ona şimdiki gibi, ne düşündüğünü biliyormuşçasına bakmamasını arzuladı. “Hurin, Karanlıkdostlarının bizden önce bu Taş’ı kullanmış olma ihtimali var mı?”</p>

    <p>Koklayıcı, başını üzüntüyle iki yana salladı. “Buranın batısına yöneliyorlardı, Lord Rand. Bu Geçit Taşı denen şeyler benim gördüğümden daha yaygın değilse, hâlâ o diğer dünyada olduklarını tahmin ederim. Ama kontrol etmem bir saat bile sürmez. Arazi oradakiyle aynı. Orada izi kaybettiğimiz yeri burada bulabilir ve geçip gittiler mi diye bakabilirim.”</p>

    <p>Rand gökyüzüne baktı. Güneş –olağanüstü güçlü bir güneşti, hiç de soluk değildi– batıda alçakta yatıyor, gölgelerini oyuğa düşürüyordu. Bir saat sonra akşam karanlığı tamamen basacaktı. “Sabahleyin,” dedi. “Ama korkarım onları kaybettik.” <em>O hançeri kaybetmeyi göze alamayız! Alamayız!</em> “Selene, bu durumda seni sabahleyin evine götürürüz. Cairhien şehrinin içinde mi yoksa?..”</p>

    <p>“Valere Borusu’nu henüz kaybetmemiş olabilirsin,” dedi Selene ağır ağır. “Bildiğin gibi, bu dünyalar hakkında bildiğim birkaç şey var.”</p>

    <p><em>“Çark’ın Aynaları,”</em> dedi Loial.</p>

    <p>Selene ona bir baktı ve onaylarcasına başını salladı. “Evet. Tastamam öyle. Bu dünyalar bir bakımdan gerçekten birer aynadır, özellikle de içinde hiç insan olmayanlar. Bazıları yalnızca gerçek dünyadaki büyük olayları yansıtır, ama bazıları o yansımanın gölgesini daha olay gerçekleşmeden önce de taşır. Valere Borusu’nun geçişi gerçekten de büyük bir olay olurdu. Olacak olan şeylerin yansımaları, olan veya olmuş olan şeylerinkilerden daha siliktir, Hurin’in, takip ettiği izin silik olduğunu söylemesi gibi.”</p>

    <p>Hurin hayretle gözlerini kırptı. “Yani, Leydim, o Karanlıkdostlarının <em>olacakları</em> yerin kokusunu aldığımı mı söylüyorsun? Işık bana yardım etsin bu hoşuma gitmez. Şiddetin nerede yaşanmış olduğunun kokusunu almak da yeterince kötü zaten, nerede <em>olacağının</em> kokusunu almak daha beter. <em>Herhangi</em> bir zamanda bir tür şiddetin yaşanmayacağı yerlerin sayısı çok fazla olamaz. Bu beni delirtirdi herhalde. Ayrıldığımız o yer, neredeyse delirtmişti. Orada öldürmenin, can yakmanın ve düşünebildiğin en büyük kötülüklerin kokusu her an burnumdaydı. Kokuyu kendi üzerimizde bile alabiliyordum. Hepimizin üzerinde. Söylememi affedersen, Leydim, senin üzerinde bile. O yer yüzündendi işte, senin gözünü nasıl yanıltıyorsa, beni de öyle yanılttı.” Kendini şöyle bir sarstı. “Oradan çıktığımıza memnunum. Daha onu burun deliklerimden tam olarak çıkaramadım.”</p>

    <p>Rand, ayasındaki damgayı dalgınlıkla sıvazladı. “Sen ne düşünüyorsun, Loial? Gerçekten de Fain’in Karanlıkdostlarının önünde olabilir miyiz?”</p>

    <p>Ogier kaşlarını çatarak omuzlarını silkti. “Bilmiyorum, Rand. Bütün bunlar hakkında hiçbir şey bilmiyorum. Yine kendi dünyamızda olduğumuzu sanıyorum. Kardeşkatili’nin Hançeri’nde olduğumuzu sanıyorum. Bunun ötesinde...” Tekrar omuzlarını silkti.</p>

    <p>“Seni eve götürsek iyi olacak, Selene,” dedi Rand. “Ailen seni merak etmiştir.”</p>

    <p>“Birkaç gün sonra iyi olduğum anlaşılır,” dedi Selene sabırsızlıkla. “Hurin izi bıraktığı yeri bulabilir; öyle dedi. Orayı gözleyebiliriz. Valere Borusu’nun buraya varması uzun süremez. Valere Borusu, Rand. Bir düşün. Boru’yu çalan adam efsanelerde sonsuza kadar yaşayacaktır.”</p>

    <p>“Ben efsanelerle hiçbir ilgim olsun istemiyorum,” dedi Rand sertçe. <em>Ama ya Karanlıkdostları yanından geçerse... Ya Ingtar onları kaybettiyse? O durumda Valere Borusu sonsuza dek Karanlıkdostlarının elinde kalır, Mat de ölür.</em> “Pekâlâ, birkaç gün. En kötü olasılıkla, muhtemelen Ingtar ve diğerleri ile karşılaşırız. Sırf biz... gittik diye duracaklarını veya geri döneceklerini hiç sanmıyorum.”</p>

    <p>“Sağduyulu bir karar, Rand,” dedi Selene. “Ve iyi düşünülmüş.” Rand’ın koluna dokunarak gülümsedi ve Rand kendini yine onu öpmeyi düşünürken yakaladı.</p>

    <p>“Şeyy... gelecekleri yere daha yakın olmamız gerekiyor. Eğer gelirlerse. Hurin, bize karanlık basmadan önce, izi kaybettiğin yeri izleyebileceğimiz bir yerde kamp bulabilir misin?” Geçit Taşı’na bir göz attı ve onun yakınında uyumayı düşündü, geçen defa boşluğun uykusunda ona nasıl sinsice yaklaştığını ve boşluğun içindeki alevi düşündü. “Buradan epey uzakta bir yer.”</p>

    <p>“Bunu bana bırak, Lord Rand.” Koklayıcı eyerine atladı. “Sana yemin ederim ki, bir daha yakında ne tür bir taş olduğuna bakmadan asla uyumayacağım.”</p>

    <p>Rand Kızıl’ı oyuktan çıkarırken Selene’i Hurin’den fazla izlediğini fark etti. Kızın o kadar sakin ve kendisine hâkim bir görüntüsü vardı ki, ondan yaşça büyük olmamasına rağmen kraliçeleri andıran bir edası vardı ve ona gülümsediğinde, işte tam o anda... <em>Egwene benim sağduyulu olduğumu söylemezdi. Egwene olsa bana ot kafalı derdi.</em> Sinirli bir şekilde, Kızıl’ı topukladı.</p>
  </div>
</body>
</html>
