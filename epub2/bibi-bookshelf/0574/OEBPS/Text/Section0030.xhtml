<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="21. Dokuz Halka">21<br />
    Dokuz Halka</h1>

    <p>Rand akşam yemeği vakti yakın olduğundan, salonun boşalmasını bekliyordu, ama yarım düzine adam bir masanın etrafına toplaşmış, bira bardaklarının arasında barbut atıyor, başka bir adam da yalnız başına yemek yiyordu. Barbut oynayanların görünürde silah taşımamasına ve zırh yerine sadece koyu mavi renkte palto ve pantolonlar giymiş olmalarına rağmen, duruşlarındaki bir şey, Rand’a asker olduklarını hissettirdi. Gözleri, tek başına oturan adama gitti. Yüksek çizmelerinin üst tarafları aşağı doğru kıvrılmış, kılıcı masasının yanındaki sandalyeye dayanmış bir subaydı. Subay ceketinin bir omzundan diğerine uzanan kırmızı ve sarı birer çizgi vardı ve siyah saçları arkada uzun olsa da, başının ön tarafı tıraşlıydı. Askerlerin saçlarının hepsi, aynı tas kullanılarak kesilmiş gibi kısacıktı. Rand ile diğerleri içeri girince yedisi birden başlarını çevirip baktılar.</p>

    <p>Hancı, uzun burunlu, kırlaşan saçlı, zayıf bir kadındı, ama çilleri her şeyden çok, tez gülümsemesinin bir parçası gibi görünüyordu. Eteklerini hışırdatarak, ellerini lekesiz beyaz önlüğüne silerek yaklaştı. “İyi akşamlar” –keskin gözleri Rand’ın altın işlemeli kırmızı ceketini ve Selene’in halis beyaz giysisini süzdü– “Lordum ve Leydim. Benim adım Maglin Madwen, Lordum. Dokuz Halka’ya hoş gelmişsiniz. Bir de Ogier. Senin türünden çok azı bu taraflara gelir, dost Ogier. Tsofu Yurdu’ndan mısın peki?”</p>

    <p>Loial sandığın ağırlığı altında beceriksizce eğilerek selam vermeyi becerdi. “Hayır, iyi yürekli hancı. Ben diğer yönden, Sınırboyları’ndan geliyorum.”</p>

    <p>“Sınırboyları’ndan diyorsun, demek. Peki. Ya siz, Lordum? Sorduğum için beni affedin, ama söylememin kusuruna bakmazsanız, Sınırboyları’ndan gelen birine benzemiyorsunuz.”</p>

    <p>“Ben İki Nehir’denim, Madwen Hanım, Andor’dan.” Selene’ye bir göz attı. Selene, Rand’ın var olduğunu kabul etmiyor gibiydi; soğuk bakışları odanın veya odada herhangi birinin var olduğunu reddeder gibiydi. “Leydi Selene başşehir Cairhien’den, ben de Andorluyum.”</p>

    <p>“Nasıl derseniz, Lordum.” Madwen Hanım’ın bakışları Rand’ın kılıcına kaydı; kabzadaki ve kındaki bronz balıkçıllar son derece belirgindi. Kadın hafifçe kaşlarını çattı, ama göz açıp kapayıncaya kadar yüzü eski haline dönmüştü. “Siz, güzel Leydiniz ve maiyetiniz için yemek servisi istersiniz. Sanırım oda da. Atlarınızla ilgilenilmesini sağlarım. Burada sizin için iyi bir masam, ateşte de sarı biberlerle hazırlanmış domuz etim var. Lordum, siz ve Leydiniz, Boru avında mısınız peki?”</p>

    <p>Rand onu dinlemeye daldığından neredeyse tökezleyecekti. “Hayır! Bunu da nereden çıkardın?”</p>

    <p>“Kusuruma bakmayın, Lordum. Buradan geçen ay iki kişi geçti bile, kahraman gibi gösterişliydiler –gerçi sizde böyle bir durum var, demek istemedim, Lordum. Buraya pek yabancı gelmez, başkentten yulaf ve arpa almaya gelen tacirler dışında. Av’ın henüz Illian’dan çıktığını sanmam, ama kutsanmaya gerçekten ihtiyaç duymadıklarını ve bunu kaçırarak diğerlerine fark atabileceklerini düşünenler vardır.”</p>

    <p>“Biz Boru avında değiliz, hanımefendi.” Rand, Loial’in kollarındaki sandığa göz atmadı; rengârenk çizgili battaniye, Ogier’in kalın kollarının üzerinden sarkıyor ve sandığı iyi gizliyordu. “Kesinlikle değiliz. Başkente gidiyoruz.”</p>

    <p>“Nasıl derseniz, Lordum. Sorduğum için beni affedin, ama Leydiniz iyi mi?”</p>

    <p>Selene, kadına baktı ve ilk kez konuştu. “Oldukça iyiyim.” Ses tonu, havada sohbeti bir an durduran bir soğukluk bıraktı.</p>

    <p>“Sen Cairhienli değilsin, Madwen Hanım,” dedi Hurin birdenbire. Eyer torbalarının ve Rand’ın denginin ağırlığı altında, yürüyen bir yük arabasına benziyordu. “Kusura bakma, ama konuşman öyle gelmiyor.”</p>

    <p>Madwen Hanım’ın kaşları havaya kalktı ve Rand’a bir bakış attıktan sonra sırıttı. “Adamınızın serbestçe konuşmasına izin vereceğinizi bilmem gerekirdi, ama benim alıştığım-” Bakışı yemeğine dönen subaya kaydı. “Işık adına, hayır, Cairhienli değilim, ama günahı boynuma, bir Cairhienliyle evlendim. Onunla yirmi üç sene birlikte yaşadım ve ölüp de beni bir başıma koyunca –Işık üzerinde parlasın– Lugard’a dönmeye hazırdım, ama son gülen o oldu. Hanı bana, parayı kardeşine bıraktı; bense tersi olacağından emindim. Barin, tanıdığım tüm erkekler, özellikle de Cairhienliler gibi, hilebaz ve entrikacıydı. Oturur musunuz, Lordum? Leydim?”</p>

    <p>Hurin de onlarla birlikte masaya oturunca hancı hayretle gözlerini kırpıştırdı –görünüşe bakılırsa bir Ogier’in başka türlü bir yeri vardı, ancak Hurin onun gözünde kesinlikle bir hizmetkârdı. Rand’a hızlı bir bakış daha attıktan sonra koşarak mutfağa gitti ve çok geçmeden hizmetçi kızlar yemeklerle birlikte gelerek lorda, leydiye ve Ogier’e bakarak, Madwen Hanım gelip onları işlerinin başına kovalayana kadar kıkırdadılar.</p>

    <p>Başta Rand yemeğine kuşkuyla baktı. Domuz eti ufak parçalar halinde doğranmış, uzun şeritler halinde kesilmiş sarı biberler, bezelyeler, sebzeler ve tanımadığı diğer şeylerle karıştırılmıştı; her şey bir tür berrak, koyu sosun içindeydi. Aynı anda hem tatlı, hem de keskin bir kokusu vardı. Selene kendi yemeğiyle oynamakla yetindi, ama Loial şevkle yiyordu.</p>

    <p>Hurin, çatalının üzerinden Rand’a gülümsedi. “Cairhienliler yemeklerine tuhaf baharatlar katarlar, Lord Rand, ama buna rağmen fena değildir.”</p>

    <p>“Seni ısırmaz, Rand,” diye ekledi Loial.</p>

    <p>Rand tereddütle bir ağız dolusu yemek aldı ve ağzı neredeyse açık kaldı. Tadı da aynı kokusu gibiydi, aynı anda hem tatlı, hem de keskin, etin dışı çıtır çıtır, içi yumuşaktı, bir düzine farklı tat, baharat, birbirine karışık, birbirine tezat halindeydi. Daha önce ağzına koyduğu hiçbir şeye benzemiyordu. Tadı harikaydı. Tabağını silip süpürdü ve Madwen Hanım kızlarla birlikte masayı toplamak için geldiğinde neredeyse Loial gibi bir tabak daha isteyecekti. Selene’nin tabağı hâlâ yarı yarıya doluydu, ama kızlardan birine, sert bir hareketle tabağı almasını işaret etti.</p>

    <p>“Memnuniyetle, dost Ogier.” Hancı gülümsedi. “Sizlerden birini doyurmak için çok yemek gerekir. Catrine, bir porsiyon daha getir ve elini çabuk tut. Kızlardan biri fırlayıp gitti. Madwen Hanım gülümsemesini Rand’a çevirdi. “Lordum, burada kanun çalan bir adamım vardı, ama çiftliklerden birinden bir kızla evlendi ve kız sayesinde artık sabanın arkasında dizginleri tıngırdatıyor. Adamınızın denginden flüte benzer bir şeyin çıktığını görmeden edemedim. Çalgıcım gittiğine göre, adamınızın bize biraz müzik bahşetmesine izin verir misiniz?”</p>

    <p>Hurin mahcup göründü.</p>

    <p>“O çalmıyor,” dedi Rand. “Çalan benim.”</p>

    <p>Kadın gözlerini kırptı. Anlaşılan lordlar flüt çalmıyordu, en azından Cairhien’de. “Ricamı geri alıyorum, Lordum. Işığın gerçeği namına, sizi temin ederim, saygısızlık etmek istememiştim. Sizin gibi birinden asla bir dinlenme odasında çalmasını istemezdim.”</p>

    <p>Rand sadece bir saniye tereddüt etti. Kılıç kullanmak yerine flüt çalalı fazlasıyla uzun zaman geçmişti ve kesesindeki altınlar ona sonsuza kadar yetmezdi. Süslü giysilerinden kurtulduğunda –Boru’yu Ingtar’a, hançeri Mat’e teslim ettiğinde– Aes Sedailerden güvenli bir yer ararken yemeğini kazanmak için flüte yine ihtiyacı olacaktı. <em>Kendimden de mi güvenli? Orada bir şey oldu. Neydi?</em></p>

    <p>“Benim için sakıncası yok,” dedi Hurin, “bana kılıfı ver. Kaydırarak çıkar, sadece.” Âşık pelerinini göstermenin gereği yoktu. Madwen Hanım’ın kara gözlerinde zaten yeteri kadar dile getirilmemiş soru ışıldıyordu.</p>

    <p>Gümüş kılıflı, altın işlemeli enstrüman, lordlara layık cinstendi; bir yerlerde flüt çalan bir lord varsa. Sağ elinin ayasına damgası vurulmuş balıkçıl, parmak hareketlerine engel olmuyordu. Selene’nin merhemleri o kadar iyi iş görmüştü ki, görmediği sürece damga aklına bile gelmiyordu. Yine de artık düşüncelerindeydi ve gayriihtiyari “Kanatta Balıkçıl”ı çalmaya başladı.</p>

    <p>Hurin ezgiye başını sallayarak eşlik ediyor, Loial ise kalın parmağıyla masaya vurarak tempo tutuyordu. Selene, Rand’a ne olduğunu merak edermiş gibi baktı <em>–ben lord değilim, Leydim. Bir çobanım ve dinlenme odalarında flüt çalarım–</em> ama askerler konuşmalarını bırakıp onu dinlemeye döndüler ve subay okumaya başladığı kitabın tahta kapağını kapadı. Selene’nin sakin bakışı yüzünden, Rand’ın içinde bir inat kıvılcımı çaktı. Bir saraya veya bir lordun malikânesine yaraşacak tüm şarkılardan azimle uzak durdu. “Yalnızca Bir Kova Su”, “İhtiyar İki Nehir Yaprağı”, “İhtiyar Jak Ağaca Çıkmış” ve “Priket Baba’nın Piposu”nu çaldı.</p>

    <p>En sonuncusuna girdiğinde altı asker, Rand’ın bildiği sözlerle olmasa da, kulakları tırmalayan seslerle şarkıya katıldılar.</p>

    <blockquote class="siir">
      <p><em>“İndik Iralell Nehri’ne</em></p>

      <p><em>Tearlıların gelişini görelim diye.</em></p>

      <p><em>Oturduk nehrin kıyısına</em></p>

      <p><em>Güneşin doğuşuyla.</em></p>

      <p><em>Atları karaya boyuyordu yaz ovalarını</em></p>

      <p><em>Sancakları ise havayı.</em></p>

      <p><em>Ama Iralell Nehri kıyısında vazgeçmedik davamızdan.</em></p>

      <p><em>Ah, vazgeçmedik davamızdan.</em></p>

      <p><em>Evet, vazgeçmedik davamızdan.</em></p>

      <p><em>Sabahleyin, kıyısında nehrin, vazgeçmedik davamızdan.”</em></p>
    </blockquote>

    <p>Bu, Rand’ın bir şarkının farklı diyarlarda, hatta bazen aynı diyardaki köylerde bile farklı sözler ve farklı adlarla bilindiğini ilk görüşü değildi. Sözleri tükenene, birbirlerinin omzuna şaplaklar atıp birbirlerinin şarkı söylemesiyle ilgili kaba şakalar yapana kadar onlara eşlik etti.</p>

    <p>Rand flütü indirdiğinde subay ayağa kalktı ve eliyle sert bir işaret yaptı. Askerler kahkahalarının ortasında sustular, sandalyelerini geriye iterek ellerini göğüslerine götürüp subaya –ve Rand’a– selam verdiler ve arkalarına bile bakmadan çıktılar.</p>

    <p>Subay, Rand’ın masasına gelip, elini kalbine götürerek selam verdi; kafasının tıraşlı ön tarafı, üzerine beyaz pudra sürülmüş gibi görünüyordu. “Lütuf üzerinde olsun, Lordum. Şarkılarıyla seni rahatsız etmediklerini ümit ediyorum. Avamdan tiplerdir, ama seni temin ederim, niyetleri hakaret etmek değildi. Benim adım Aldrin Caldevwin, Lordum. Majesteleri’nin ordusunda Yüzbaşıyım; Işık onun üzerinde olsun.” Gözleri Rand’ın kılıcına kaydı; Rand, Caldevwin’in balıkçılları o içeri girer girmez fark ettiği hissindeydi.</p>

    <p>“Bana hakaret etmediler.” Subayın aksam, ona Moiraine’inkini hatırlatıyordu; özenle ve her sözcüğün hakkını vererek konuşuyordu. <em>Moiraine gerçekten beni serbest mi bıraktı? Beni takip edip etmediğini merak ediyorum. Ya da beni bekleyip beklemediğini.</em> “Otur, Yüzbaşı. Lütfen.” Caldevwin başka bir masadan bir sandalye çekti. “Söyle bana, Yüzbaşı, senin için bir sakıncası yoksa. Son zamanlarda bizden başka yabancı gördün mü? Kısa boylu ve zarif bir hanım ile mavi gözleri olan bir savaşçı adam. Uzun boyludur ve kılıcını zaman zaman sırtında taşır.”</p>

    <p>Adam, kendisini kaskatı bir biçimde sandalyesine bırakarak, “Hiç yabancı görmedim,” dedi. “Sen ve Leydin hariç, Lordum. Buraya çok az soylu gelir.” Gözleri anlık bir kaş çatışla Loial’e döndü; Hurin’i bir hizmetkâr saydığından adam yerine koymadı.</p>

    <p>“Sadece aklıma takıldı da.”</p>

    <p>“Işığın altında, Lordum, saygısızlık etmek istemem, ama ismini öğrenebilir miyim? Buraya o kadar az yabancı gelir ki, her birini tanımak isterim.”</p>

    <p>Rand ismini söyledi –herhangi bir unvan belirtmedi, ama subay bunu fark etmemiş gibiydi– ve hancıya da söylediği gibi, “İki Nehir’den, Andor’dan geliyorum,” dedi.</p>

    <p>“Oranın harika bir yer olduğunu duymuştum, Lord Rand –sana böyle diyebilir miyim?– Andorlular da iyi adamlarmış. Hiçbir Cairhienli senin yaşında bir kılıç ustası kılıcını taşımamıştır. Bir defasında bazı Andorlularla tanışmıştım, Kraliçenin Askerleri’nin Kumandan Generali de aralarındaydı. Adını hatırlamıyorum; mahcubum. Acaba bana siz söyleyebilir misiniz?”</p>

    <p>Rand arka tarafta, masaları toplayıp yerleri süpürmeye başlayan hizmetçi kızların farkındaydı. Caldevwin sadece sohbet olsun diye konuşuyor gibiydi, ama bakışında araştıran bir yan vardı. “Gareth Bryne.”</p>

    <p>“Elbette. Bu kadar sorumluluk taşıyan birine göre, hayli genç bir delikanlı.”</p>

    <p>Rand sesinden renk vermedi. “Gareth Bryne’ın saçında baban olabilecek kadar ak vardır, Yüzbaşı.”</p>

    <p>“Beni affedin, Lord Rand. Mevkisine genç yaşta yükseldiğini söylemek istemiştim.” Caldevwin Selene’ye döndü ve bir an sadece baktı. Nihayet esrime halinden çıkarmış gibi kendisini şöyle bir sarstı. “Size böyle baktığım için beni affedin, Leydim, bunu söylediğim için de, ama Lütuf kesinlikle sizden yanaymış. Bana böylesi bir güzelliği anmam için bir isim bahşeder misiniz?”</p>

    <p>Selene tam ağzını açacaktı ki, hizmetçi kızlardan biri bir çığlık atarak, rafların birinden indirmekte olduğu bir lambayı düşürdü. Yağ etrafa sıçradı ve tutuşarak yerde alevden bir havuz oluşturdu. Rand, masadaki diğerleriyle birlikte ayağa fırladı, ama daha hiçbiri hareket edemeden Madwen Hanım ortaya çıktı ve kızla ikisi önlükleriyle alevleri söndürdüler.</p>

    <p>“Sana dikkatli olmanı söylemiştim, Catrine,” dedi hancı kadın artık isli olan önlüğünü kızın burnunun dibinde sallayarak. “Hanı yakacaksın, kendini de onunla birlikte.”</p>

    <p>Kız, ağlamanın eşiğinde görünüyordu. “Dikkat ediyordum, hanımım, ama kolumda öyle beter bir seğirme vardı ki...”</p>

    <p>Madwen Hanım ellerini havaya kaldırdı. “Her zaman bir mazeretin vardır, yine de diğerlerinin hepsinden fazla tabak çanak kırarsın. Ah, mesele değil. Etrafı temizle ve kendini yakma.” Hancı hâlâ masanın etrafında oturmakta olan Rand ve diğerlerine döndü. “Umarım hiçbiriniz buna gücenmezsiniz. Kız, aslında hanı yakacak değil. Delikanlının biri yüzünden dertlenmeye başladığında hırsını tabaklardan alır, ama daha önce bir lambaya hiç yanlış muamele etmemişti.”</p>

    <p>“Birinin bana odamı göstermesini istiyorum. Kendimi pek iyi hissetmiyorum.” Dikkatli bir sesle, midesinden emin değilmiş gibi konuşuyordu, ama buna rağmen, görüntüsü ve sesi her zamanki kadar sakindi. “Önce yolculuk, sonra yangın.”</p>

    <p>Hancı, anaç bir tavuk gibi kıkırdadı. “Elbette, leydim. Siz ve Lordunuz için iyi bir odam var. Caredwain Ana’yı çağırayım mı? Yatıştırıcı otlarla arası iyidir.”</p>

    <p>Selene’nin sesi sertleşti. “Hayır. Kendim için de ayrı bir oda istiyorum.”</p>

    <p>Madwen Hanım Rand’a göz attı, ama bir an sonra başını eğerek Selene’yi merdivenlere doğru yönlendiriyordu. “Nasıl isterseniz, Leydim. Lidan, şimdi iyi bir kız ol ve Leydi’nin eşyalarını getir.” Hizmetçi kızlardan biri koşup Selene’nin eyer torbalarını Hurin’den aldı ve kadınlar merdivenlerin yukarısında gözden kaybolurken Selene sırtını dimdik tutuyor ve konuşmuyordu.</p>

    <p>Caldevwin, onlar gözden kaybolana kadar arkalarından baktı, sonra tekrar silkinerek kendini topladı. Sandalyesine tekrar oturmadan önce Rand’ın oturmasını bekledi. “Leydinize böyle baktığım için beni affedin, Lord Rand, ama talih size kesinlikle gülmüş. Sizi gücendirmek istemem.”</p>

    <p>“Gücenmedim,” dedi Rand. Selene’ye bakan her erkeğin kendisi gibi hissedip hissetmediğini merak ediyordu. “Atla köye yaklaşırken, Yüzbaşı, dev bir küre gördüm. Görünüşe göre kristaldi. Nedir o?”</p>

    <p>Cairhienlinin gözleri keskinleşti. “Heykelin parçasıdır, Lordum Rand,” dedi ağır ağır. Bakışları Loial’e kaydı; bir an yeni bir şeyi düşünür gibi göründü.</p>

    <p>“Heykel mi? Ben bir el, bir de yüz gördüm. Dev bir şey olmalı.”</p>

    <p>“Öyledir, Lordum Rand. Eskidir de.” Caldevwin durdu. “Efsaneler Çağı’ndan kalmış, diye duymuştum.”</p>

    <p>Rand ürperdi. Öykülerde doğruluk payı varsa, Tek Güç’ün kullanımının her yanda olduğu Efsaneler Çağı. <em>Orada ne oldu? Bir şey olduğunu biliyorum.</em></p>

    <p>“Efsaneler Çağı,” dedi Loial. “Evet, öyle olmalı. O zamandan beri hiç kimse bu kadar dev bir yapıt meydana getirmedi. Bunu kazıp çıkarmak büyük bir iş, Yüzbaşı.” Hurin sadece dinlememekle kalmıyormuş da, orada bile değilmiş gibi, sessizce oturuyordu.</p>

    <p>Caldevwin gönülsüzce başıyla onayladı. “Kazı alanının ötesindeki kampımda beş yüz işçim var; buna rağmen tamamen ortaya çıkarmamız yaz sonunu bulacak. Önkapı’dan gelen adamlar. İşimin yarısı kazmayı sürdürmelerini sağlamak, yarısı ise onları bu köyden uzak tutmak. Anlıyorsunuz ya, Önkapılılar kafayı çekmeye düşkün, buralı halk ise sessiz sakin yaşıyor.” Ses tonundan, bütünüyle köylülerden yana olduğu anlaşılıyordu.</p>

    <p>Rand başıyla onayladı. Her kim olurlarsa olsunlar, Önkapılılarla hiç ilgilenmiyordu. “Onunla ne yapacaksınız?” Yüzbaşı tereddüt etti, fakat Rand, adamı konuşturana kadar yüzüne bakmakla yetindi.</p>

    <p>“Bizzat Galldrian başkente taşınmasını emretti.”</p>

    <p>Loial gözlerini kırptı. “Bu çok büyük bir iş. Bu kadar büyük bir şeyin bu kadar uzağa taşınabileceğinden emin değilim.”</p>

    <p>“Majesteleri bunu emretti,” dedi Caldevwin sertçe. “Şehrin dışına dikilecek, Cairhien’in ve Riatin Evi’nin büyüklüğüne bir anıt olacak. Taşları taşımayı tek bilenler Ogierler değil.” Loial mahcup görünüyordu ve yüzbaşı gözle görülür bir biçimde kendini sakinleştirdi. “Kusuruma bakma, dost Ogier. Aceleyle ve küstahça konuştum.” Sesi hâlâ biraz tersti. “Tremonsien’de uzun kalacak mısınız, Lordum Rand?”</p>

    <p>“Sabahleyin yola çıkıyoruz,” dedi Rand. “Cairhien’e gidiyoruz.”</p>

    <p>“Şu işe bakın ki, yarın adamlarımdan bazılarını şehre geri gönderiyorum. Onları dönüşümlü çalıştırmak zorundayım; kazma kürek sallayan adamları uzun zaman seyredince yorgun düşüyorlar. Sizinle at sürmelerinin bir sakıncası yoktur herhalde?” Bunu bir soru biçiminde, ancak kabul edilmesi kesin bir şeymiş gibi ifade etmişti. Madwen Hanım merdivenlerde belirince Caldevwin ayağa kalktı. “Bana izin verirseniz, Lordum Rand, erken kalkmam gerekiyor. O halde sabaha görüşürüz. Lütuf size gülsün.” Rand’a eğilerek, Loial’e başıyla selam verdikten sonra gitti.</p>

    <p>Kapılar Cairhienlinin ardından kapanırken, hancı masaya geldi.</p>

    <p>“Leydinizi yerleştirdim, Lordum. Siz ve adamınız için de iyi odalar hazırladım, senin için de dost Ogier.” Durarak Rand’ı süzdü. “Haddimi aşıyorsam beni affedin Lordum, ama adamının konuşmasına izin veren bir lordla serbestçe konuşabileceğimi sanıyorum. Yanılmıyorsam... eh, niyetim saygısızlık etmek değil. Barin Madwen ile ben, yirmi üç yıldır, deyim yerindeyse, öpüşmediğimiz her an tartışıyorduk. Yani bu konularda biraz tecrübem var. Şimdi, leydinizin sizi bir daha asla görmek istemediğini sanıyorsunuz, ama fikrimce bu gece kapısını çalarsanız, sizi içeri alacaktır. Gülümseyip hatanın sizde olduğunu söyleyin, öyle olmasa bile.”</p>

    <p>Rand boğazını temizledi ve yüzünün kızarmadığını ümit etti. <em>Işık adına, bunu akıma bile getirdiğimi bilse Egwene beni öldürürdü. Bunu yapsam Selene de öldürürdü. Yoksa öldürmez miydi?</em> Bunu düşününce yanakları yanmaya başladı. “Ben... önerinize teşekkür ederim, Madwen Hanım. Odalar...” Loial’in sandalyesinin yanındaki battaniyeyle kaplı sandığa bakmaktan kaçındı; yanında birini nöbete bırakmadan uyumaya cesaret edemiyorlardı. “Üçümüz de aynı odada kalacağız.”</p>

    <p>Hancı şaşırmış göründü, ama kendisini çabucak topladı. “Nasıl isterseniz, Lordum. Bu taraftan lütfen.”</p>

    <p>Rand, kadının peşinden merdivenleri çıktı. Loial battaniyesinin altındaki sandığı taşıyordu –basamaklar onunla sandığın ağırlığının altında gıcırdıyordu, ama hancı bunun yalnızca Ogier’in cüssesi yüzünden olduğunu düşünüyor gibiydi– ve Hurin hâlâ eyer torbalarının tamamını ve içinde arp ile flütün olduğu bohçalanmış pelerini taşıyordu.</p>

    <p>Madwen Hanım odaya üçüncü bir yatak getirtti ve aceleyle hazırlattı. Önceden orada olan yataklardan birinin boyu neredeyse bir duvardan diğerine uzanıyordu ve en baştan beri Loial için düşünüldüğü belliydi. Yatakların arasında dolaşacak yer bile zor kalmıştı. Hancı gider gitmez Rand diğerlerine döndü. Loial hâlâ örtülü durumdaki sandığı yatağının altına itmiş, şilteyi deniyordu. Hurin, eyer torbalarını yerleştirmekle meşguldü.</p>

    <p>“İkinizden biri yüzbaşının bizden neden bu kadar şüphelendiğini biliyor mu? Şüphelendi, buna eminim.”</p>

    <p>“<em>Daes Dae’mar,</em> Lord Rand,” dedi Hurin, “Büyük Oyun. Bazıları ona Evler Oyunu der. Bu Caldevwin denen adam, sizin kendi lehinize bir şeyler yaptığınızı, aksi halde burada olmayacağınızı düşünüyor. Yaptığınız şey her neyse onun aleyhine olabileceği için de, dikkatli olması gerekiyor.”</p>

    <p>Rand başını iki yana salladı. “‘Büyük Oyun’ mu? Ne oyunu?”</p>

    <p>“Aslında oyunla hiç ilgisi yok, Rand,” dedi Loial yatağından. Cebinden bir kitap çekmişti, ama kitap göğsünde kapalı duruyordu. “Bu konuda fazla bir şey bilmiyorum –Ogierler bu gibi şeyler yapmaz– ama duymuştum. Asiller ve asil Evler kendilerine avantaj sağlamak için manevra yapıyor. Kendilerine yardımı olacağını veya düşmanlarına zarar vereceğini ya da iki işe birden yarayacağını düşündükleri şeyleri yapıyorlar. Genellikle her şey gizlilikle yapılır, yapılmazsa bile, yaptıklarından farklı bir şey yapıyormuş gibi görünmeye çalışırlar.” Tüylü kulaklarının birini şaşkın bir tavırla kaşıdı. “Ne olduğunu bilmeme rağmen, anlamıyorum. İhtiyarlardan Haman her zaman, insanların işlerini anlamak için onda olandan büyük bir zekâ gerektiğini söylerdi; ben de İhtiyarlardan Haman kadar zeki olan çok az kişi tanıdım. Siz insanlar tuhafsınız.”</p>

    <p>Hurin, Ogier’e eğik bir bakış attı, ama, “<em>Daes Dae’mar</em> hakkına sahiptir, Lord Rand. Cairhienliler onu herkesten çok oynar, güneylilerin tümü oynasa da,” dedi.</p>

    <p>“Sabahki bu askerler,” dedi Rand. “Onlar da Caldevwin’in bu Büyük Oyun’u oynayışına dahil mi? Böyle bir şeye karışmayı göze alamayız.” Boru’dan bahsetmeye gerek yoktu. Hepsi de varlığının fazlasıyla farkındaydı.</p>

    <p>Loial başını iki yana salladı. “Bilmiyorum, Rand. O insan, dolayısıyla da bu her anlama gelebilir.”</p>

    <p>“Hurin?”</p>

    <p>“Ben de bilmiyorum.” Hurin’in sesi Ogier’in görüntüsü kadar endişeliydi. “Tastamam söylediğini yapıyor olabilir ya da belki... Evler Oyunu’nun usulü böyledir. Asla bilemezsin. Cairhien’deki zamanımın çoğunu Önkapı’da geçiririm Lord Rand ve Cairhienli asiller hakkında pek bilgim yoktur, ama- eh, <em>Daes Dae’mar</em> her yerde tehlikeli olabilir, ama duyduğuma göre Cairhien’de daha bir tehlikeliymiş.” Aniden canlandı. “Leydi Selene, Lord Rand. O benden ve İnşaatçı’dan daha fazla bilgi sahibidir. Sabahleyin ona sorabilirsin.”</p>

    <p>Ama sabah olduğunda Selene gitmişti. Rand salona indiğinde, Madwen Hanım ona mühürlü bir parşömen uzattı. “Kusuruma bakmayın, Lordum, ama beni dinlemeniz gerekirdi. Leydinizin kapısını çalmalıydınız.”</p>

    <p>Rand beyaz mumdan mührü kırmadan önce onun gitmesini bekledi. Balmumunun üzerine bir hilal ve yıldızlardan oluşan damga vurulmuştu.</p>

    <blockquote class="duzyazi_1">
      <p><em>Bir süreliğine senden ayrılmam gerekiyor. Burada çok fazla insan var ve Caldevwin’den hoşlanmadım. Seni Cairhien’de bekleyeceğim. Asla senden fazla uzakta olduğumu düşünme. Her zaman düşüncelerimde olacaksın, benim de senin düşüncelerinde olduğumu bildiğim gibi.</em></p>
    </blockquote>

    <p>İmzalanmamıştı, ama bu zarif, akıcı yazı, Selene’yi hatırlatıyordu.</p>

    <p>Hurin’in dışarıda atlarla birlikte beklediği yere gitmeden önce onu dikkatle katlayıp cebine yerleştirdi.</p>

    <p>Kumandan Caldevwin de diğer, daha genç bir subayla ve sokağı dolduran elli süvari askerle birlikte oradaydı. İki subayın da başları açıktı, ama üzerlerinde çelik sırtlı eldivenler vardı ve mavi ceketlerinin üzerine altın işlemeli göğüs plakaları kayışlarla tutturulmuştu. Subaylardan her birinin sırtındaki zırha kısa bir değnek tutturularak başının üzerinde mavi renkte, ufak ve katı bir bayrak taşıması sağlanmıştı. Caldevwin’in bayrağının üzerinde tek bir beyaz yıldız varken, daha genç olan adamınkinin üzerinde, birbirine çapraz duran iki beyaz çubuk vardı. Düz zırhları ve yüzlerini gösterecek şekilde kesilmiş çanlara benzer miğferleri içindeki askerlerle keskin bir karşıtlık oluşturuyordu.</p>

    <p>Rand handan çıkarken Caldevwin eğilerek selam verdi. “İyi sabahlar, Lordum Rand. Bu, refakatçi kafilenize –böyle denebilirse– komuta edecek Elricain Tavolin.” Diğer subay eğilerek selam verdi; başı Caldevwin’inki gibi tıraşlanmıştı. Konuşmadı.</p>

    <p>“Refakatçi kafilesini memnuniyetle karşılarız, Yüzbaşı,” dedi Rand sesini kaygısız çıkarmayı başararak. Fain elli askere karşı bir şeye kalkışmazdı, ama Rand adamların refakatçi kafilesinden ibaret olduğundan emin olabilmek isterdi.</p>

    <p>Yüzbaşı battaniyeyle kaplı sandıkla birlikte atına yönelmiş olan Loial’e bir göz attı. “Ağır bir yük, Ogier.”</p>

    <p>Loial neredeyse adımını şaşıracaktı. “Kitaplarımdan asla uzak kalmaktan hoşlanmam, Yüzbaşı.” Geniş ağzı utangaç bir gülümsemeyle açılınca dişleri ortaya serildi ve sandığı eyerine kayışlarla bağlamak üzere seğirtti.</p>

    <p>Caldevwin kaşlarını çatarak etrafına bakındı. “Leydiniz henüz aşağı inmedi. Güzel atı da burada değil.”</p>

    <p>Rand ona, “O zaten gitti,” dedi. “Geceleyin hızla Cairhien’e gitmek zorunda kaldı.”</p>

    <p>Caldevwin’in kaşları havaya kalktı. “Geceleyin mi? Ama adamlarım... Beni affedin, Lord Rand.” Daha genç olan subayı yana çekerek hiddetle bir şeyler fısıldadı.</p>

    <p>“Hanı gözaltında tutuyormuş, Lord Rand,” diye fısıldadı Hurin. “Leydi Selene nasıl yaptıysa görünmeden aralarından geçmiş olmalı.”</p>

    <p>Rand yüzünü buruşturarak Kızıl’ın eyerine tırmandı. Caldevwin’in onlardan şüphelenmemesinin olasılığı vardıysa da, görünüşe göre Selene bunu bitirmişti. “Çok fazla kişi, diyor,” diye mırıldandı. “Cairhien’de çok daha fazla kişi olacak.”</p>

    <p>“Bir şey mi dediniz, Lordum?”</p>

    <p>Uzun boylu, boz renkli, iğdiş edilmiş bir hayvanın sırtında yanına yaklaşan Tavolin’e baktı. Hurin de eyerindeydi ve Loial büyük atının başının yanında duruyordu. Askerler saflar halinde dizilmişti. Caldevwin ortalıkta görünmüyordu.</p>

    <p>“Hiçbir şey beklediğim gibi olmuyor,” dedi Rand.</p>

    <p>Tavolin ona kısaca gülümsedi, sadece dudaklarını hafifçe germişti. “Yola çıkalım mı, Lordum?”</p>

    <p>Tuhaf tören alayı Cairhien şehrine giden sert toprak yola düştü.</p>
  </div>
</body>
</html>
