<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="10. Av Başlıyor">10<br />
    Av Başlıyor</h1>

    <p>Ingtar uzun bir yolculuğun başlangıcına göre ve Rand’ı hayvanların durumu konusunda kaygılandıracak kadar hızlı bir tempo belirledi. Hayvanlar koşmaya saatlerce devam edebilirdi, ama önlerinde hâlâ günün büyük bölümü, muhtemelen de daha günler vardı. Ancak Ingtar’ın yüzündeki kararlılığa bakan Rand, onun Boru’yu çalanları ilk günün ilk saatinde yakalamaya niyetleniyor olabileceğini düşündü. Amyrlin Makamı’na yemin ederkenki sesini hatırlayan Rand, böyle olsa şaşırmazdı. Fakat bir şey söylemedi. Komuta, Lord Ingtar’daydı; Rand’a ne kadar dostça davranırsa davransın, yine de bir çobanın kendisine akıl öğretmesinden hoşlanmazdı.</p>

    <p>Hurin, Ingtar’ın bir adım gerisindeydi, ama Ingtar’a gideceği yolu işaret ederek onları güneye yönlendiren koklayıcıydı. Arazi, engebeli, sık köknar, meşinyaprak ve meşe ağaçlarıyla kaplı, ormanlık tepelerden oluşuyordu, ama Hurin’in seçtiği yol neredeyse ok gibi düz gidiyor, etrafından dolaşmanın kesinlikle üzerinden geçmekten daha çabuk olacağı, bazı yüksek tepeler dışında asla yönünden sapmıyordu. Gri baykuş sancağı, rüzgârda dalgalanmaktaydı.</p>

    <p>Rand, Mat ve Perrin’le birlikte at sürmeye çalıştı, ama Rand atını onlara yaklaştırdığında, Mat Perrin’i dürttü ve Perrin Mat ile birlikte gönülsüzce sütunun başına doğru dörtnala uzaklaştı. Kendisine tek başına arkada gitmenin anlamsız olduğunu söyleyen Rand tekrar öne geçti. Yine, Mat’in Perrin’e ısrar etmesiyle, ikisi geride kaldılar.</p>

    <p><em>Kahrolasıcalar. Tek istediğim özür dilemek.</em> Kendini yalnız hissediyordu. Bunun kendi hatası olduğunu bilmenin de yardımı olmuyordu.</p>

    <p>Tepelerden birinin üzerinde Uno, toynaklar altında çiğnenmiş toprağı incelemek üzere atından indi. Orada duran birtakım at dışkılarını dürttü ve homurdandı. “Kahrolasıcalar hızlı gidiyorlar, Lordum.” Konuşurken de bağırıyormuş izlenimi veren bir sesi vardı. “Onlara bir saat bile yaklaşamadık. Kahrolayım, kahrolası bir saat kaybetmiş bile olabiliriz. Böyle giderlerse kahrolası atlarını öldürecekler.” Bir toynak izine dokundu. “Bu at değil. Kahrolası Trolloc. Orada yanasıca keçi ayağı izleri var.”</p>

    <p>“Onları yakalayacağız,” dedi Ingtar gaddarca.</p>

    <p>Uno tek gözle Rand’a baktıktan sonra, omuzlarını silkip eyerine tırmandı. Ingtar onları uzun yokuştan koşarak, dibe kadar yarı kayarak indirdi ve bir sonraki tepenin üzerine dörtnala sürdü.</p>

    <p><em>Bana neden öyle baktı, acaba,</em> diye merak etti Rand. Uno, ona hiçbir zaman pek dostluk göstermeyenlerdendi. Masema’nın bariz nefreti gibi değildi; Uno kendisi kadar kır saçlı birkaç gazi dışında kimseyle arkadaşlık etmezdi. <em>Benim lord olmam masalına o kesinlikle inanıyor olamaz.</em></p>

    <p>Uno, zamanını önlerindeki araziyi inceleyerek geçiriyordu, ama Rand’ı ona bakarken yakalayınca, bakışlarına aynen karşılık verdi ve tek kelime etmedi. Bunun pek bir anlamı yoktu. Ingtar’a da dik dik bakardı. Uno’nun tarzı buydu.</p>

    <p>Karanlıkdostları –<em>ve başka kimler,</em> diye merak etti Rand; Hurin sürekli “daha kötü bir şey” hakkında mırıldanıp duruyordu– tarafından seçilen yol, hiçbir köyün yakınından geçmiyordu. Rand, tepelerin üzerine çıktıklarında, birbirinden yaklaşık bir millik engebeli araziyle ayrılmış köyleri görüyordu, ama hiçbiri sokaklardaki insanları seçebileceği kadar yakında değildi. Ya da insanların güneye yol alan bir kafileyi seçebileceği kadar. Alçak saçaklı evleri, yüksek ahırları ve dumanı tüten bacalarıyla, tepelerin üstlerinde, yamaçlarında veya diplerinde çiftlikler de vardı, ama hiçbiri çiftçinin av kafilelerini görmesine yetecek yakınlıkta değildi.</p>

    <p>Sonunda, Ingtar bile atların bu tempoyu sürdüremeyeceklerini anlamıştı. Rand’ın kulağına mırıldanan küfürler geldi ve Ingtar eldivenli elini kalçasına vurdu, ancak nihayet herkese atlarından inmelerini emretti. Bir mil boyunca atlarını yönlendirerek hızla yürüdüler, sonra yola tekrar atla devam ettiler. Bir mil yürü, bir mil at sür. Yürü, sonra at sür.</p>

    <p>Rand, yerde, bir tepeyi tırmanmaya çalışırlarken Loial’in sırıttığını görerek şaşırdı. Ogier, ilk tanıştıklarında ata binmek ve atlar konusunda huzursuzlanıp kendi ayaklarına güvenmeyi yeğlerdi, ama Rand Loial’in bunu uzun zaman önce aştığını düşünüyordu.</p>

    <p>“Koşmayı sever misin, Rand?” Loial güldü. “Ben severim. Shangtai Yurdu’nda en hızlı bendim. Bir defasında koşuda bir atı geçmiştim.”</p>

    <p>Rand, başını iki yana sallamakla yetindi. Nefesini konuşarak harcamak istemiyordu. Mat ile Perrin’i aradı, ama ikisi de hâlâ arka taraftaydı, arada çok fazla adam olduğundan Rand onları göremedi. Shienarlıların bunu zırhları içinde nasıl başardıklarını merak etti. Bir teki bile yavaşlamıyor ya da şikâyet etmiyordu. Uno’nun terliyormuş gibi bir hali bile yoktu ve sancaktar Gri Baykuş sancağını hiç sarsmadan taşıyordu.</p>

    <p>Tempoları yüksekti, ama peşinde oldukları kişilerin izlerinden başka bir şeyini göremeden alacakaranlık çökmeye başladı. Nihayet Ingtar istemeye istemeye geceyi ormanda geçirmek üzere kamp kurmaları emrini verdi. Shienarlılar ateş yakma ve atların bağlanması için sıralar halinde kazıklar dikilmesi işlerine, uzun tecrübelerden kaynaklanan bir hareket tutumluluğuyla koyuldular. Ingtar ilk nöbet için çiftler halinde altı muhafız dikti.</p>

    <p>Rand’ın ilk önceliği, yük atlarındaki saz küfelerden kendi çıkınını bulmaktı. Bu zor olmadı –yükler arasında az sayıda şahsa ait çıkın vardı– ama açtığında, kamptaki her adamı elinde kılıcıyla havaya diken bir haykırış kopardı.</p>

    <p>Ingtar koşarak yanına geldi. “Ne oldu? Huzur adına, biri içeri mi sızdı? Muhafızların sesini duymadım.”</p>

    <p>“Bu ceketler,” diye hırladı Rand, hâlâ çıkından çıkardıklarına bakarak. Ceketlerden siyah olan biri, gümüş iplikle, diğeri de altın iplikle işlenmişti. İkisinin de yakasında balıkçılları vardı ve ikisi de en azından sırtındaki kırmızı ceket kadar süslüydü. “Hizmetkârlar bana burada iki tane işe yarar ceketin olduğunu söylemişti. Şunlara bir baksana!”</p>

    <p>Ingtar kılıcını omzunun üzerinden kınına yerleştirdi. Adamların geri kalanları da tekrar yerleşmeye başladılar. “Eh, bunlar işe yarar durumda.”</p>

    <p>“Bunları giyemem. Sürekli böyle giyinmiş bir halde etrafta dolanamam.”</p>

    <p>“Bunları giyebilirsin. Ceket cekettir. Anladığım kadarıyla eşyalarının toplanması işiyle bizzat Moiraine Sedai ilgilendi. Belki de, Aes Sedailer bir adamın sahada ne giydiğini tam olarak anlamıyor olabilirler.” Ingtar sırıttı. “Bu Trollocları yakaladıktan sonra bir şölen veririz belki. Hiçbirimiz olmasak da en azından sen duruma uygun giyinmiş olursun.” Yemek ateşlerinin yanmakta olduğu yere doğru uzun adımlarla uzaklaştı.</p>

    <p>Rand, Ingtar’ın Moiraine’den bahsetmesinden beri kımıldamamıştı. Ceketlere gözünü dikip baktı. <em>Ne yapıyor? Her neyse, kendimi kullandırtmayacağım.</em> Her şeyi tekrar çıkın yaptı ve çıkını küfeye tıktı. <em>Çıplak dolaşma seçeneği her zaman var,</em> diye düşündü sinirli sinirli.</p>

    <p>Sahaya çıktıklarında Shienarlılar yemek pişirme işini nöbetleşe yapardı ve Rand, ateşlerin yanına döndüğünde Masema çaydanlığı karıştırıyordu. Şalgam, soğan ve kurutulmuş etten yapılan yahninin kokusu kampa yerleşti. İlk önce Ingtar’a, ikinci olarak da Uno’ya servis yapıldı, ama geri kalan herkes sıraya girip bekledi. Masema, Rand’ın tabağına koca bir kepçe yahni bıraktı; taşanlar ceketine sıçramasın diye Rand çabucak geri çekildi ve yanan başparmağını emerken kendisinden sonra gelen adama yer açtı. Masema ona, asla gözlerine ulaşmayan sabit bir sırıtışla baktı. Uno yanına gelip ona sille vurana kadar.</p>

    <p>“Kahrolası yere dökeceğin kadar fazla getirmedik.” Tek gözlü adam Rand’a öfkeyle bakıp oradan ayrıldı. Masema kulağını ovuşturuyor, ama öfkesi Rand’ı takip ediyordu.</p>

    <p>Rand, dallarını yaymış bir meşe ağacının altında oturan Ingtar ile Loial’in yanına gitti. Ingtar miğferini çıkarıp yanına, yere koymuştu, ama onun dışında tamamıyla zırhlıydı. Mat ile Perrin de çoktan oraya varmış, açgözlülükle yemek yiyorlardı. Rand’ın ceketini gören Mat, dudak bükerek sırıttı, ama Perrin tabağına eğilmeden önce ateşin yarım ışığında parlayan altın rengi gözlerini kaldırıp doğru dürüst bakmadı bile.</p>

    <p><em>Hiç değilse bu defa kalkıp gitmediler.</em></p>

    <p>Ingtar’ın diğer tarafına, karşılarına geçip oturdu. “Keşke Uno’nun bana neden bakıp durduğunu bilebilseydim. Muhtemelen bu kahrolası ceket yüzündendir.”</p>

    <p>Ingtar, ağzı yahniyle dolu, düşünceli bir biçimde durdu. Nihayet, “Uno kuşkusuz senin bir balıkçıl nişanlı kılıca layık olup olmadığını merak ediyordur,” dedi. Mat yüksek sesle horuldadı, ama Ingtar ona kulak asmadan sözlerine devam etti. “Uno’nun canını sıkmasına izin verme. Elinden gelse Lord Agelmar’a da bir çaylak asker gibi davranır. Eh, belki Agelmar’a değil, ama diğer herkese. Eğe gibi bir dili vardır, ama verdiği tavsiyeler iyidir. İyi de olması gerekir, o seferlere katılmaya başladığında ben daha doğmamıştım. Verdiği öğütleri dinleyip diline kulak asmazsan, Uno’yla iyi geçinirsin.”</p>

    <p>“Onun Masema gibi olduğunu düşünmüştüm.” Rand ağzını yahniyle doldurdu. Yemek çok sıcaktı, ama yine de mideye indirdi. Fal Dara’dan ayrılalı beri yemek yememişlerdi, o sabah da, yemek yiyemeyecek kadar endişeliydi. Guruldayan midesi, yemek zamanının çoktan geldiğini hatırlatıyordu. Masema’ya yemeği beğendiğini söylemenin işe yarayıp yaramayacağını merak etti. “Masema benden nefret ediyormuş gibi davranıyor ve bunu anlamıyorum.”</p>

    <p>“Masema üç yıl Doğu Sınırları’nda askerlik yaptı,” dedi Ingtar. “Ankor Dail’de, Aiellere karşı.” Yahnisini kaşığıyla karıştırarak kaşlarını çattı. “Ben hiç soru sormam, aklında bulunsun. Lan Dai Shan ve Moiraine Sedai senin Andor’dan, İki Nehir’den geldiğini söylemeni istiyorlarsa, öyle yapman gerekir. Ama Masema, Aiellerin görüntüsünü aklından çıkaramıyor ve seni gördüğünde...” Omuzlarını silkti. “Ben hiç soru sormam.”</p>

    <p>Rand içini çekerek kaşığını tabağına bıraktı. “Herkes benim olduğumdan farklı biri olduğumu düşünüyor. Ben İki Nehirliyim, Ingtar. Babamla tütün yetiştirip onun koyunlarına bakıyordum. Ben buyum. İki Nehirli bir çiftçi ve çoban.”</p>

    <p>“İki Nehirliymiş,” dedi Mat burun kıvırarak. “Onunla beraber büyüdüm ben, ama şimdi baksan anlamazsın. Zaten ortada olanlara bir de bu Aiel saçmalığını eklersen neyle karşılaşacağımızı ancak Işık bilir. Belki bir Aiel lordu.”</p>

    <p>“Hayır,” dedi Loial, “fiziği uygun. Hatırlıyor musun Rand, bir defasında ben de buna benzer bir şey söylemiştim, fakat bunun tek nedeni, o günlerde insanları iyi tanımıyor olmamdı. Hatırladın mı; ‘Gölge yok olana kadar, su yok olana kadar, Gölge’ye gireceğiz ve dişlerimizi sıkarak, son nefesimizle meydan okuyarak, Son Gün’de Kör Eden’in gözüne tüküreceğiz.’ Hatırlıyor musun, Rand?”</p>

    <p>Rand, gözlerini tabağına dikip baktı. <em>Başının etrafına bir</em> shoufa <em>sararsan bir Aiel’in modeli olursun.</em> Bunu söyleyen Andor’un Kız-Veliahtı Elayne’in erkek kardeşi Gawyn’di. <em>Herkes benim olduğumdan farklı biri olduğumu düşünüyor.</em></p>

    <p>“Bu neydi?” diye sordu Mat. “Karanlık Varlık’ın gözüne tükürmek filan?”</p>

    <p>“Aieller, bugüne kadar savaşacaklarını söyler,” dedi Ingtar, “ve bunu yapacaklarına şüphem yok. Seyyar satıcılar ve âşıklar dışında kalan dünyayı Aieller ikiye ayırır. Aieller ve düşmanlar. Bunu beş yüzyıl önce, Aiel olmayan kimsenin anlayamayacağı nedenlerden dolayı Cairhien olarak değiştirdiler, ama bunu tekrar yapacaklarını hiç sanmıyorum.”</p>

    <p>“Yapacaklarını sanmam,” diye içini çekti Loial. “Ama Tuatha’anların, Gezginlerin Kıraç’ı geçmesine izin veriyorlar. Ogierleri de düşman olarak görmüyorlar, yine de aramızdan herhangi birinin Kıraç’a çıkmak isteyeceğinden şüpheliyim. Aieller zaman zaman tahta ticareti için Shangtai Yurdu’na gelirler. Ancak zorlu bir halktırlar.”</p>

    <p>Ingtar başıyla onayladı. “Keşke bende de öyle zorlu adamlar olsaydı. Onların yarısı kadar zorlu.”</p>

    <p>“Bu şaka mı?” diye güldü Mat. “Ben senin sırtındakinin yarısı kadar demiri taşıyarak bir mil koşacak olsam, yere yıkılıp bir hafta uyurdum. Sense bunu bütün gün millerce yaptın.”</p>

    <p>“Aieller zorludur,” dedi Ingtar. “Kadınları da, erkekleri de. Onlarla savaştım ve biliyorum. Elli mil koşarlar, sonunda da savaşırlar. Silahları olsun olmasın, onların hepsi birer yürüyen ölümdür. Kılıç dışında. Her nedense kılıca ellerini sürmezler. Ata da binmezler, gerçi ihtiyaçları da yok hani. Sende bir kılıç varsa, Aiel de çıplak elle dövüşüyorsa, bu adil bir dövüştür. Sen iyiysen. Seninle benim bir hafta geçmeden susuzluktan öleceğimiz yerlerde, sığırlarla koyunları otlatırlar. Köylerini Kıraç’taki dev kaya kulelerinin içine oyarak kurarlar. En azından Kırılış’tan beri buradalar. Artur Şahinkanadı köklerini kazımaya çalıştı ve kana bulandı, yaşadığı yegâne büyük yenilgiler bunlardı. Aiel Kıraçları’ndaki topraklar gündüz sıcaklıktan titrer, geceyse donar. Bir Aiel de sana o mavi gözleriyle dik dik bakıp dünyada olmak isteyeceği başka yer olmadığını söyler. Üstelik yalan da değildir. Dışarı çıkmaya çalışacak olsalar, onları durdurana kadar göbeğimiz çatlardı. Aiel Savaşı üç yıl sürdü ve buna on üç klanın sadece dördü katılmıştı.”</p>

    <p>“Annesinden aldığı gri gözler onun bir Aiel olduğunu göstermez,” dedi Mat.</p>

    <p>Ingtar omuzlarını silkti. “Dediğim gibi, hiç soru sormam.”</p>

    <p>Rand nihayet uyumaya çekildiğinde kafasında istenmeyen düşünceler cirit atıyordu. <em>Bir Aiel’in modeli. Moiraine Sedai İki Nehirli olduğunu söylemeni istiyor. Aieller Tar Valon’a kadar olan tüm toprakları yakıp yıktılar. Ejderdağı’nın eteklerinden doğdu. Yenidendoğan Ejder.</em></p>

    <p>“Kendimi kullandırmayacağım,” diye mırıldandı, ama uyku gelene kadar uzun zaman geçti.</p>

    <p>Sabah güneş doğmadan önce Ingtar kampı topladı. Doğudaki bulutlar yaklaşan şafağın şavkıyla hâlâ kızılken ve çiğ yapraklarda hâlâ asılıyken kahvaltılarını çoktan etmiş, atlarının üzerinde güneye doğru yol alıyorlardı. Bu defa Ingtar keşif erleri yolladı ve tempoları zorlu olmasına rağmen, atları çatlatacak türden değildi. Rand, Ingtar’ın belki de hepsini bir günde bitirmeyeceklerini anlamış olduğunu düşündü. Hurin’in dediğine göre, iz hâlâ güneye gidiyordu. Keşif erlerinden biri, güneşin doğuşundan iki saat sonra geri gelene dek.</p>

    <p>“İleride terk edilmiş bir kamp var, Lordum. Hemen şuracıktaki tepenin üzerinde. Dün gece orada en azından otuz ya da kırk tanesi olmalıymış, Lordum.”</p>

    <p>Ingtar, kendisine Karanlıkdostlarının hâlâ orada olduğu söylenmiş gibi atını mahmuzladı ve Rand tepede arkasından dörtnala gelen Shienarlılar tarafından çiğnenmemek için tempoya ayak uydurmak zorunda kaldı.</p>

    <p>Görülecek pek fazla şey yoktu. Ağaçların arasında iyice gizlenmiş, bir yemeğin artıkları aralarına fırlatılmış gibi görünen, kamp ateşlerinin soğuk külleri. Ateşlerin fazlasıyla yakınında ve üzerinde sinekler çoktan vızıldamaya başladığı bir dışkı yığını.</p>

    <p>Ingtar, diğerlerini geride bıraktı ve Uno’yla birlikte kamp alanının içinden yürüyerek geçip zemini incelemek üzere atından indi. Hurin, kamp alanının çevresinde dolaşıyor, etrafı kokluyordu. Rand aygırını diğer adamların atlarıyla birlikte bekletiyordu; Trolloclar ile Karanlıkdostlarının kamp kurduğu bir yere yakından bakmayı hiç istemiyordu. Bir de Soluk’un. <em>Ve daha kötü bir şeyin.</em></p>

    <p>Mat tepeyi yayan tırmandı ve geniş adımlarla kamp alanına girdi. “Bir Karanlıkdostunun kampı böyle mi görünüyor yani? Biraz kokuyor, ama başka herkesin kamplarından farklı göründüğünü söyleyemem.” Kül yığınlarından birine tekme atarak yanmış bir kemik parçasını dışarı fırlattı ve almak için eğildi. “Karanlıkdostları ne yer? Koyun ya da sığır kemiğine benzemiyor.”</p>

    <p>Burnunu bir mendille sildi. “Cinayetten de kötüsü.”</p>

    <p>“Burada Trolloclar varmış,” dedi Ingtar doğrudan Mat’e bakarak. “Herhalde acıktılar, Karanlıkdostları da ellerinin altındaydı.” Mat kararmış kemiği yere fırlattı; kusacak gibi bir hali vardı.</p>

    <p>“Artık güneye gitmiyorlar, Lordum,” dedi Hurin. Geriye, kuzeydoğuya doğru işaret etti. “Belki de sonunda Afet’e dalmaya karar vermişlerdir. Etrafımızdan dolaşmaya. Belki de güneye gelerek sadece bizi oyalamaya çalışıyorlardı.” Sesi buna inanıyormuş gibi çıkmıyordu. Aklı karışmış gibiydi.</p>

    <p>“Yapmaya çalıştıkları her neyse,” diye hırladı Ingtar. “Artık elimdeler. Atlara binin!”</p>

    <p>Ancak bir saatten kısa bir süre sonra, Hurin atının dizginlerini çekti. “Tekrar yön değiştirdiler, Lordum. Yeniden güneye gidiyorlar. Ve burada bir başkasını öldürmüşler.”</p>

    <p>Orada, iki tepenin arasındaki boşlukta hiç kül yoktu, ama birkaç dakikalık arayıştan sonra cesedi buldular. Kıvrılıp çalıların altına tıkılmış bir adam. Kafasının arka tarafı ezilmişti ve gözleri darbenin şiddetiyle hâlâ yuvalarından fırlamış haldeydi. Üzerinde Shienar giysileri olmasına rağmen kimse onu tanımadı.</p>

    <p>“Karanlıkdostlarını gömerek zamanımızı harcayacak değiliz,” diye hırladı Ingtar. “Atları güneye sürüyoruz.” Söylediğine, daha ağzından çıkmadan önce de uydu.</p>

    <p>Ancak o günün öncekinden bir farkı yoktu. Uno, izleri ve dışkıları inceledi ve kovalamacada arayı biraz kapattıklarını söyledi. Alacakaranlık geldiğinde hâlâ Trolloclar veya Karanlıkdostlarından bir iz yoktu ve ertesi sabah terk edilmiş bir başka kamp –Hurin’in dediğine göre de bir başka cinayet– ve bu defaki kuzeybatıya doğru, yeni bir yön değişimiyle karşılaştılar. Bu iz üzerinde iki saatten az gittiklerinde bir başka ceset buldular, kafası bir baltayla yarılmış bir adam ve yön yine değişti. Tekrar güneye. Uno’nun izleri okuyuşuna bakılırsa, arayı yine kapatıyorlardı. Yine gece çökene kadar uzaktaki çiftliklerden başka bir şey göremediler. Ertesi gün de aynıydı: yön değişimleri, cinayetler, her şey. Ondan sonraki de.</p>

    <p>Her gün onları avlarına biraz daha yaklaştırsa da, Ingtar burnundan soluyordu. İz, bir sabah yön değiştirdiğinde dümdüz ilerlemeyi önerdi –şüphesiz güneye giderken izle yeniden karşılaşacak ve daha fazla zaman kazanacaklardı– ve daha kimse bir şey söyleyemeden takip ettikleri adamların güneye dönmeme olasılıkları bulunduğu için bunun kötü bir fikir olduğunu söyledi. Herkese daha hızlı gitmeleri, daha erken yola çıkmaları ve karanlık tamamen çökene kadar durmamaları için ısrar etti. Onlara Amyrlin Makamı’nın kendilerine verdiği, Valere Borusu’nu bulma ve hiçbir şeyin kendilerine engel olmasına izin vermeme görevini hatırlattı. Kazanacakları şan ve şereften, adlarının öykülerde ve tarihte, âşıkların ve şarkıcıların ezgilerinde, Boru’yu bulan adamlar olarak geçip hatırlanacağından bahsetti. Uno bile ona işkillenerek bakmaya başladı.</p>

    <p>Böylece Erinin Nehri’ne geldiler.</p>

    <p class="paragraf">Rand’a göre buraya köy bile denemezdi. Atını ağaçların arasında durdurarak sabah güneşinin altında nehri yüksekten gören bir tepedeki tahta kiremitli çatıları ve neredeyse yere kadar inen saçakları olan yarım düzine kadar eve baktı. Bu taraftan pek az insan geçiyordu. Kampı toplamalarının üzerinden daha birkaç saat geçmiş olmasına rağmen, kalıp bozulmazsa, Karanlıkdostlarının dinlenme yerinin kalıntılarını bulmaları gereken zamanı çoktan geride bırakmışlardı. Ancak görünürde bu türden hiçbir şey yoktu.</p>

    <p>Dünyanın Omurgası’ndaki kaynağına bu kadar yakın olduklarından, nehrin kendisinin de öykülerde geçen ihtişamlı Erinin’le pek ilgisi yoktu. Sıra sıra ağaçlarla kaplı, diğer kıyıyla aralarında belki altmış adımlık hızlı akan su vardı ve aradaki boşluk kalın bir ipin üzerindeki sala benzer bir tekneyle aşılıyordu. Tekne diğer kıyıya yaslanmış, durmaktaydı.</p>

    <p>İlk kez yol doğrudan insanların yerleştiği bölgelere gitmişti. Meskenlerin etrafında öbeklenmiş olduğu yegâne toprak yolun üzerinde hareket eden kimse yoktu.</p>

    <p>“Pusu mu, Lordum?” dedi Uno usulca.</p>

    <p>Ingtar, gereken emirleri verdi ve Shienarlılar kargılarını ellerine alarak evlerin çevresinden dolaştılar. Ingtar’ın bir el işareti üzerine dört taraftan evlerin arasına dörtnala, bir gümbürtüyle, gözleri araştırır, kargılarını hazır vaziyette, atlarının nallarıyla tozları havalandırarak daldılar. Onlardan başka hiçbir şey hareket etmiyordu. Dizginlerini çektiler ve toz yerleşmeye başladı.</p>

    <p>Rand, yayına yerleştirdiği oku sadağına geri koydu, yayını da tekrar sırtına attı. Mat ile Perrin de aynısını yaptılar. Ingtar yanlarından ayrıldıktan sonra Loial ile Hurin de orada durup, olanları huzursuzlukla izlemekten başka bir şey yapmamışlardı.</p>

    <p>Ingtar elini salladı ve Rand ile diğerleri atla Shienarlılara yaklaştılar.</p>

    <p>“Buranın kokusunu sevmedim,” diye mırıldandı Perrin evlerin arasına girdiklerinde. Hurin ona bir bakış attı, Perrin de adama, o gözlerini kaçırana kadar baktı. “Kokusu ters geliyor.”</p>

    <p>“Kahrolası Karanlıkdostları ve Trolloclar doğrudan geçmişler, Lordum,” dedi Uno, Shienarlılar tarafından parçalanmamış izleri işaret ederek. “Öte yanda, bıraktıkları kahrolası keçi öpen tekneye kadar. Kan ve kanlı küller! Onu paramparça etmedikleri için şanslıyız.”</p>

    <p>“İnsanlar nerede?” diye sordu Loial.</p>

    <p>Kapılar açıktı, perdeler açık camlara vuruyordu, ama at nallarının gümbürtüsüne rağmen kimse dışarı çıkmamıştı.</p>

    <p>Ingtar, “Evleri arayın,” diye emir verdi. Adamlar atlarından indiler ve emri uygulamaya koştular, ancak başlarını iki yana sallayarak geri döndüler.</p>

    <p>“Gitmişler, Lordum,” dedi Uno. “Gitmişler işte, kahrolayım. Sanki toplanıp kahrolası günün ortasında yürüyerek gitmeye karar vermişler.” Aniden durarak Ingtar’ın arkasındaki bir evi işaret etti. “O pencerede bir kadın var. Onu nasıl gözden kaçırdım ki...” Başka kimse kımıldayamadan eve doğru koşmaya başlamıştı.</p>

    <p>“Onu korkutma!” diye bağırdı Ingtar. “Uno, bilgiye ihtiyacımız var. Işık seni kör etsin, Uno, kadını korkutma!” Tek gözlü adam açık kapıdan içeri girerek kayboldu. Ingtar sesini tekrar yükseltti. “Sana zarar vermeyeceğiz, iyi yürekli hanım. Bizler Fal Dara’dan, Lord Agelmar’ın muhafızlarıyız. Korkma! Sana zarar vermeyeceğiz.”</p>

    <p>Evin üst katındaki bir pencere açıldı ve Uno kafasını dışarı çıkararak deli gibi etrafa bakındı. Bir küfür savurarak geri çekildi. Geri dönüş yolculuğunu gümbürtü ve takırtılar izliyordu, öfkeyle bir şeylere tekmeyi basıyor gibiydi. Nihayet kapının önünde belirdi.</p>

    <p>“Gitmiş, Lordum. Ama buradaydı. Pencerede beyaz giysili bir kadın. Onu gördüm. Bir an onu içeride gördüğümü bile sandım, ama bir an sonra ortada yoktu ve...” Derin bir nefes aldı. “Ev boş, Lordum.” Küfretmemesi ne kadar tedirgin olduğunu gösteriyordu.</p>

    <p>“Perdeler,” diye mırıldandı Mat. “Kahrolası perdelere atılıyor.” Uno ona sert bir bakış attıktan sonra atına döndü.</p>

    <p>“Nereye gittiler?” diye sordu Rand Loial’e. “Sence Karanlıkdostları geldiğinde kaçıp gittiler mi?” <em>Ve de Trolloclar ve bir Myrddraal. Ve de Hurin’in daha kötü bir şeyi. Kaçabildikleri kadar hızla kaçtılarsa, akıllı insanlarmış.</em></p>

    <p>“Korkarım onları Karanlıkdostları almış, Rand,” dedi Loial ağır ağır. Hayvan burnuna benzeyen geniş burnundan bir hırıltı çıkararak yüzünü buruşturdu. “Trolloclar için.” Rand yutkundu ve sormamış olmayı diledi; Trollocların beslenme şeklini düşünmek asla hoş bir şey olmazdı.</p>

    <p>“Burada ne yapılmışsa,” dedi Ingtar, “Karanlıkdostları tarafından yapılmış. Hurin, burada şiddet olmuş mu? Cinayet? Hurin!”</p>

    <p>Koklayıcı, eyerinde irkildi ve çılgınca etrafına bakındı. O ana kadar nehrin karşı tarafına bakmaktaydı. “Şiddet mi, Lordum? Evet. Öldürme, hayır. Ya da tam olarak değil.” Perrin’e yan bir bakış attı. “Daha önce tam olarak buna benzeyen bir kokuyu hiç almamıştım, Lordum. Ama burada birilerinin canı yakılmış.”</p>

    <p>“Nehri geçtiklerine dair herhangi bir şüphe var mı? Tekrar geri mi dönmüşler?”</p>

    <p>“Karşıya geçmişler, Lordum.” Hurin, uzaktaki kıyıya huzursuzca baktı. “Karşıya geçmişler. Ancak karşı yakada yaptıkları...” Omuzlarını silkti.</p>

    <p>Ingtar başıyla onayladı. “Uno, teknenin tekrar bu kıyıya getirilmesini istiyorum. Biz karşıya geçmeden önce diğer kıyıda bir de keşif yapılsın. Burada bir pusu olmaması, nehir bizi ikiye böldüğünde olmayacağı anlamına gelmez. O tekne hepimizi bir defada taşıyacak kadar büyük görünmüyor. Bununla ilgilen.”</p>

    <p>Uno başını eğdi ve birkaç saniye içinde Ragan ile Masema birbirlerinin zırhlarını çıkarmasına yardım etmeye başlamıştı. Paçalı donlarıyla kalan, bellerinin arka tarafına bir hançer sıkıştırmış adamlar, atlı adamların eğik bacaklarıyla suya yürüdüler ve içeri girerek teknenin üzerinde işlediği kalın ipin üstünde elleriyle ilerlemeye başladılar. İp, orta yerde onları bellerine kadar sarkıtacak kadar eğilmişti ve güçlü akıntı onları aşağı çekiyordu, yine de Rand’ın beklediğinden daha kısa bir sürede kendilerini teknenin çatılı kenarlarından yukarı çekiyorlardı. Hançerlerini çekerek ağaçların arasında kayboldular.</p>

    <p>Onlara sonsuzluk gibi gelen bir sürenin ardından, iki adam tekrar ortaya çıktılar ve tekneyi ağır ağır çekerek karşıya geçirmeye başladılar. Mavna, kıyının köyün altında kalan kısmına tosladı ve Ragan, bekleyen Ingtar’ın yanına yaklaşırken Masema tekneyi kıyıya bağladı. Ragan’ın yüzü solgundu, yanağındaki ok izi keskindi ve sesi sarsılmış gibi çıkıyordu.</p>

    <p>“Karşı kıyı... Karşı kıyıda pusu yok Lordum, ama...” Sarf ettiği çaba yüzünden hâlâ sırılsıklam halde ve titreyerek eğilip selam verdi. “Lordum, kendi gözünüzle görmeniz gerek. İskelenin elli adım güneyindeki büyük taşmeşesi. Sözcükleri ağzıma alamam. Gelip kendi gözünüzle görmeniz gerek.”</p>

    <p>Ingtar, gözlerini Ragan’dan alıp karşı kıyıya çevirerek kaşlarını çattı. Nihayet, “İyi bir iş başardın, Ragan. İkiniz de,” dedi. Sesi sertleşti. “Evlerde bu adamlara kurulanacakları bir şeyler bulun, Uno. Birilerinin çay için ocakta su bırakıp bırakmadığına da bakın. Becerebilirseniz, onlara sıcak bir şeyler yedirip içirin. Sonra ikinci postayla yük hayvanlarını getirin.” Rand’a döndü. “Eh, Erinin’in güney kıyısını görmeye hazır mısın?” Yanıt beklemek yerine Hurin ve mızraklı adamların yarısı ile birlikte atını tekneye sürdü.</p>

    <p>Rand onu izlemeden önce sadece bir an tereddüt etti. Loial de onunla birlikte gitti. Rand, Perrin’in suratsız bir tavırla önlerine geçtiğini görerek şaşırdı. Mızraklı adamlardan bazıları, kaba şakalar yaparak ipe asılmak ve tekneyi karşıya geçirmek üzere atlarından indiler.</p>

    <p>Mat, Shienarlılardan birinin teknenin ipini çözdüğü son dakikaya kadar bekledi, sonra da atını mahmuzlayıp tekneye bindi. “Eninde sonunda gelmem gerekecekti, değil mi?” dedi ortalığa nefes nefese. “Onu bulmak zorundayım.”</p>

    <p>Rand başını iki yana salladı. Mat her zamankinden daha sağlıklı göründüğünden, onlarla gelmesinin nedenini neredeyse unutmuştu. <em>Hançeri bulmak için. Boru Ingtar’ın olsun. Ben sadece Mat için hançeri bulmak istiyorum.</em> “Onu bulacağız, Mat.”</p>

    <p>Mat ona kaşlarını çattıktan –güzel kırmızı ceketine burun kıvırarak bakıp– sonra başını çevirdi. Rand içini çekti.</p>

    <p>“Sonu iyiye varacaktır, Rand,” dedi Loial sessizce. “Nasılsa, iyiye varacaktır.”</p>

    <p>Akıntı kıyıdan çekilerek, kurtarılan tekneyi havalandırarak keskin bir gacırtıyla ipe sürttü. Güvertede miğferleri ve zırhları, sırtlarında da kılıçları ile dolanan mızraklılar tuhaf birer mavnacı olmuştu, ama tekneyi nehre çıkarırken işlerini pekâlâ da başardılar.</p>

    <p>“Evden de böyle ayrılmıştık,” dedi Perrin aniden. “Taren Salı’nda. Teknecilerin çizmeleri güvertede takırdıyor, su teknenin etrafında fokurduyordu. Böyle ayrılmıştık. Bu defa daha kötü olacak.”</p>

    <p>“Nasıl daha kötü olabilir ki?” diye sordu Rand. Perrin cevap vermedi. Karşı kıyıyı süzüyordu ve altın gözleri parlar gibiydi, ama hevesle değil.</p>

    <p>Bir dakika sonra Mat, “Nasıl daha kötü olabilir?” diye sordu.</p>

    <p>Perrin’in tek söyleyebildiği, “Öyle olacak. Kokusunu alabiliyorum,” oldu. Hurin onu endişeyle süzdü, ama ona bakılırsa Hurin Fal Dara’dan ayrılalı beridir her şeyi endişeyle süzmekteydi.</p>

    <p>Tekne, nehrin güney kıyısına, enli kalasların sertleşmiş kile vururken çıkardığı tok sesle, neredeyse tepelerinden sarkan ağaçların altına çarptı ve o zamana kadar ipleri çekmekte olan Shienarlılar, Ingtar’ın tekneyi diğerlerinin binmesi için geri götürmelerini söylediği iki tanesi hariç, atlarına bindiler. Geri kalanlar Ingtar’ın peşinden nehir kıyısında ilerlediler.</p>

    <p>“Büyük bir taşmeşesine elli adım,” dedi Ingtar atlarını ağaçların içine sürerlerken. Sesi fazlasıyla heyecansızdı. Ragan bundan bahsedemiyorsa... Askerlerden bazıları sırtlarındaki kılıçları gevşettiler ve mızraklarını hazırda tuttular.</p>

    <p>Rand, taşmeşesinin gri dallarına kollarından asılmış duran şekilleri ilk başta birer korkuluk sandı. Al korkuluklar. Sonra iki yüzü tanıdı. Changu ile onunla birlikte nöbette olan diğer adam. Nidao. Gözleri bomboş bakıyordu, dişleri acıyla aralanmıştı. Başlayana kadar uzun süre hayatta kalmışlardı.</p>

    <p>Perrin’in gırtlağından, hırlamaya yakın bir ses çıktı.</p>

    <p>“Gördüklerimin en kötüsü, Lordum,” dedi Hurin belli belirsiz. “Aldığım kokuların en kötüsü, o gece Fal Dara’daki zindan hariç.”</p>

    <p>Rand telaşla boşluğu aradı. Alev araya giriyor, iç bulandıran ışığı istemsiz yutkunmalarıyla aynı tempoda titreşiyordu, fakat kendini boşlukla sarana kadar azmetti. Boşluğun içinde, soluk alıp verişlerine bir de iç bulantısı eklenmişti. İlk kez dışarıda değil, içerideydi. <em>Buna bakarken böyle olmasına şaşmamak gerek.</em> Bu düşünce, boşluğun üzerinden, sıcak bir tavanın üzerinde su damlası gibi sekerek geçti. <em>Onlara ne oldu?</em></p>

    <p>Arkasından birinin, “Diri diri derileri yüzülmüş,” dediğini ve başka birinin öğürdüğünü duydu. Bunun Mat olduğunu sandı, fakat boşluğun içinden her şey kendisine uzak geliyordu. Ama iç bulandıran titreşme de oradaydı. Kendisinin de kusabileceğini düşündü.</p>

    <p>“Onları kesip indirin,” dedi Ingtar haşin bir sesle. Bir an tereddüt ettikten sonra ekledi, “Onları gömün. Karanlıkdostu olduklarına emin olamayız. Esir alınmış olabilirler. Bu olabilir. Hiç değilse annenin son kucaklamasını tanısınlar.” Adamlar ellerinde bıçaklarla ihtiyatla yaklaştılar, zira savaşta yıllanmış Shienarlılar için bile, tanıdıkları adamların lime lime olmuş cesetlerini kesip indirmek kolay iş değildi.</p>

    <p>Ingtar, “İyi misin, Rand?” dedi. “Ben de buna alışık değilim.”</p>

    <p>“Ben... iyiyim, Ingtar.” Rand, boşluğun kaybolmasına izin verdi. O olmadan midesi daha az bulanıyordu; midesi hâlâ yalpa vursa da, daha iyiydi. Ingtar başıyla evetledi ve çalışan adamları izlemek için atını çevirdi.</p>

    <p>Gömme işlemi basitti. Yere iki çukur kazıldı ve sessizce izleyen Shienarlıların gözleri önünde cesetler içeri bırakıldı. Mezar kazıcılar başka tantana çıkarmadan mezarlara kürek kürek toprak atmaya başladılar.</p>

    <p>Rand hayrete düşmüştü, ama Loial ona alçak sesle açıklama yaptı.</p>

    <p>“Shienarlılar hepimizin topraktan geldiğine ve toprağa dönmemiz gerektiğine inanır. Asla tabut veya kefen kullanmazlar ve ölüleri hiçbir zaman giyinik değildir. Toprağın bedeni tutması gerekir. Buna annenin son kucaklayışı adını verirler. Ve de, ‘Işık üzerinde parlasın ve Yaratıcı seni esirgesin. Anne son kucaklayışıyla seni evine kabul etsin,’ dışında hiçbir şey söylemezler.” Loial içini çekti ve koca başını iki yana salladı. “Bu defa kimsenin bunları söyleyeceğini sanmam. Ingtar ne derse desin, Rand, Changu ile Nidao’nun Köpek Kapısı’ndaki muhafızları katlettiğine ve Karanlıkdostlarını kaleye aldığına fazla şüphe olamaz. Bütün bunlardan sorumlu olanlar onlar olmalı.”</p>

    <p>“O halde oku Amyrlin’e kim attı?” Rand yutkundu. <em>Bana oku kim attı?</em> Loial hiçbir şey söylemedi.</p>

    <p>Kürekler toprağı çukurlara doldurmayı tamamlarken, Uno adamların geri kalanı ve yük atlarıyla birlikte geldi. Birisi onlara ne bulduklarını söyledi ve tek gözlü adam tükürdü. “Keçi öpen Trolloclar bunu Afet boyunca bazen yaparlar. Kahrolası tüylerini diken etmek istediklerinde veya onları izlememen için uyarmak istediklerinde yaptıkları budur. Burada işe yararsa ne olayım.”</p>

    <p>Atlarına binip uzaklaşmadan önce, Ingtar, atını işaretlenmemiş mezarların, adamları içinde barındıramayacak kadar ufak görünen iki çıplak toprak tümseğinin yanında durdurdu. Bir an sonra, “Işık üzerinde parlasın ve Yaratıcı seni esirgesin. Anne son kucaklayışıyla seni evine kabul etsin,” dedi. Başını kaldırdığında adamların yüzlerine teker teker baktı. Hiçbirinin, özellikle de Ingtar’ın yüzünde hiçbir ifade yoktu. “Tarwin Geçidi’nde Lord Agelmar’ı kurtarmışlardı,” dedi. Mızraklı askerlerden birkaçı başıyla onayladı. Ingtar atını çevirdi. “Ne yana, Hurin?”</p>

    <p>“Güneye, Lordum.”</p>

    <p>“İzi sürmeye başla! Ava çıkıyoruz!”</p>

    <p>Orman çok geçmeden, yerini inişli çıkışlı, yer yer kendisine derin bir kanal açmış, sığ bir çayın böldüğü, alçak bir yükselti veya tepe denemeyecek kadar bodur bir tümsekten başka hiçbir şeyin bulunmadığı düz bir araziye bıraktı. Burası atlar için kusursuz bir araziydi. Ingtar bundan yararlanarak, tekdüze, mesafeleri hızla eriten bir tempo belirledi. Rand ara sıra uzaktan çiftlik evi olabilecek bir şey görüyordu ve bir defasında, birkaç mil ötede bacalarından duman tüten bir köy gördüğünü sandı, ama yakınından geçtikleri üzerinde çalılar. Ara sıra ağaçlar, yer yer de çapı yüz adımı geçmeyen ağaçlıklar uzun çimenliklerde hâlâ insan yoktu.</p>

    <p>Ingtar önce iki keşif eri gönderdi; adamlar yalnızca nadir yükseltilerin üzerindeyken görülebiliyordu. Hurin’in izin yön değiştirdiğini söylemesi durumunda adamları geri çağırmak için boynunda gümüş bir düdük asılıydı, ama bu olmadı. Güneye. Her zaman güneye.</p>

    <p>“Bu hızla gidersek, Talidar’daki ovaya üç ya da dört günde ulaşırız,” dedi Ingtar atlarını sürerlerken. “Artur Şahinkanadı’nın Trollocları Afet’ten çıkarıp ona saldırtan Yarı-insanlar karşısında kazandığı en büyük zafer. Altı gün altı gece sürmüştü ve bittiğinde, Trolloclar gerisingeri Afet’e kaçtılar ve bir daha ona meydan okumaya asla cesaret edemediler. Orada zaferini hatırlatmak üzere bir anıt, yüz karış yüksekliğinde bir kule dikti. Üzerine kendi adını yazmalarına izin vermedi, onun yerine, orada ölen tüm adamların ismini yazdırdı, üzerine de Işığın Gölge’ye galebe çaldığının nişanı olarak altın bir güneş koydurdu.</p>

    <p>“Bunu görmek isterim,” dedi Loial. “Bu anıtı hiç duymamıştım.”</p>

    <p>Ingtar bir an sessiz kaldı, sonra konuştuğundaysa sesi alçaktı. “Artık orada değil, İnşaatçı. Şahinkanadı öldüğünde, imparatorluğunu elde etmek için savaşanlar onun kazandığı bir zaferi hatırlatan bir anıtı, üzerinde adı olmasa bile, geride bırakmaya katlanamadılar. Geriye, üzerinde durduğu tümsekten başka bir şey kalmadı. Üç dört gün sonra, en azından onu görebiliriz.” Ses tonu bundan sonra sohbet edebilecek havada olmadığını belli ediyordu.</p>

    <p>Başlarının üzerinde altın renkli güneş ışıldarken, kare şeklinde, alçıyla kaplı tuğlalardan yapılmış, yollarının en çok bir mil uzağındaki bir yapının yanından geçtiler. Yapı yüksek değildi, gördüğü her yerde en fazla iki katı ayakta kalmıştı, ama yerde büyük bir alanı kaplıyordu. Yapıda uzun süredir terk edilmişlik havası vardı, çatıları kiriş parçalarına tutunmuş birkaç koyu renkli kiremit parçası dışında düşmüş, bir zamanlar beyaz olan alçı dökülerek, ardındaki koyu, yıpranmış tuğlaları ortaya çıkarmış, duvarlar içerideki avlularla çürüyen odaları gözler önüne sermişti. Bir zamanlar avlu olan yerlerin içinde; çalılar, hatta ağaçlar yetişmişti.</p>

    <p>“Bir malikâne,” diye açıkladı Ingtar. Bir parça yeniden kazandığı neşesi, yapıya bakarken kaybolup gider gibiydi. “Harad Dakar hâlâ ayaktayken, herhalde bu malikânenin sahibi, çevredeki millerce araziyi ekip biçiyordu. Belki de bağlar vardı. Hardanlılar, bağlarına çok düşkündü.”</p>

    <p>“Harad Dakar mı?” dedi Rand ve Ingtar bir homurtu çıkardı.</p>

    <p>“Artık tarih öğrenen kimse kalmadı mı? İçinden geçtiğimiz arazide bir zamanlar var olan ülke, Hardan’ın baş şehri olan Harad Dakar.”</p>

    <p>“Eski bir harita gömüştüm,” diye yanıtladı Rand gergin bir sesle. “Artık var olmayan ülkeleri biliyorum. Maredo, Goaban ve Caralain. Ama üzerinde Hardan diye bir ülke yoktu.”</p>

    <p>“Bir zamanlar olup da şimdi olmayan başkaları da var,” dedi Loial. “Günümüzde Haddon Mirk olan, Mar Haddon ve Almoth. Kintara. Yüzyıl Savaşları Artur Şahinkanadı’nın imparatorluğunu irili ufaklı pek çok ulusa böldü. Küçük olanlar büyükler tarafından yutuldular ya da Altara ve Murandy gibi birleştiler. Aslında birleştiler demektense bir araya geldiklerini söylemek sanırım daha doğru olur.”</p>

    <p>“Peki onlara ne oldu?” diye sordu Mat. Rand, Mat ile Perrin’in yanlarına yaklaştığını fark etmemişti. Son gördüğünde ikisi de arkada, Rand al’Thor’dan olabildiğince uzaktaydılar.</p>

    <p>“Bir arada kalamadılar,” diye yanıt verdi Ogier. “Ekinleri bozuldu veya ticaret zayıfladı. İnsanlar zayıfladı. Her durumda bir şey zayıf düştü ve ulusların soyu azaldı. Pek çok kez, uluslar yok olduğunda komşu ülkeler toprakları kendilerine kattılar, ama çoğu durumda hep birlikte kırlara gittiler. Harad Dakar’ın nihayet terk edilmesinin üzerinden neredeyse üç yüzyıl geçti, ama onun öncesinde bile burası, şehir surlarının içinde olup bitenleri kontrol edemeyen bir kral yönetimindeki boş bir kabuktan ibaretti. Anladığım kadarıyla Harad Dakar’ın kendisi de bütünüyle yok olmuş. Hardan’ın tüm şehir ve kasabaları gitmiş, taşlar çiftçiler ve köylüler tarafından kullanılmak üzere arabalarla taşınıp götürülmüş. Onlarla inşa edilen çiftlikler ve köylerin çoğu da yok olmuş. Böyle okumuştum ve bunu değiştirecek bir şey de görmedim.”</p>

    <p>“Harad Dakar neredeyse yüz yıl boyunca neredeyse bir taş ocağı olarak kullanıldı,” dedi Ingtar acı acı. “Halk nihayet buradan gitti, ardından da şehir, taşları tek tek alınıp götürülerek taşındı. Hepsi silinip gitti ve gitmeyenler de silinmeye devam ediyor. Her şey, her yer siliniyor. Harita üzerinde sahip olduğunu iddia ettiği topraklara gerçekten sahip olan uluslar yok denecek kadar az, harita üzerinde yüz yıl önce sahip olduğunu iddia ettiği kadarını iddia eden uluslar da. Yüzyıl Savaşları sona erdiğinde bir adam bir ulustan diğerine geçerek Afet’ten Fırtınalar Denizi’ne kadar gidebilirdi. Şimdi neredeyse arazinin tamamı boyunca herhangi bir ulusun üzerinde hak iddia etmediği topraklardan geçebiliriz. Sınırboyları’nda yaşayan bizler, Afet’le yaptığımız savaş sayesinde güçlü ve sağlam kalıyoruz. Belki de onlar güçlü kalmalarını sağlayacak şeye sahip değillerdi. Zayıfladıklarını mı söyledin, İnşaatçı? Evet, zayıfladılar ve sağlam duran hangi ülkenin yarın zayıflamayacağı garantidir ki? İnsanlık olarak bizler, ortadan kaldırılıyoruz. Selin önüne kattığı bir sahipsiz eşya gibi, sürüklenip götürülüyoruz. Geriye Sınırboyları’ndan başka bir şey kalmayana dek ne kadar zaman geçecek? Bizler de iflas edene ve geriye ta Fırtınalar Denizi’ne kadar sadece Trolloclar ve Myrddraaller kalana dek ne kadar zaman?”</p>

    <p>Adamlar sarsılarak derin bir sessizliğe gömüldü. Mat bile sessizliği bozmadı. Ingtar, kendi karanlık düşünceleri içinde atını sürüyordu.</p>

    <p>Bir süre sonra keşif erleri, eyerlerinde dimdik, kargıları dosdoğru göğe uzanarak dörtnala döndüler. “İleride bir köy var, Lordum. Bizi görmediler, ama doğrudan yürüme hattımızın üzerinde uzanıyor.”</p>

    <p>Ingtar silkinerek kendisini daldığı sıkıntılı düşüncelerden kopardı, ama köye yukarıdan bakan alçak bir tepenin üzerine ulaşana kadar konuşmadı, o zaman da ağzını sadece eyer torbasından bir dürbün çıkarıp köye bakarken durmalarını emretmek için açtı.</p>

    <p>Rand köyü ilgiyle süzdü. Emond Meydanı kadar büyüktü, ancak İki Nehir’den ayrılalı beri gördüğü kasabalar, özellikle de şehirlerle kıyaslandığında pek büyük sayılmazdı. Evlerin hepsi de alçaktı, cepheleri beyaz alçıyla kaplanmıştı ve eğimli çatılarının üzerinde çimenler yetişiyor gibiydi. Köyün dört bir yanına dağılmış bir düzine yel değirmeni tembelce dönüyor, uzun, kumaş kaplı, kolları güneşin altında beyaz parıltılar saçıyordu. Köyün çevresinde çimenli topraktan, göğüs boyuna gelen alçak bir duvar, onun dışında da dibinde sivriltilmiş kazıklar bulunan geniş bir hendek vardı. Duvarda görebildiği tek açıklıkta bir kapı yoktu, ama açıklığın bir at veya el arabasıyla kolayca kapatılabileceğini düşünüyordu. Ortada kimseyi göremiyordu.</p>

    <p>“Göz önünde bir köpek bile yok,” dedi Ingtar dürbünü eyer torbasına geri koyarak. “Sizi görmediklerine emin misiniz?” diye sordu keşif erlerine.</p>

    <p>“Onlarda Karanlık Varlık’taki şans yoksa, hayır, Lordum,” diye yanıt verdi adamlardan biri. “Tepenin üzerine hiç çıkmadık. O zaman da hareket eden kimseyi görmedik, Lordum.”</p>

    <p>Ingtar başıyla evetledi. “İz, Hurin?”</p>

    <p>Hurin derin bir nefes aldı. “Köye doğru, Lordum. Dosdoğru köye doğru, buradan anlayabildiğim kadarıyla.”</p>

    <p>“Gözünü dört aç,” diye emir verdi Ingtar dizginlerini toplayarak. “Sırf gülümsüyorlar diye dost canlısı olduklarına da inanma. Orada kimse varsa.” Onları ağır bir yürüyüş temposuyla köye indirdi ve kınındaki kılıcını gevşetmek üzere uzandı.</p>

    <p>Rand, arkalarındaki diğerlerinin de aynısını yaptıklarını duydu. Bir an sonra o da kendi kılıcını gevşetti. Hayatta kalmaya çalışmanın kahraman olmaya çalışmakla aynı şey olmadığına karar verdi.</p>

    <p>“Sence bu insanlar Karanlıkdostlarına yardım eder mi?” diye sordu Perrin Ingtar’a. Shienarının yanıt vermesi uzun sürdü.</p>

    <p>“Shienarlıları pek sevmezler,” dedi nihayet. “Bizim onları korumamız gerektiğini söylüyorlar. Bizim ya da Cairhienlilerin. Cairhien son Hardan Kralı öldüğünde bu topraklar üzerinde hak iddia etmişti. Ta Erinin’e kadar. Ancak ellerinde tutamadılar. Neredeyse yüz yıl önce bu iddiadan vazgeçtiler. Hâlâ burada yaşayan az sayıda insanın bu kadar güneyde Trolloclar konusunda endişe etmesi gerekmez, ama insan soyundan bol bol eşkıya var. Duvar ve hendek bu yüzden var. Bütün köylerinde vardır. Onları himaye edecek her krala bağlılık yemini etmeye hazırlar, ama biz elimizden gelen tüm çabayı Trolloclara karşı sarf ediyoruz. Ancak bunun için bizi sevmiyorlar.” Alçak duvardaki açıklığa ulaştıklarında, tekrar, “Gözünü dört aç!” diye ekledi.</p>

    <p>Tüm sokaklar bir köy meydanına doğru gidiyordu, ama sokaklarda, pencerelerden bakan kimse yoktu. Tek bir köpek, bir tavuk bile hareket etmiyordu. Yaşayan hiçbir şey yoktu. Açık kapılar rüzgârda gıcırdayarak yel değirmenlerinin ritmik gıcırtılarına karşı nağme okuyordu. Atların nal sesleri sokağın sıkıştırılmış toprağında yüksek sesle çınlıyordu.</p>

    <p>“Teknedeki gibi,” diye mırıldandı Hurin, “ama farklı.” Eyerinde kamburunu çıkararak, kendi omuzlarının berisinde saklanmak istermiş gibi kafasını eğerek gidiyordu. “Şiddet olmuş, ama... bilmiyorum. Burası kötüymüş. Kötü kokuyor.”</p>

    <p>“Uno,” dedi Ingtar. “bir kol al ve evleri araştır. Birisini bulursan, bana, meydana getir. Ancak bu defa onları korkutma. Ben canını kurtarmak için kaçan insanlar değil, yanıtlar istiyorum.” Uno, on askerini atlarından indirirken Ingtar askerlerin geri kalanlarını köyün ortasına doğru götürdü.</p>

    <p>Rand tereddüt ederek çevresine bakındı. Gıcırdayan kapılar, yel değirmenlerinin gıcırtısı, atların nal sesleri, hepsi de dünyada başka bir ses bırakmamacasına gürültü çıkarıyordu. Evleri gözden geçirdi. Açık bir penceredeki perdeler evin dış cephesine çarpıyordu. Hepsi de cansız görünüyordu. İçini çekerek atından inip en yakındaki eve yürüdü, sonra durup gözlerini kapıya dikti.</p>

    <p><em>Sadece bir kapı işte. Neden korkuyorsun?</em> Diğer tarafta kendisini bir şeyin beklediğini hissetmekten hoşlanmıyordu. Kapıyı iterek açtı.</p>

    <p>İçerideki oda derli topluydu. Ya da bir zamanlar öyleydi. Masa yemek için hazırlanmıştı, merdiven arkalıklı sandalyeler etrafa toplanmış, bazı tabaklar doldurulmuştu. Şalgam ve bezelye dolu kâselerin üzerinde birkaç sinek vızıldıyor, diğerleri de kendi donmuş yağında duran soğuk rostonun üzerinde yürüyordu. Rostodan yarıya kadar kesilmiş bir dilim vardı, çatal hâlâ ete saplanmış, bıçak da düşürülmüş gibi kısmen tabakta duruyordu. Rand içeri adım attı.</p>

    <p>Parıltı.</p>

    <p>Kaba giysiler içinde, gülümseyen, kel kafalı bir adam, yorgun yüzlü bir kadının elindeki tabağa bir dilim et koydu. Kadın da gülümsüyordu. Tabağa bezelye ve şalgam ekledi ve masanın etrafını sarmış çocuklardan birine uzattı. Yetişkin sayılabilecek yaştan, boyu masaya ancak gelenlere kadar, erkekli kızlı, altı çocuk vardı. Kadın bir şey söyledi ve ondan tabağı alan kız güldü. Adam yeni bir dilim kesmeye başladı.</p>

    <p>Aniden, başka bir kız sokağa açılan kapıyı işaret ederek çığlık attı. Adam bıçağını bırakıp hızla arkasını döndü ve yüzü dehşetle gerilip, çocuklarından birini kaparak çığlık attı. Kadın da başka bir çocuğu kaptı ve diğerlerine çaresizce işaret ederken ağzı çılgınca, ses çıkarmadan açılıp kapandı. Hepsi de odanın arka tarafındaki bir kapıya doğru koştular.</p>

    <p>O kapı da patlayarak açıldı ve-</p>

    <p>Parıltı.</p>

    <p>Rand hareket edemiyordu. Masanın üzerindeki sineklerin vızıltısı yükselmişti. Nefesi ağzının önünde bir bulut oluşturuyordu.</p>

    <p>Parıltı.</p>

    <p>Kaba giysiler içinde, gülümseyen, kel kafalı bir adam, yorgun yüzlü bir kadının elindeki tabağa bir dilim et koydu. Kadın da gülümsüyordu. Tabağa bezelye ve şalgam ekledi ve masanın etrafını sarmış çocuklardan birine uzattı. Yetişkin sayılabilecek yaştan, boyu masaya ancak gelenlere kadar, erkekli kızlı, altı çocuk vardı. Kadın bir şey söyledi ve ondan tabağı alan kız güldü. Adam yeni bir dilim kesmeye başladı.</p>

    <p>Aniden, başka bir kız sokağa açılan kapıyı işaret ederek çığlık attı. Adam bıçağını bırakıp hızla arkasını döndü ve yüzü dehşetle gerilip, çocuklarından birini kaparak çığlık attı. Kadın da başka bir çocuğu kaptı ve diğerlerine çaresizce işaret ederken ağzı çılgınca, ses çıkarmadan açılıp kapandı. Hepsi de odanın arka tarafındaki bir kapıya doğru koştular.</p>

    <p>O kapı da patlayarak açıldı ve-</p>

    <p>Parıltı.</p>

    <p>Rand çabalıyordu, ama kasları donmuş gibiydi. Oda daha soğuktu; titremek istiyordu, ama o kadar bile hareket edemiyordu. Masanın dört bir yanında sinekler yürüyordu. El yordamıyla boşluğa uzandı. Ekşi ışık da oradaydı, ama umurunda değildi. Yapmak zorunda-</p>

    <p>Parıltı.</p>

    <p>Kaba giysiler içinde, gülümseyen, kel kafalı bir adam, yorgun yüzlü bir kadının elindeki tabağa bir dilim et koydu. Kadın da gülümsüyordu. Tabağa bezelye ve şalgam ekledi ve masanın etrafını sarmış çocuklardan birine uzattı. Yetişkin sayılabilecek yaştan, boyu masaya ancak gelenlere kadar, erkekli kızlı, altı çocuk vardı. Kadın bir şey söyledi ve ondan tabağı alan kız güldü. Adam yeni bir dilim kesmeye başladı.</p>

    <p>Aniden, başka bir kız sokağa açılan kapıyı işaret ederek çığlık attı. Adam bıçağını bırakıp hızla arkasını döndü ve yüzü dehşetle gerilip, çocuklarından birini kaparak çığlık attı. Kadın da başka bir çocuğu kaptı ve diğerlerine çaresizce işaret ederken ağzı çılgınca, ses çıkarmadan açılıp kapandı. Hepsi de odanın arka tarafındaki bir kapıya doğru koştular.</p>

    <p>O kapı da patlayarak açıldı ve-</p>

    <p>Parıltı.</p>

    <p>Oda donuyordu. <em>O kadar soğuk ki...</em> Sinekler masayı karartmıştı; duvarlar sineklerle kıvranan bir kütle haline gelmişti; zemin, tavan, hepsi onlarla kapkara olmuştu. Rand’ın üzerinde yürüyorlar, onu örtüyor, yüzünde, gözlerinde dolaşıyor, burnunun, ağzının içine giriyorlardı. <em>Işık yardım et bana. Soğuk.</em> Sineklerin vızıltısı gök gürültüsü gibiydi. <em>Soğuk.</em> Boşluğa işliyor, boşlukla alay ediyor, çevresini buzla sarıyordu. Çaresizce, titreşen ışığa uzandı. Midesi buruldu, ama ışık ılıktı. Ilık. Sıcak. Sıcaklıyordu.</p>

    <p>Aniden... bir şeye saldırıyordu. Bunun ne veya nasıl olduğunu bilmiyordu. Çelikten örülmüş örümcek ağları. Taştan oyulmuş ay ışınları. Dokunduğunda tuzla buz oluyorlardı, ama o hiçbir şeye dokunmadığını biliyordu. İçinden kabararak geçen ısıyla küçülüp eridiler, demirci ateşi gibi bir sıcak, dünyanın yanışı gibi bir sıcak, öyle bir sıcak ki-</p>

    <p>Gitmişti. Faltaşı gibi açılmış gözleriyle, soluk soluğa çevresine baktı. Tabaktaki yarı yarıya kesilmiş rostonun üzerinde birkaç sinek vardı. Ölü sinekler. <em>Altı sinek. Sadece altı.</em> Kâselerde daha başkaları da vardı; soğumuş sebzelerin arasında altı minik ve kara nokta. Hepsi de ölüydü. Sendeleyerek sokağa çıktı.</p>

    <p>Mat tam o sırada sokağın karşısındaki bir evden başını iki yana sallayarak çıkıyordu. “Orada kimse yok,” dedi atından inmemiş olan Perrin’e. “Sanki yemeğin ortasında kalkıp gitmişler.”</p>

    <p>Meydandan bir haykırış geldi.</p>

    <p>Perrin, topuklarını atının yanlarına gömerek, “Bir şey bulmuşlar,” dedi. Mat de eyerine fırladı ve dörtnala onu izledi.</p>

    <p>Rand, Kızıl’a daha yavaş bindi; aygır huzursuzluğunu anlamış gibi huysuzlandı. Ağır ağır meydana doğru giderken evlere göz attı, ama kendisini onlara uzun süre bakmaya zorlayamadı. <em>Mat birinin içine girdi ve ona hiçbir şey olmadı.</em> Ne olursa olsun, köydeki başka bir eve bir daha adım atmamaya karar verdi. Kızıl’ı topuklayarak temposunu hızlandırdı.</p>

    <p>Herkes, iki kanatlı büyük kapıları açık duran geniş bir binanın önünde heykel gibi duruyordu. Rand bunun bir han olabileceğini düşünmüyordu; her şeyden önce, üzerinde bir tabela yoktu. Belki de köylülerin toplantı yeriydi. Sessiz çembere katıldı ve diğerleriyle birlikte bakmaya başladı.</p>

    <p>Bilekleri ve omuzlarından kalın kazıklarla kapılara kolları açık bir halde çivilenmiş bir adam vardı. Başını havada tutmak için gözlerine de kazıklar çakılmıştı. Koyu renkli, kurumuş kan, yanaklarında renkli damarlar oluşturuyordu. Çizmelerinin arkasındaki tahtanın üzerindeki sıyrıklar, bu yapılırken hayatta olduğunu gösteriyordu. En azından başlangıcında.</p>

    <p>Rand’ın nefesi kesildi. Bir insan değildi. Siyahtan da siyah o kara giysiler asla bir insan tarafından giyilmemişti. Rüzgâr, pelerinin gövdenin arkasında takılı kalan bir ucunu dalgalandırıyordu –Rand bunun her zaman böyle olmadığını çok iyi bilirdi; rüzgâr o giysilere her zaman dokunmazdı– ama o solgun, kansız yüzde hiçbir zaman göz olmamıştı.</p>

    <p>“Myrddraal,” diye soluğunu verdi ve sanki konuşması diğerlerinin hepsini serbest bırakmış gibi oldu. Yine kımıldamaya ve nefes almaya başladılar.</p>

    <p>“Kim,” diye başladı Mat ve yutkunmak üzere durmak zorunda kaldı. “Bunu bir Soluk’a kim yapabilir?” Sesi sonunda cıyaklamaya dönüştü.</p>

    <p>“Bilmiyorum,” dedi Ingtar. “Bilmiyorum.” Yüzleri incelemek veya belki de herkesi sayıp tamam olduklarına emin olmak için etrafa bakındı. “Burada bir şey öğrenebileceğimizi sanmıyorum. Yola çıkıyoruz. Atlara! Hurin, buradan çıkan izi bul.”</p>

    <p>“Evet. Lordum. Evet. Zevkle. Bu yönden, Lordum. Hâlâ güneye doğru gidiyorlar.”</p>

    <p>Siyah pelerinini rüzgârın dalgalandırdığı ölü Myrddraal’i asılı kaldığı yerde bırakarak, atlarıyla uzaklaştılar. Duvarı ilk geçen, bu kez Ingtar’ı beklemeyen Hurin olmuştu, fakat Rand da onun hemen arkasındaydı.</p>
  </div>
</body>
</html>
