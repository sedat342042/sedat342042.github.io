<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="27. Gecedeki Gölge">27<br />
    Gecedeki Gölge</h1>

    <p>“Anlamıyorum,” dedi Loial. “Genellikle kazanıyordum. Sonra Dena içeri girip oyuna katıldı ve her şeyi geri aldı. Her atışla. Ufak bir ders, dedi. Bununla ne kastetti?”</p>

    <p>Rand ile Ogier, Üzüm Salkımı arkalarında, Önkapı’dan geçiyorlardı. Güneş batıda iyice alçalmış, yarı yarıya ufkun altına çökmüş kızıl bir topa dönüşmüş, arkalarında uzun gölgeler vuruyordu. Sokak, büyük kuklalardan biri ve kemerinde kılıcı olan, direklerini kullanarak adamla birlikte onlara doğru gelen, keçi boynuzlu bir Trolloc dışında boştu, ama Önkapı’nın eğlence salonları ve meyhanelerin bulunduğu diğer bölümlerinden hâlâ eğlence sesleri geliyordu. Burada kapılar çoktan sürgülenmiş, pencerelerin kepenkleri kapanmıştı.</p>

    <p>Rand, tahta flüt kılıfıyla oynamayı bırakıp sırtına astı. <em>Her şeyi bırakıp benimle birlikte gelmesini bekleyemezdim herhalde, ama en azından benimle konuşabilirdi. Işık adına, Ingtar keşke burada olsaydı.</em> Ellerini ceplerine soktu ve Selene’in notunu hissetti.</p>

    <p>“Sence o...” Loial huzursuzca durdu. “Sence hile yapmamıştır, değil mi? Kurnazca bir şey yapıyormuş gibi herkes sırıtıyordu.”</p>

    <p>Rand, pelerininin içinde omuzlarını silkti. <em>Boru’yu alıp gitmem gerekiyor. Ingtar’ı beklersek, her şey olabilir. Fain, eninde sonunda gelecektir. Onun önünde olmam gerekiyor.</em> Kuklalı adamlar neredeyse yanlarındaydı.</p>

    <p>“Rand,” dedi Loial aniden. “Bence bu bir-”</p>

    <p>Adamlar aniden direklerini toprak yola bıraktılar; Trolloc yere yıkılmak yerine, ellerini uzatarak Rand’ın üzerine atladı.</p>

    <p>Düşünmek için hiç zaman yoktu. İçgüdü, ışıldayan bir kavisle kılıcı kınından çıkardı. Göllerin Üzerinde Yükselen Ay. Trolloc gurultulu bir haykırışla geriye doğru sendeledi ve düşerken bile hırlamayı kesmedi.</p>

    <p>Bir an herkes olduğu yerde donup kaldı. Sonra adamlar –Karanlıkdostu olmalıydılar– önce yerde yatan Trolloc’a, sonra da kılıcını elinde tutan Rand’a ve yanındaki Loial’e baktılar. Arkalarını dönüp kaçtılar.</p>

    <p>Rand da Trolloc’a bakıyordu. Daha eli kılıcın kabzasına dokunmadan, boşluk etrafını sarmıştı; <em>saidin</em> zihninin içinde ışıldıyor, onu çağırıyor, içini bulandırıyordu. Kendisini zorlayarak boşluğun yok olmasını sağladı ve dudaklarını yaladı. Boşluk olmadığında, teni korkuyla karıncalanıyordu.</p>

    <p>“Loial, hana dönmek zorundayız. Hurin tek başına ve onlar-” İki kolunu da göğsüne bastırmaya yetecek kadar uzun ve kalın, kıllı bir kol tarafından havaya kaldırılırken homurdandı. Kıllı bir el gırtlağına yapıştı. Başının hemen üzerinde boynuzlu bir burun gördü. Burnuna ekşi ter ve domuz ahırı karışımı, pis bir koku doldurdu.</p>

    <p>Gırtlağındaki el onu kavradığı kadar hızla çekildi. Rand sersemlemiş bir halde ele ve Trolloc’un bileğini kavramış Ogier parmaklarına baktı.</p>

    <p>“Dayan, Rand.” Loial’in sesi gergindi. Ogier’in diğer eli öne gelerek, hâlâ Rand’ı havada tutan kolu kavradı. “Dayan.”</p>

    <p>Ogier ile Trolloc boğuşurken, Rand sağa sola savruldu. Birden kurtularak yere düştü. Serbest kalmak için sendeleyerek iki adım attı ve kılıcını kaldırarak döndü.</p>

    <p>Domuz burunlu Trolloc’un arkasında duran Loial, yaratığın bileğiyle önkoluna yapışmış, kollarını açık tutuyordu; sarf ettiği çaba yüzünden nefes nefese kalmıştı. Trolloc kendi kaba lisanında gırtlağından hırlamalar çıkarıyor, boynuzuyla Loial’e vurmaya çalışarak kafasını geriye doğru atıyordu. İkisinin de çizmeleri toprak zeminde sürünüyordu.</p>

    <p>Rand Trolloc’un gövdesinde kılıcını Loial’e zarar vermeden saplayacak bir yer aradı, ama Ogier ile Trolloc çetin danslarında o kadar fazla dönüyorlardı ki, bir açıklık bulamıyordu.</p>

    <p>Trolloc bir homurtuyla sol kolunu kurtardı, ama daha kendisini tamamıyla serbest bırakamadan, Loial kolunu yaratığın boynuna dolayarak Trolloc’u yakınına çekti. Trolloc kılıcına uzanmaya çalıştı; tırpanı andıran kılıcı sol ele göre ters tarafta asılıydı, ama koyu renkli çelik santim santim kınından çıkmaya başladı. Ve hâlâ sağa sola savruluyor ve Rand’a Loial’e zarar vermeden kılıç darbesi indirme fırsatı vermiyorlardı.</p>

    <p><em>Güç.</em> Bu işe yarardı. Nasıl olacağından emin değildi, fakat denenecek başka bir şey bilmiyordu. Trolloc, kılıcını kınından yarı yarıya çıkarmıştı. Kavisli kılıç kınından çıktığında, Loial’i öldürecekti.</p>

    <p>Rand istemeye istemeye boşluğu oluşturdu. <em>Saidin</em> ona parlıyor, onu çekiyordu. Hayal meyal <em>saidin</em>’in ona şarkı söylediği bir zamanı hatırlar gibiydi, ama şimdi onu sadece çekiyordu, bir çiçeğin kokusunun arıyı, gübreliğin leş kokusunun sineği çekişi gibi. Kendisini açtı, ona uzandı. Orada hiçbir şey yoktu. Gerçekten ışığa uzansa da aynı şeydi. Yozluk onu kirleterek içine süzüldü, ama içine akan ışık hiç yoktu. Uzak bir çaresizliğin etkisiyle tekrar tekrar denedi. Her defasında, var olan tek şey yozluktu.</p>

    <p>Loial ani bir kabarmayla Trolloc’u savurdu; bunu o kadar şiddetle yapmıştı ki, yaratık yanlamasına takla atarak bir binanın yan cephesine çarptı. Yüksek bir çatırdamayla kafasını vurdu ve duvardan kayarak yere yığıldı; boynu olanaksız bir açıyla bükülmüştü. Göğsü inip kalkan Loial, durup gözlerini ona dikti.</p>

    <p>Rand olup biteni anlayana kadar bir an boşluğun içinden dışarı baktı. Ancak anlar anlamaz boşluğu ve yozlaşmış ışığı salıverip Loial’in yanına koştu.</p>

    <p>“Ben... daha önce kimseyi öldürmemiştim, Rand.” Loial ürpererek soluk aldı.</p>

    <p>“Sen öldürmesen o seni öldürecekti,” dedi Rand ona. Endişeyle sokaklara, kepenkli pencerelere ve sürgülü kapılara baktı. İki Trolloc’un olduğu yerde, mutlaka diğerleri de bulunurdu. “Bunu yapmak zorunda kaldığın için üzgünüm Loial, ama ikimizi de öldürür ya da daha beterini yapardı.”</p>

    <p>“Biliyorum. Ama bundan hoşlanmama imkân yok. Bir Trolloc olsa bile.” Batan güneşe doğru işaret eden Ogier, Rand’ın kolunu kavradı. “Bir tane daha geliyor.”</p>

    <p>Rand güneşten yana baktığından ayrıntıları seçemedi, ama Loial ile kendisine doğru dev bir kukla taşıyan bir gaip adam daha yaklaşıyor gibiydi. Fakat artık neye bakacağını biliyordu: “kukla”nın bacak hareketleri fazlasıyla doğaldı ve domuz burnu, kimse direklerden birini kaldırmadığı zaman da kalkıp havayı kokluyordu. Trolloc ile Karanlıkdostlarının akşamın gölgeleri içinde onu ve etrafta yatanları görebileceğini sanmıyordu; görmüş olsalar yürümeyecekleri kadar yavaş yürüyorlardı. Yine de, avlandıkları ve yaklaşmakta oldukları belliydi.</p>

    <p>“Fain benim burada bir yerlerde olduğumu biliyor,” dedi kılıcını ölü bir Trolloc’un ceketine aceleyle silerek. “Onları beni bulmaları için göndermiş. Fakat Trollocların görülmesinden korkuyor, yoksa onları gizlemezdi. İnsanların olduğu bir sokağa erişebilirsek, güvendeyiz demektir. Hurin’e dönmemiz gerek. Fain onu Boru’yla birlikte yalnız yakalarsa...”</p>

    <p>Loial’i yan köşeye çekti ve en yakındaki kahkaha ve müzik seslerine doğru döndü, ama daha onlar oraya ulaşamadan çok önce, kendileri dışında boş olan sokakta, kukla olmayan bir kukla taşıyan, bir grup adam daha belirdi. Rand ile Loial bir sonraki köşeyi döndüler. Doğuya açılıyordu.</p>

    <p>Rand ne zaman müzik ile kahkahalara ulaşmaya çalışsa, yolun üzerinde, genellikle havada bir koku almaya çalışan bir Trolloc oluyordu. Bazı Trolloclar kokuya göre avlanırdı. En az bir kez Trolloc’u daha önce gördüğünü sandı. Çemberi daraltıyor ve Rand ile Loial’in, kepenkleri kapalı, ıssız sokaklardan çıkmamasını sağlıyorlardı. İkisi dar, yavaşça kararan aşağı ve yukarı meyilli sokaklarda ağır ağır doğuya, şehirden, Hurin’den ve diğer insanlardan uzağa çekildiler. Rand, yanlarından geçtikleri evlere, gece için sıkı sıkıya kapatılmış yüksek binalara derin bir üzüntüyle bakıyordu. Kapılardan birini açılana kadar yumruklasa, insanlar Loial ile onu içeri alsa bile, gördüğü kapılardan hiçbiri bir Trolloc’u durduramazdı. Bu yalnızca, Loial ile kendisinin yanında Trolloclara başka kurbanlar sunmaya yarardı.</p>

    <p>“Rand,” dedi Loial nihayet. “Gidecek yer kalmadı.”</p>

    <p>Önkapı’nın doğu kenarına ulaşmışlardı; iki taraflarında yüksek binaların sonuncuları yükseliyordu. Üst kat pencerelerindeki ışıklar onunla alay eder gibiydi, fakat alt katların pencereleri hâlâ sıkı sıkı kapalıydı. Önünde, ilk alacakaranlığın örtüsüne bürünmüş, üzerinde tek bir çiftlik evi bile olmayan tepeler uzanıyordu. Ancak tepeler hepten boş değildi. Belki bir mil ötede, büyükçe tepelerden birinin çevresini sarmış açık renkli surları ve içlerindeki binaları zorlukla da olsa seçebiliyordu.</p>

    <p>“Bizi bir kere buraya ittiler mi,” dedi Loial, “kim tarafından görüldükleri konusunda kaygılanmaları gerekmeyecek.”</p>

    <p>Rand eliyle tepenin etrafındaki surları gösterdi. “Bunlar bir Trolloc’u durdurmalı.” Bir Lordun malikânesini gösterdi. “Belki bizi içeri alırlar. Bir Ogier ile yabancı bir lord değil miyiz? Bu ceket eninde sonunda bir şeye yaramak zorunda.” Arkasındaki sokağa baktı. Henüz görünürde Trolloc yoktu, ama her olasılığa karşın Loial’i binanın yan tarafına doğru çekti.</p>

    <p>“Bence o Havai Fişekçilerin meclis binası, Rand. Havai Fişekçiler sırlarını korumak konusuna önem verir. Oraya Galldrian’ı bile alacaklarını sanmam.”</p>

    <p>“Şimdi başınızı hangi belaya soktunuz?” dedi tanıdık bir kadın sesi. Havada aniden baharatlı bir parfüm hissedildi.</p>

    <p>Rand bakakaldı: Selene, az önce döndükleri köşede belirmişti, beyaz elbisesi karanlığın içinde parlıyordu. “Buraya nasıl geldin? Burada ne işin var? Hemen gitmen gerek. Koş! Peşimizde Trolloclar var.”</p>

    <p>“Ben de gördüm.” Sesi alaycı, fakat sakin ve kendine hâkimdi. “Seni bulmaya geldim, fakat gördüğüm kadarıyla, Trollocların seni koyun gibi gütmesine izin veriyorsun. Valere Borusu’na sahip olan adam kendisine böyle muamele edilmesine izin verir mi?”</p>

    <p>“Şu an yanımda değil,” diye onu tersledi Rand, “olsa bile ne işime yarar, anlamıyorum. Ölü kahramanlar geri gelip de beni Trolloclardan kurtaracak değil ya. Selene, buradan uzaklaşman gerek. Hemen!” Dikkatle köşeye baktı.</p>

    <p>En çok yüz adım ötede, bir Trolloc boynuzlu kafasını ihtiyatla sokağa uzatmış, geceyi kokluyordu. Yanındaki iri bir gölge başka bir Trolloc olmalıydı ve daha küçük gölgeler de vardı. Karanlıkdostları.</p>

    <p>Rand, “Çok geç,” diye mırıldandı. Pelerinini çıkarıp Selene’e sarmak için flüt kılıfını kaydırdı. Pelerin, Selene’in giysisini bütünüyle saklayacak, hatta yerlere sürünecek kadar uzundu. Rand ona, “Koşmak için bunu havaya kaldırman gerekecek,” dedi. “Loial, içeri girmemize izin vermezlerse, gizlice girmenin bir yolunu bulmamız gerekecek.”</p>

    <p>“Ama Rand-”</p>

    <p>“Trollocları beklemeyi mi tercih edersin?” Loial’i harekete geçirmek için itti ve onu koşarak izlemek için Selene’in elini tuttu. “Bize boynumuzu kırmayacak bir yol bul, Loial.”</p>

    <p>“Seni telaşlandırmalarına izin veriyorsun,” dedi Selene. Azalan ışıkta Loial’i takip ederken, Rand’dan daha az zorlanıyor gibiydi. “Birlik’i ara ve sakin ol. Büyük olacak birinin her zaman sükûnetini koruması gerekir.”</p>

    <p>Rand, “Trolloclar seni duyabilir,” dedi ona. “Ben büyük olmak istemiyorum.” Selene’den sinirli bir homurdanma duyduğunu sandı.</p>

    <p>Ayağının altında yer yer taşlar dönüyordu, ama tepelerin üzerindeki yol alacakaranlık gölgelerine rağmen zorlu değildi. Ağaçlar, hatta çalılar bile uzun zaman önce tepelerden yakacak odun elde etmek için temizlenmişti. Bacaklarının arasında usulca hışırdayan, diz boyu çimenler dışında hiçbir şey yetişmiyordu. Hafiften bir gece meltemi esti. Rand meltemin kokularını Trolloclara taşıyabileceğinden endişe etti.</p>

    <p>Sura ulaştıklarında Loial durdu. Sur, Ogier’in iki misli boyundaydı, taşları beyazımsı alçıyla kaplanmıştı. Rand gerideki Önkapı’ya doğru baktı. Şehir surlarından ışıklı pencereler tekerlek parmaklıkları gibi dışarı doğru uzanıyordu.</p>

    <p>“Loial,” dedi usulca, “onları görebiliyor musun? Peşimizdeler mi?”</p>

    <p>Ogier Önkapı yönüne baktı ve başını hüzünle sallayarak onayladı. “Yalnızca Trolloclardan bazılarını görüyorum, ama bu tarafa geliyorlar. Koşarak. Rand, bence gerçekten-”</p>

    <p>Selene sözünü kesti. “İçeri girmek istiyorsa, <em>alantin,</em> bir kapıya ihtiyacı olacak. Şunun gibi.” Duvarın biraz aşağısındaki karanlık bir dikdörtgeni işaret etti. Selene’in söylemesine karşın, Rand bunun gerçekten bir kapı olduğuna emin olamadı, ama Selene uzanıp çekince, açıldı.</p>

    <p>“Rand,” diye başladı Loial.</p>

    <p>Rand onu kapıya doğru itti. “Daha sonra, Loial. Ve de yavaş ol. Saklanıyoruz, unuttun mu?” Onları içeri sokup kapıyı arkalarından kapadı. Bir sürgünün köşebentleri vardı, fakat sürgünün kendisi yoktu. Kimseyi durduramazdı, ama belki de Trolloclar surların içine girmeye tereddüt ederdi.</p>

    <p>İki uzun, alçak ve penceresiz binanın arasından, tepenin yukarısına doğru çıkan bir sokaktaydılar. Başta binaların da taştan olduğunu sandı, ama sonra beyaz alçının ahşabın üzerine sürüldüğünü fark etti. Hava artık surlardan yansıyan ay ışığının ışığı andırmasına yetecek kadar kararmıştı.</p>

    <p>“Trollocların eline düşmektense Havai Fişekçiler tarafından tutuklanmak yeğdir,” diye mırıldandı ve yokuşu tırmanmaya başladı.</p>

    <p>“Ama sana söylemeye çalıştığım da buydu,” diye itiraz etti Loial. “Havai Fişekçiler davetsiz misafirleri öldürdüğünü duydum. Sırlarını iyi saklarlar, Rand.”</p>

    <p>Rand olduğu yerde kalakaldı ve arkasını dönüp kapıya baktı. Trolloclar hâlâ dışarıdaydı. En kötü olasılıkla, insanlarla başa çıkmak Trolloclarla başa çıkmaktan daha kolay olurdu. Havai Fişekçileri onları salıvermeye ikna edebilirdi; Trolloclar öldürmeden önce dinlemezdi. “Seni bu işe karıştırdığım için özür dilerim, Selene.”</p>

    <p>“Tehlike bir şeyler katıyor,” dedi kız usulca. “Hem şimdiye kadar iyi idare ettin. Gidip ne bulacağımıza bir bakalım mı?” Ona sürtünerek önüne geçti. Rand, Selene’in burun deliklerini dolduran baharatlı kokusuyla onu izledi.</p>

    <p>Tepenin üzerinde sokak, dümdüz edilmiş, neredeyse alçı kadar açık renkli, geniş bir alanla ve alanın etrafında, birbirinden gölgeli dar sokaklarla ayrılan, beyaz, penceresiz binalara açılıyordu, fakat Rand’ın sağında, ışığı soluk kile vuran pencereleri olan, tek bir bina duruyordu. Bir erkekle kadın belirip, açık alanda yavaşça yürümeye başlarken sokağın gölgelerine çekildi.</p>

    <p>Giysileri kesinlikle Cairhien giysileri değildi. Adamın üzerinde gömleğinin kolları kadar bol bir pantolon vardı; gömlek de pantolon da açık sarıydı ve pantolonlarının bacaklarıyla gömleğinin göğüs kısmında işlemeler vardı. Kadının göğsünde girift işlemeler olan gömleği uçuk yeşil görünüyordu ve kadının saçları bir sürü kısa belik halinde örülmüştü.</p>

    <p>“Her şey hazır, diyorsun, öyle mi?” diye sordu kadın. “Emin misin, Tammuz? Hepsi mi?”</p>

    <p>Adam ellerini iki yana açtı. “Her zaman arkamdan kontrol edersin, Aludra. Her şey hazır. Gösteri şu an bile yapılabilir.”</p>

    <p>“Kemerlerle kapıların hepsi kapalı mı? Hepsi?..” Işıklı binanın uzak ucuna giderlerken sesi duyulmaz oldu.</p>

    <p>Rand, gözlerine tanıdık gelen hiçbir şeyin olmadığı açık alanı inceledi. Alanın ortasında, her biri neredeyse boyuna gelen ve yaklaşık otuz santimetre çapında birkaç düzine dik boru, geniş, tahta tabanlar üzerinde oturuyordu. Tüplerin her birinin içinden çıkan koyu renkli, büklümlü bir kordon yerden geçip uzak uçtaki alçak, belki üç adım genişliğindeki bir duvarın ardında kayboluyordu. Açık alanın çevresine, üzerinde oluklar, tüpler, çatallı sopalar ve diğer bir sürü şey olan, karmakarışık tahta raflar dizilmişti.</p>

    <p>Rand’ın gördüğü havai fişeklerin hepsi bir eline sığardı ve havai fişekler hakkında tek bildiği, büyük bir gürültüyle patladıkları, yere paralel sarmal kıvılcımlar saçarak vızıldadıkları veya zaman zaman havaya fırladıklarıydı. Havai Fişekçiler onları satarken her zaman, bunlardan biri açıldığında, harekete geçebilecekleri uyarısını yaparlardı. Her halükârda, havai fişekler Köy Kurulu’nun gerekli bilgiye sahip birinin açmasına izin vermeyeceği kadar pahalıydı. Mat’in tastamam bunu yapmaya çalıştığı zamanı iyi hatırlıyordu; neredeyse bir hafta Mat’le annesi dışında kimse konuşmamıştı. Rand’a tanıdık gelen tek şey kordonlar, yani fitillerdi. Havai fişeklerin buradan ateşlendiğini biliyordu.</p>

    <p>Gerisindeki sürgülenmemiş kapıya bir bakış atarak, diğerlerine de kendisini izlemelerini işaret edip tüplerin etrafında yürümeye başladı. Saklanacak bir yer bulacaklarsa, bu kapıdan olabildiğince uzak olmak istiyordu.</p>

    <p>Bu, sıraların arasından geçmek anlamına geliyordu ve Rand ne zaman birine sürtünse, soluğunu tutuyordu. Raflardaki şeyler en ufak dokunuşla bile yer değiştirerek takırdıyordu. Hepsi de tahtadan yapılmış, tek bir parça bile metal kullanılmamış gibiydi. Birisi devrilse çıkabilecek olan gürültüyü tahmin edebiliyordu. Parmağı büyüklüğündeki bir tanesinden çıkan gümbürtüyü iyi hatırladığından, tüpleri ihtiyatla süzdü. Bunlar havai fişekse, bu kadar yakınlarında olmak istemiyordu.</p>

    <p>Loial sürekli kendi kendine mırıldanıyordu, özellikle de raflardan birine çarpıp yerinde sıçrayarak başka bir rafa çarptığında. Ogier, bir takırtılar ve mırıldanmalar bulutu içinde hareket ediyordu.</p>

    <p>Selene’in de sinir bozuculukta ondan aşağı kalır yanı yoktu. Bir şehir sokağındaymışlar gibi rahat tavırlarla yürüyordu. Hiçbir şeye çarpmıyor, ses de çıkarmıyordu, ama pelerinini kapalı tutmak için bir çaba sarf etmiyordu. Giysisinin beyazı, bütün duvarların bir araya gelmiş halinden daha parlak görünüyordu. Rand ışıklı pencerelere baktı. Bir tanesi yeterdi; Selene’in görülmemesi, alarmın verilmemesi imkânsızdı.</p>

    <p>Fakat pencereler hâlâ boştu. Rand alçak bir duvara –ve gerisindeki sokaklarla binalara– yaklaşırlarken ferahlamayla içini çekiyordu ki, Loial duvarın hemen yanında duran başka bir rafa süründü. Rafın üzerinde yumuşak gibi görünen, Rand’ın kolu uzunluğunda on çubuk duruyor, uçlarından ince bir duman sızıyordu. Raf düşerken ve içten içe yanan çubuklar fitillerden birinin üzerine saçılırken, neredeyse hiç ses çıkmadı. Fitil çatırtılı bir tıslamayla alev aldı ve alev uzun tüplerden birine doğru hızla yaklaşmaya başladı.</p>

    <p>Rand bir an ağzı açık bakakaldı, sonra fısıldayarak seslenmeye çalıştı. “Duvarın arkasına!”</p>

    <p>Selene’i duvarın arkasında yere çekince kız öfkeli bir ses çıkardı, fakat Rand ona kulak asmadı. Loial yanlarına sokulurken Selene’i korumak için üzerine kapanmaya çalıştı. Tüpün patlamasını beklerken duvardan geriye eser kalıp kalmayacağını merak etti. Duyulmaktan çok, zeminden hissedilen, boğuk bir gümbürtü oldu. İhtiyatla Selene’in üzerinden biraz doğrulup duvarın kenarından baktı. Selene, kaburgalarına sert bir yumruk attıktan sonra kıvrılarak altından çıkarken, Rand’ın tanımadığı bir dilde bir küfür savurdu, fakat Rand’ın bunu fark edecek hali yoktu.</p>

    <p>Tüplerin birinin üzerinden ince bir duman yükseliyordu. Fakat hepsi buydu. Başını hayretle iki yana salladı. <em>Hepsi bundan ibaretse...</em></p>

    <p>Gök gürültüsünü andıran bir gümbürtüyle, kırmızı beyaz renklerde dev bir çiçek artık karanlık olan gökyüzünde açtı, sonra da kıvılcımlar halinde sürüklenmeye başladı.</p>

    <p>Rand alık alık çiçeğe bakarken, ışıklı binada bir gürültü koptu. Pencereler, bağıran, bakıp işaret eden adamlar ve kadınlarla doldu.</p>

    <p>Rand, en çok on iki adım ötelerinde olan karanlık sokağa özlemle baktı. Attıkları ilk adımla pencerelerdeki insanların görüş alanının tam içinde olacaklardı. Binadan, yere gümbürtüyle basan ayaklar boşaldı.</p>

    <p>Loial ile Selene’i gerisingeri duvara doğru iterek, gölge gibi görünmelerini ümit etti. “Hareketsiz ve sessiz olun,” diye fısıldadı. “Tek umudumuz bu.”</p>

    <p>“Bazen,” dedi Selene sessizce, “çok hareketsiz durursan, seni hiç kimse göremez.” Hiç endişelenmiş bir hali yoktu.</p>

    <p>Çizmeler duvarın öteki yanında bir ileri bir geri ilerliyor, öfke dolu sesler. Özellikle de Rand’ın Aludra olarak tanıdığı kişinin sesi.</p>

    <p>“Seni koca soytarı, Tammuz! Seni koca domuz! Senin annen, senin annen keçiymiş, Tammuz! Bir gün hepimizi öldüreceksin.”</p>

    <p>“Bu benim suçum değil, Aludra,” diye itiraz etti adam. “Her şeyi ait olduğu yere koymaya çok dikkat ettim, kavlar da-”</p>

    <p>“Benimle konuşmayacaksın, Tammuz! Koca bir domuzun insan gibi konuşmaya hakkı yoktur!” Aludra’nın ses tonu başka bir adamın sorduğu soruyu yanıtlarken değişti. “Yeni bir tane hazırlamak için zaman yok. Galldrian bu gece geri kalanlarla yetinmek zorunda. Biri de erken davrandı. Ve sen, Tammuz! Her şeyi yoluna koyacak ve yarın arabalarla birlikte gübre almak için yola çıkacaksın. Bu gece bir şey daha ters giderse, sana bir daha gübre bile emanet etmem!”</p>

    <p>Ayak sesleri Aludra’nın mırıldanmaları eşliğinde tekrar binaya doğru çekildi. Tamımız alçak sesle bütün bunların haksızlığına homurdanarak arkada kaldı.</p>

    <p>Adam devrilen sehpayı düzeltmek için gelince, Rand nefesini tuttu. Duvarın üzerindeki gölgelere sığındığı yerden, Tammuz’un sırtıyla omuzlarını görebiliyordu. Adam bir arkasını dönse, Rand ile diğerlerini görmemesine olanak yoktu. Tammuz kendi kendine yakınmayı kesmeden, içten içe yanan çubukları sehpanın üzerinde düzenledi, sonra diğer herkesin gittiği binaya doğru yürümeye başladı.</p>

    <p>Nefesini bırakan Rand, adamın arkasından hızlı bir bakış attıktan sonra tekrar gölgelerin arasına çekildi. Pencerelerde hâlâ birkaç kişi vardı. “Bu gece daha fazla şans bekleyemeyiz,” dedi.</p>

    <p>Selene usulca, “Büyük adamlar kendi şanslarını yaratır, derler,” dedi.</p>

    <p>Rand, “Şunu keser misin?” dedi ona bıkkınlıkla. Selene’in kokusunun kafasını böyle doldurmamasını diliyordu. Bu, rahat düşünmesini engelliyordu. Selene’i yere iterken gövdesinin verdiği –rahatsız edici bir yumuşaklık ve dirilik karışımı– duyguyu da hatırlıyordu ve bunun da pek yardımı olmuyordu.</p>

    <p>“Rand?” Loial duvarın ucundan ışıklı binaya doğru bakıyordu. “Galiba biraz daha şansa ihtiyacımız var, Rand.”</p>

    <p>Rand, Ogier’in omzunun üzerinden bakmak için yana kaydı. Açık alanın ötesinde, sürgüsüz kapıya giden sokakta, üç Trolloc, gölgelerin içinden ışıklı pencerelere doğru ihtiyatla bakıyordu. Pencerelerin birinde bir kadın vardı; Trollocları görmemiş gibiydi.</p>

    <p>“Demek ki,” dedi Selene sessizce, “bir tuzağa dönüşüyor. Bu insanlar seni ele geçirirse öldürebilirler. Trolloclar kesinlikle öldürür. Ama belki de Trollocları kimseyi ayağa kaldırmadan öldürmeyi başarabilirsin. Belki de insanların küçük sırlarını korumak için seni öldürmelerine engel olabilirsin. Büyük olmak istemeyebilirsin, ama bu işleri yapmak için büyük bir adam gerekir.”</p>

    <p>“Buna seviniyormuş gibi görünmene gerek yok,” dedi Rand. Selene’in kokusunu, bedeninin verdiği hissi düşünmeyi kesmeye çalıştı ve boşluk etrafını sarar gibi oldu. Silkinerek onu uzaklaştırdı. Trolloclar henüz yerlerini bulamamış gibiydi. Arkasına yaslanarak en yakındaki karanlık sokağa baktı. O tarafa doğru bir hamle yaptıklarında, Trolloclar onları kesinlikle görürdü, penceredeki kadın da öyle. Trollocların mı, Havai Fişekçilerin mi onlara önce ulaşacağı belli olmazdı.</p>

    <p>“Senin büyüklüğün beni mutlu eder.” Söylediklerine rağmen Selene’in sesi öfkeli gibiydi. “Belki de bir süre seni kendi yolunu bulmaya terk etmeliyim. Büyüklüğü avcunun içindeyken almayı reddediyorsan, belki de ölmeyi hak ediyorsundur.”</p>

    <p>Rand ona bakmayı reddetti. “Loial, şu sokakta başka bir kapı olup olmadığını görebiliyor musun?”</p>

    <p>Ogier başını iki yana salladı. “Burada çok fazla ışık var, orası da fazla karanlık. Sokakta olsam olurdu.”</p>

    <p>Rand kılıcının kabzasına dokundu. “Selene’i al. Bir kapı görür görmez –görürsen– bana seslen, peşinden gelirim. Uçta bir kapı yoksa, duvarın üzerine yetişip öteye geçebilmesi için onu kaldırman gerekecek.”</p>

    <p>“Pekâlâ, Rand.” Loial endişeli gibiydi. “Ama biz hareket ettiğimizde bu Trolloclar, kim seyrediyor olursa olsun peşimizden geleceklerdir. Bir kapı olsa bile, peşimizde olurlar.”</p>

    <p>“Trollocları bana bırak.” <em>Üç taneler. Boşluk sayesinde bu işi başarabilirim. Saidin</em> düşüncesi kararını vermesine yardımcı oldu. Gerçek Kaynak’ın eril yarısını yanına yaklaştırdığında çok fazla tuhaf şey olmuştu. “Elimden geldiğince kısa sürede arkanızdan gelirim. Git.” Duvarın kenarından Trolloclara baktı.</p>

    <p>Gözünün kıyısıyla Loial’in cüssesinin hareket ettiğini, Selene’in kendi peleriniyle yarı yarıya örtülmüş beyaz elbisesini gördü. Tüplerin arkasındaki Trolloclardan biri heyecanla onları işaret etti, fakat üç tanesi hâlâ tereddüt ediyor, kadının hâlâ dışarıyı izlemekte olduğu pencereye göz atıyordu. <em>Üç taneler. Bir yolu olmalı. Boşluk değil.</em> Saidin <em>değil.</em></p>

    <p>Loial usulca, “Bir kapı var!” diye seslendi. Trolloclardan biri gölgelerden dışarı bir adım attı ve diğerleri de kendilerini toplayarak onu izlediler. Rand, penceredeki kadının sanki uzaklardan gelen çığlığını ve Loial’in bağırarak bir şey söylediğini duydu.</p>

    <p>Rand düşünmeden ayağa fırlamıştı. Trollocları bir şekilde durdurması gerekiyordu, yoksa ona, Loial ve Selene’e yetişeceklerdi. İçin için yanan çubuklardan birini kapıp kendini en yakındaki tüpe doğru savurdu. Tüp eğildi, devrilmeye başladı ve Rand, kare, tahtadan tabanı yakaladı; tüp dosdoğru Trolloclara çevriliydi. Trolloclar kararsızca durdular –penceredeki kadın çığlık attı– ve Rand, çubuğun dumanı tüten ucunu fitilin tam tüple birleştiği yere dokundurdu.</p>

    <p>Boğuk gümbürtü hemen duyuldu ve kalın, tahta taban Rand’a vurarak onu yere yıktı. Gök gürültüsü gibi bir kükreme geceyi böldü ve kör edici bir ışık patlaması karanlığı yırttı.</p>

    <p>Rand gözlerini kırpıp sendeleyerek ayağa kalktı; kalın, keskin duman yüzünden öksürüyor, kulakları çınlıyordu. Hayretle bakakaldı. Tüplerin yarısı ile sehpaların hepsi yana devrilmişti ve binanın, yanında Trollocların durduğu köşesi tamamıyla yok olmuştu; alevler kalasların ve kirişlerin kenarını yalıyordu. Trolloclardan hiçbir iz yoktu.</p>

    <p>Rand, kulaklarındaki çınlamanın arasından binadaki Havai Fişekçilerin çığlıklarını duydu. Sendeleyerek koşmaya başladı, tökezleyerek sokağa daldı. Yolun yarısına geldiğinde ayağı bir şeye takıldı ve bunun pelerini olduğunu fark etti. Hiç durmadan pelerinini kaptı. Arkasında, Havai Fişekçilerin haykırışları geceyi dolduruyordu.</p>

    <p>Loial açık kapının yanında sabırsızlıkla ayağını yere vuruyordu Ve de yalnızdı.</p>

    <p>“Selene nerede?” diye sordu Rand.</p>

    <p>“Geri gitti, Rand. Onu tutmaya çalıştım, ama ellerimin arasından kayıp gitti.”</p>

    <p>Rand gürültüye doğru döndü. Kulaklarındaki dinmeyen seslerin arasında, haykırışlardan bazıları hayal meyal seçiliyordu. Orada artık alevlerin ışığı vardı.</p>

    <p>“Kum kovaları! Hemen kum kovalarını getirin!”</p>

    <p>“Bu felaket! Felaket!”</p>

    <p>“Bazıları o tarafa gitti.”</p>

    <p>Loial, Rand’ın omzuna yapıştı. “Ona yardım edemezsin, Rand. Kendin de esir düşerek değil. Gitmek zorundayız.” Sokağın sonunda biri, arkasındaki alevlerin ışığında gölgeli bir siluet belirdi ve bulundukları yönü işaret etti. “Haydi gel, Rand!”</p>

    <p>Rand, Loial’in kendisini kapının dışındaki karanlığa çekmesine izin verdi. Arkalarındaki yangın soluklaşarak gecenin içinde bir ışığa dönüştü ve Önkapı’nın ışıkları yaklaştı. Rand neredeyse diğer Trollocların, dövüşebileceği bir şeyin ortaya çıkmasını istiyordu. Fakat yalnızca, çimenleri hışırdatan gece meltemi vardı.</p>

    <p>“Onu durdurmaya çalıştım,” dedi Loial. Uzun bir sessizlik oldu. “Gerçekten de yapabileceğimiz hiçbir şey yoktu. Bizi de esir alırlardı, o kadar.”</p>

    <p>Rand içini çekti. “Biliyorum, Loial. Sen elinden geleni yaptın.” Geriye doğru birkaç adım atarak ışığa baktı. Azalmış gibiydi; Havai Fişekçiler ateşleri söndürüyor olmalıydı. “Ona yardım etmenin bir yolunu bulmam gerekiyor.” <em>Nasıl?</em> Saidin’<em>le mi? Güç’le mi?</em> Ürperdi. “Buna mecburum.”</p>

    <p>Önkapı’nın ışıklı sokaklarından, etraflarındaki neşeyi dışarıda bırakan bir sessizlik içinde geçtiler.</p>

    <p>Ejderdağı’nın Koruyucusu’na girdiklerinde, hancı, üzerinde mühürlü bir parşömen olan tepsisini uzattı.</p>

    <p>Rand parşömeni alıp beyaz mühre baktı. Hilal ile yıldızlar. “Bunu kim bıraktı? Ne zaman?”</p>

    <p>“Yaşlı bir kadın, Lordum. Daha bir çeyrek saat olmadı. Bir hizmetkârdı, ancak hangi Evden geldiğini söylemedi.” Cuale itimat telkin edercesine gülümsedi.</p>

    <p>Rand mühürden gözlerini ayırmadan, “Teşekkür ederim,” dedi. Hancı yüzünde düşünceli bir ifadeyle üst kata çıkmalarım izledi.</p>

    <p>Rand ile Loial odaya girince Hurin piposunu ağzından çıkardı. Hurin kısa kılıcı ile kalkanını masaya koymuş, yağlı bir bezle siliyordu. “Âşığın yanında uzun süre kaldınız, Lordum. İyi mi?”</p>

    <p>Rand irkildi. “Ne? Thom mu? Evet, o...” Mührü başparmağıyla kırıp içindekini okudu.</p>

    <blockquote class="duzyazi_1">
      <p><em>Tam ne yapacağını bildiğimi sandığım anda, başka bir şey yapıyorsun. Tehlikeli bir adamsın. Belki çok geçmeden tekrar bir arada oluruz. Boru’yu düşün. Şanı düşün. Ve beni düşün, çünkü sen hep benimsin.</em></p>
    </blockquote>

    <p>Mesajda yine imza yerine aynı zarif el yazısı vardı.</p>

    <p>“Bütün kadınlar deli mi?” diye sordu Rand tavana. Hurin omuzlarını silkti. Rand, kendini Ogier’in boyuna göre ayarlanmış diğer sandalyeye attı; ayakları havada sallanıyordu, ama umurunda değildi. Loial’in yatağının altındaki, battaniyeye sarılı sandığa baktı. “Ingtar gelse keşke.”</p>
  </div>
</body>
</html>
