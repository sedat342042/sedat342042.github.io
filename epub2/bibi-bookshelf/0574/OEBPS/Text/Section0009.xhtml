<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="Önsöz">Önsöz<br />
    Gölgede</h1>

    <p>Kendisine, en azından bu yerde Bors diyen adam, kemerli odada kazların usul gevezelikleri gibi yankılanan mırıltıya burun kıvırdı. Ancak, yüzünü saklayan, odadaki diğer yüz çehreyi örtenlerle aynı olan siyah ipekten maske, yüzündeki ifadeyi gizliyordu. Yüz kara maske ve arkalarında yatanı görmeye çalışan yüz çift göz.</p>

    <p>Çok yakından bakılmadığı sürece, dev oda, uzun, mermerden şömineleri ve kubbeli tavandan asılı altın lambaları ve mozaik zeminindeki girift desenleriyle bir saraya aitmiş sanılabilirdi. Çok yakından bakılmadığı sürece. Örneğin, şömineler soğuktu. İnsan bacağı kadar kalın kütüklerin üzerinde alevler dans ediyor, ama hiç sıcaklık vermiyordu. Duvar halılarının ardındaki duvarlar, lambaların çok üzerindeki tavan, kaplanmamış taştan, neredeyse siyahtı. Hiç pencere yoktu ve odanın iki ucunda birer tane kapı vardı. Sanki birisi buraya bir sarayın davet salonu izlenimini vermek istemiş, ancak ana hatlarla birlikte, ayrıntı olarak da birkaç dokunuştan öte bir zahmete girecek kadar umursamamış gibiydi.</p>

    <p>Kendisine Bors diyen adam, odanın nerede olduğunu bilmiyordu, diğerlerinin de bunu bildiğini sanmıyordu. Nerede olabileceğini düşünmekten hoşlanmıyordu. Çağrılmış olması yeterliydi. Bunu düşünmekten de hoşlanmıyordu, ama böyle bir çağrı alınca, o bile gelirdi.</p>

    <p>Pelerinini düzeltirken ateşlerin soğuk olmasına şükretti, aksi halde yere kadar inen siyah yünlere göre etraf fazla sıcak olacaktı. Tüm giysileri siyahtı. Pelerinin şişkin kıvrımları, boyunu gizlemek için çıkardığı kamburunu gizliyor ve şişman mı zayıf mı olduğu konusunda kafaları karıştırıyordu. Orada bir terzi karışı boyu kumaşa bürünmüş olan sadece kendisi değildi.</p>

    <p>Sessizce yanındaki kişileri izledi. Sabır, yaşamının büyük bir bölümüne damgasını vurmuştu. Daima bekleyip yeterince uzun izlerse, birileri bir hata yapardı. Buradaki erkek ve kadınların çoğu aynı felsefeye sahip olabilirdi; onlar da izliyor ve konuşmak zorunda olanları sessizce dinliyorlardı. Bazıları beklemeye veya sessizliğe katlanamadıklarından, bildiklerinden daha fazlasını ele veriyorlardı.</p>

    <p>Konukların arasında hizmetkârlar, bir reverans ve sözsüz gülümsemeyle şarap sunan zayıf, altın saçlı gençler dolaşıyordu. Hem kız, hem de erkek olanları, dar beyaz pantolonlar ve dökümlü beyaz gömlekler giymişlerdi. Ve hem kızlar hem de erkekler, rahatsız edici bir incelikle hareket ediyorlardı. Her biri diğerinin aynadaki yansıması gibi, kızlar ne kadar güzelse, erkekler de o kadar yakışıklıydı. Yüzler konusunda çok iyi bir hafızaya ve keskin bir göze sahip olmasına rağmen, aralarından birini diğerinden ayırt edebileceğinden şüphe ediyordu.</p>

    <p>Gülümseyen, beyazlı bir kız ona kristal kadehlerle dolu tepsisini uzattı. Bir tanesini, içmeye hiç niyetlenmeden aldı; bütünüyle reddetmesi durumunda güvensiz veya daha kötü bir durumda görünebilirdi ve burada her ikisi de ölümcül olurdu, ancak bir içkiye her türlü şey katılmış olabilirdi. Yanındakilerden bazılarının, iktidar yolundaki rakiplerinin, bu bahtsızlar kim olursa olsun, sayısını azaltmaya itirazı olmayacağı kesindi.</p>

    <p>Hizmetkârların bu toplantıdan sonra katledilmesinin gerekip gerekmeyeceği üzerine aylak aylak fikir yürüttü. <em>Hizmetkârlar her şeyi duyar.</em> Hizmetçi kız reveransından doğrulduğunda, adamın gözleri o tatlı gülümsemenin üzerindeki gözlerle karşılaştı. İfadesiz gözler. Boş gözler. Bir oyuncak bebeğin gözleri. Ölümün kendisinden daha ölü gözler.</p>

    <p>Kız zarafetle uzaklaşırken adam ürperdi ve fark etmeden kadehi dudaklarına yaklaştırdı. Kanını donduran şey, kıza yapılmış olan değildi. Artık hizmetinde olduğu kişilerde ne zaman bir zaaf saptadığını sansa, birinin bunu ondan önce düşündüğünü görmesi, farz edilen zaafın onu hayrete düşüren bir katiyetle kesilip çıkarılmış olduğunu keşfetmesiydi. Yaşamının ilk kuralı her zaman zaaf aramak olmuştu, zira her zaaf yoklayıp, içine dalabileceği ve nüfuz edebileceği bir çatlaktı. Halihazırdaki efendilerinin hiçbir zaafı yoksa...</p>

    <p>Maskesinin ardında kaşlarını çatarak oda arkadaşlarını inceledi. Hiç değilse burada bol bol zaaf vardı. Gerginlikleri onları ele veriyordu, dillerine hâkim olacak kadar aklı başında olanları bile. Buradakinin duruşundaki bir katılık, diğerinin eteklerini tutuşundaki ani bir hareket.</p>

    <p>Tahminine göre aralarından en az bir çeyreği, siyah maskelerin dışında bir tebdili kıyafete zahmet etmemişti. Giysileri çok şey anlatıyordu. Altın ve kırmızı renkli bir duvar halısının önünde duran bir kadın, gri bir kukuletaya bürünmüş biriyle –erkek mi kadın mı olduğunu anlamak imkânsızdı– konuşuyordu. Kadın burayı, besbelli duvar halısındaki renkler kendi giysisini daha güzel gösterdiği için seçmişti. Dikkatleri kendi üzerine çekerek iki kat aptallık etmişti, zira çok fazla et sergileyen dekoltesi derin ve ayaklarındaki altın terlikleri örtmeyen elbisesi onun Illian’dan zengin, hatta belki de soylu kandan bir kadın olduğunu gösteriyordu.</p>

    <p>Illianlıya pek de uzak olmayan bir yerde başka bir kadın duruyordu, tek başınaydı ve takdir edilesi bir biçimde sessizdi. Kuğuyu andıran bir boynu ve belinin aşağısına inen parlak siyah saçları olan kadın, sırtını duvara vermiş, her şeyi gözlemliyordu. Bu kadında gerginlik yoktu, kendisine hâkimdi. Bu son derece takdir uyandırıcıydı, ancak bakır rengi teni ve kırık beyaz, yüksek boyunlu giysisi –elleri dışında hiçbir yerini ortaya çıkarmayan, ancak hafif saydam olduğundan her şeyi ima edip hiçbir şeyi göstermeyen– Arad Doman’ın ilk kanından olduğunu açık seçik belli ediyordu. Ve kendisine Bors diyen adam tahmininde tamamen yanılmıyorsa, sol bileğindeki geniş altın bilezik, soyunun simgelerini taşıyordu. Bunlar kendi Evine ait olacaktı; hiçbir Domanlı Evinin kibri, başka bir Evin mühürlerini taşımasına izin vermezdi. Aptallıktan beter.</p>

    <p>Yüksek yakalı, gök mavisi bir Shienarlı paltosu giymiş bir adam, maskesindeki göz deliklerinden baştan ayağa, alıcı gözüyle baktı. Adamın tavrından asker olduğu belliydi; omuzlarının duruşu, bakışının asla uzun zaman bir yerde kalmaması ve elinin orada olmayan bir kılıca uzanmaya hazır görünmesi, tümü bunu ayan beyan belli ediyordu. Shienarlı kendisine Bors diyen adamla fazla zaman kaybetmedi; düşük omuzlar ve kambur bir sırt bir tehdit teşkil etmiyordu.</p>

    <p>Sağ elini yumruk yapıp şimdiden gözleriyle başka yerde tehlike arayan Shienarlı uzaklaşırken, kendisine Bors diyen adam bir homurtu çıkardı. Hepsini, sınıfına ve ülkesine kadar okuyabiliyordu. Tacir ve savaşçı, avam ve asil. Kandor ve Cairhien, Saldaea ve Ghealdan’dan. Her ulustan ve neredeyse her halktan. Burnu ani bir tiksintiyle kırıştı. Parlak yeşil pantolonu ve zehirli bir sarı paltosu içinde bir Tenekeci dahi vardı. <em>Gün gelirse</em> onlar <em>olmadan yapabiliriz.</em></p>

    <p>Çoğu pelerinli ve örtülü olmalarına rağmen gizlenmiş olanlar da daha iyi değildi. Bir koyu renkli cübbenin altından, gözüne bir Yüksek Tear Lordu’nun altın, gümüş işlemeli çizmeleri, başka birinin altından da yalnızca Andor Kraliçesi Muhafız Alayı’nın yüksek rütbeli subayları tarafından giyilen altın aslan başlı mahmuzlar ilişti. İnce yapılı bir adam –yere inen siyah bir cübbe ve sade bir gümüş iğneyle tutturulmuş şekilsiz, gri bir pelerinin içinden bile ince olduğu belli olan– derin başlığının gölgelerinin içinden izliyordu. Herhangi bir yerden gelmiş, herhangi biri olabilirdi... Sağ elinin baş ve işaret parmakları arasındaki zar üzerinde bulunan altı uçlu yıldız dövmesi olmasa. Demek ki, Deniz Halkı’ndan biriydi ve sol eline bir kez bakıldığında, klanı ve soyunun işaretleri görülecekti. Kendisine Bors diyen adam, denemeye zahmet etmedi.</p>

    <p>Gözleri birden kısılarak, parmakları dışında hiçbir yerini göstermeyen siyah bir giysiye bürünmüş bir kadına odaklandı. Sağ elinde kendi kuyruğunu ısıran yılan şeklinde bir altın yüzük vardı. Aes Sedai ya da en azından Aes Sedailer tarafından Tar Valon’da eğitilmiş bir kadın. O yüzüğü başka kimse takmazdı. Onun için ikisinin arasında bir fark yoktu. Kadın, izlendiğini fark etmeden başını çevirdi ve neredeyse aynı anda baştan aşağı siyahlara bürünmüş ve Büyük Yılan yüzüğü takmış başka bir kadın gördü. İki cadı, birbirlerini tanıyormuş gibi görünmüyordu. Beyaz Kule’de bir ağın ortasındaki örümcekler gibi oturuyor, krallar ve kraliçeleri oynatan ipleri çekiştiriyor, müdahale ediyorlardı. <em>Topu ebedi ölümle can veresiceler!</em> Dişlerini gıcırdatmakta olduğunu fark etti. Sayıların azalması gerekecekse –ve Gün’den önce azalmalıydı da– Tenekecilerden bile daha az özlenecek olanlar vardı.</p>

    <p>Ahenkli bir çınlamayla, aynı anda dört bir yandan gelen ve diğer tüm sesleri bıçak gibi kesen, tek bir titrek nota duyuldu.</p>

    <p>Odanın uzak ucundaki yüksek kapılar savrularak açıldı ve odaya, dizlerine kadar gelen siyah zırhları dikenlerle süslenmiş iki Trolloc girdi. Herkes geri çekildi. Kendisine Bors diyen adam bile.</p>

    <p>Oradaki en uzun boylu adamdan bile daha yüksek başı ve geniş omuzları olan bu yaratıklar, mide bulandırıcı bir şekilde insanla hayvan karışımıydı, insan yüzleri çarpıtılmış ve değiştirilmişti. Birisinin ağzının olması gereken yerde büyük, sivri uçlu bir gaga vardı ve başını saç yerine kuş tüyleri örtüyordu. Diğeri toynaklar üzerinde yürüyordu, yüzünde öne uzanan kıllı bir hayvan burnu ve kulaklarının üzerine takılı keçi boynuzları vardı.</p>

    <p>İnsanlara kulak asmayan Trolloclar kapıya doğru döndüler ve yaltakçı, dalkavuk bir edayla eğildiler. Birinin kuş tüyleri kabararak sıkı bir sorguç biçimini aldı.</p>

    <p>Aralarına bir Myrddraal adım attı ve dizlerinin üzerine çöktüler. Myrddraal Trollocların zırhlarının ve insanların maskelerindeki siyahın parlak gözükmesine yol açan, bir engerek zarafetiyle hareket ederken dalgalanmadan kımıltısız duran siyah giysilere bürünmüştü.</p>

    <p>Kendisine Bors diyen adam dudaklarının dişlerinin üzerinde yarı alay ve –kendisine itiraf etmeye utansa da– yarı korkuyla gerildiğini hissetti. Myrddraal’in yüzü açıktaydı. Hamurumsu suratı, insan yüzüne benziyordu, ama yumurta gibi gözsüz haliyle, mezardaki bir solucanı andırıyordu.</p>

    <p>Düz beyaz surat döndü ve görüldüğü kadarıyla her birini teker teker süzdü. O gözsüz bakışa maruz kalan herkeste gözle görülür bir ürperti gezindi. Maskeliler birer birer kalabalığa karışmaya, bu bakışlardan kaçınmak için etrafta dolanmaya başlarken ince, kansız dudaklar neredeyse gülümseme olabilecek bir hareketle büküldü. Myrddraal’in bakışı onları kapıya dönük bir yarım çember şeklinde dizdi.</p>

    <p>Kendisine Bors diyen adam yutkundu. <em>Bir gün gelecek Yarı-insan. Karanlığın Yüce Efendisi geri döndüğünde yeni Dehşetlordlarını seçecek ve sen onların önünde sineceksin. Benim önümde! Neden konuşmuyor? Bana bakmayı bırak da konuş!</em></p>

    <p>“Efendiniz geliyor.” Myrddraal’in sesi kuru bir yılan derisinin parçalanması gibi törpüleniyordu. “Karınlarınızın üzerine çökün, sizi solucanlar! Yere kapanın, şavkı sizi kör edip kavurmasın diye!”</p>

    <p>Kendisine Bors diyen adamın içi, sözcüklerin kendisi kadar sesin tonu karşısında öfkeyle doldu, ama sonra Yarı-insan’ın başının üzerinde hava parıldadı ve meselenin önemini kavradı. <em>Olamaz! Olamaz!..</em> Trolloclar kendilerini çoktan karın üstü yere atmışlar, yeri kazıp içine girmek istermiş gibi kıvranıyorlardı.</p>

    <p>Hareket eden başka birinin olup olmadığını görmek için beklemeden, kendisine Bors diyen adam yüzüstü kapaklandı ve taşa çarpıp yaralandığı için homurdandı. Dilinin ucuna tehlikeye karşı bir efsun kabilinden sözcükler geldi –sözcükler bir efsundu, ancak korktuğu şeye karşı etkileri yok denecek kadar azdı– ve kendisinden başka yüz sesin de yere karşı korku dolu soluklanmalarla aynı şeyleri söylediğini duydu.</p>

    <p>“Karanlığın Yüce Efendisi benim Efendimdir ve ona ruhumun en son zerresine kadar canı gönülden hizmet ederim.” Zihninin gerisinde bir ses korkuyla konuşup duruyordu. <em>Karanlık Varlık ile Terkedilmişlerin hepsi tutsak...</em> Ürpererek sesi susturdu. Bu sesi uzun zaman önce terk etmişti. “Bak işte, benim Efendim ölümün Efendisidir. Hiçbir karşılık beklemeden onun geleceği Gün için hizmet ederim, yine sonsuz yaşam ümidinden emin, umutla hizmet ederim.” <em>...Shayol Ghul’de tutsak, Yaratıcı tarafından yaratım anında tutsak edilmiş. Hayır, artık farklı bir efendiye hizmet ediyorum.</em> “Şüphesiz ki, sadıklar diyarda yüceltilecek, inanmayanlardan yüce kılınacak, tahtlardan yüce kılınacaktır, ancak ben onun Dönüş Günü için tevazu ile hizmet ediyorum.” <em>Yaratıcı’nın eli hepimizi esirger ve Işık bizi Gölge’den korur.</em> Hayır, hayır! Farklı bir efendi. “Dönüş Günü tez gelsin. Karanlığın Yüce Efendisi bize yol göstermek ve dünyaya ebediyen egemen olmak için tez gelsin!”</p>

    <p>Kendisine Bors diyen adam duayı on mil koşmuş gibi, nefes nefese tamamladı. Dört bir yanında alınan nefesler ona, bunda yalnız olmadığını gösteriyordu.</p>

    <p>“Ayağa kalkın. Hepiniz, ayağa kalkın.”</p>

    <p>Kulağa hoş gelen bu sesi duyunca şaşırdı. Kesinlikle kendisi gibi maskeli yüzlerini yerdeki mozaiklere bastırmış, karınlarının üzerine uzanmış kişilerden biri konuşmuş olamazdı, ama bu sesi beklemiyordu... İhtiyatla başını tek gözüyle bakabilecek kadar kaldırdı.</p>

    <p>Myrddraal’in başının üzerinde bir erkek figürü havada asılı duruyor, kan kırmızı cübbesinin eteği, Yarı-insan’ın bir karış üzerine geliyordu. Kan kırmızısı bir maske de yüzündeydi. Karanlığın Yüce Efendisi onlara bir insan suretinde görünür müydü? Üstelik de maskeli olarak? Yine de Myrddraal, bakışlarında katışıksız bir korkuyla figürün gölgesine sinmiş, titriyordu. Kendisine Bors diyen adam zihninin ikiye bölünmeden kavrayabileceği bir yanıt aradı. Belki Terkedilmişlerden biriydi.</p>

    <p>Bu düşünce de yalnızca biraz daha az acı vericiydi. Durum bu bile olsa, Terkedilmişlerden biri özgür kalmışsa, Karanlık Varlık’ın Döneceği Gün yakın demekti. Kudretli Güç kullanıcılarıyla dolu bir Çağ’da Tek Güç’ü kullananlar arasında en kudretlilerinden on üçü olan Terkedilmişler, Karanlık Varlık’la birlikte, Ejder ile Yüz Yoldaşı tarafından Shayol Ghul’de, insanların dünyasından uzakta esir edilmişti. Ve bu esaretin verdiği karanlık hasar, Gerçek Kaynak’ın eril yarısını yozlaştırmıştı ve tüm erkek Aes Sedailer, bu lanetli Güç kullanıcıları delirmiş ve dünyayı kırmış, kayalarda parçalanan bir çömlek gibi paramparça ederek ölmeden önce Efsaneler Çağı’nı sona erdirmiş, yaşadıkları sürece de çürümeye devam etmişlerdi. Kendisine Bors diyen adam için bu, Aes Sedailerin hak ettiği bir ölümdü. Tek üzüntüsü kadınların geride kalmasıydı.</p>

    <p>Yavaşça, acıyla, paniği zihnin gerisine itti, oraya kapattı ve çığlık çığlığa dışarı çıkmaya çalışmasına rağmen orada tuttu. Elinden gelenin en iyisi buydu. Karınlarının üzerine yatanlar arasından hiçbiri kalkmamıştı ve başlarını kaldırmaya ancak birkaç tanesi cesaret edebilmişti.</p>

    <p>“Ayağa kalkın.” Bu kez kızıl maskeli figürün sesinde bir buyurganlık vardı. İki eliyle birden işaret etti. “Ayağa kalkın!”</p>

    <p>Kendisine Bors diyen adam zorlanarak doğruldu, ama yarı yarıya ayağa kalktığında tereddüt etti. İşaret eden bu eller feci şekilde yanıktı; üzerlerinde birbirini kesen kara yarıklar, yarıkların içinden görünen, figürün giysileri kadar kırmızı çıplak etler vardı. <em>Karanlık Varlık, böyle görünür mü? Hatta Terkedilmişlerden biri?</em> Kan kırmızısı maskenin göz delikleri yavaşça üzerinde gezinince aceleyle doğruldu. Bu bakışta, açık bir fırının ısısını hissedebildiğini düşündü.</p>

    <p>Diğerleri de, komuta ondan daha zarif bir şekilde veya daha az korkuyla uymamışlardı. Hepsi ayağa kalktığında, havada asılı duran figür konuştu.</p>

    <p>“Ben pek çok adla anıldım, ama beni tanıyacağınız ad Ba’alzamon’dur.”</p>

    <p>Kendisine Bors diyen adam, takırdamasınlar diye dişlerini sıktı. Ba’alzamon. Trolloc dilinde, Karanlığın Yüreği anlamına gelirdi ve inanmayanlar bile bunun Trollocların, Karanlığın Yüce Efendisi’ne verdikleri isim olduğunu bilirdi. Adı Anılmaması Gereken Kişi. Gerçek isim olan Shai’tan değil, ama yine de yasak. Oraya toplananlar ve kendi cinslerinden diğerleri için, iki ismi de bir insan diliyle kirletmek küfür sayılırdı. Soluğu burun deliklerinden geçerek ıslık çaldı ve etrafındaki diğerlerinin maskelerinin arasından hızla soluk aldıklarını duydu. Hizmetkârlar gitmişti, gittiklerini görmemesine rağmen Trolloclar da.</p>

    <p>“Durduğunuz yer Shayol Ghul’ün gölgesinde.” Bunun üzerine birden fazla inleme sesi duyuldu; kendisine Bors diyen adam kendi sesinin de bunların arasında olmadığından emin değildi. Ba’alzamon ellerini iki yana açarken sesi neredeyse alaylı denebilecek bir tonda çıktı. “Korkmayın, çünkü Efendinizin dünyada yükseleceği gün yakındır. Dönüş Günü yaklaşıyor. Burada oluşum, kardeşleriniz arasından makbul sayılan sizler tarafından görülebilmem, size bunu anlatmıyor mu? Çok geçmeden Zaman Çarkı kırılacak. Çok geçmeden Büyük Yılan ölecek ve bu ölümün, Zaman’ın kendisinin ölümünün gücüyle, Efendiniz, bu Çağ ve gelecek tüm Çağlar için dünyayı kendi suretinde yeniden yaratacak. Ve bana sadakat ve azimle hizmet edenler, gökteki yıldızların üzerinde, ayaklarımın dibinde oturacak ve sonsuza dek insanların dünyasını yönetecekler. Vadettiğim budur ve sonu olmadan böyle olacaktır. Sonsuza dek yaşayacak ve egemen olacaksınız.”</p>

    <p>Dinleyiciler arasında hevesli mırıldanmalar dolaştı ve bazıları esrik gözlerini kaldırarak, havada asılı duran, kırmızı şekle doğru bir adım bile attılar. Kendisine Bors diyen adam bile bu vaadin çekici gücünü, uğruna ruhunu yüz katıyla sattığı bu vaadin gücünü hissetti.</p>

    <p>“Dönüş Günü yaklaşıyor,” dedi Ba’alzamon. “Ama hâlâ yapılacak çok şey var. Yapılacak çok şey.”</p>

    <p>Ba’alzamon’un sol tarafındaki hava titreşip koyulaştı ve orada, Ba’alzamon’un az aşağısında, genç bir adamın görüntüsü belirdi. Kendisine Bors diyen adam bunun canlı bir varlık olup olmadığına karar veremedi. Giysilerine bakılırsa taşralı bir delikanlıydı, bir şaka yapmayı planlıyormuş gibi kahverengi gözlerinde muzip bir ışık, dudaklarındaysa bir gülümseme izi vardı. Teni sıcak görünüyordu, fakat göğsü soluk alıp verişle inip kalkmıyor, gözleri kırpılmıyordu.</p>

    <p>Ba’alzamon’un sağındaki hava adeta ısıyla parıldadı ve taşra giysileri içindeki ikinci bir şekil, Ba’alzamon’un az aşağısında havada belirdi. Bir demirci kadar kaslı, kıvırcık saçlı bir gençti. Gençte tuhaf bir şey vardı: Yan tarafında bir savaş baltası, kalın bir demirle dengelenmiş, çelikten, büyük bir yarımay. Kendisine Bors diyen adam bundan daha da tuhaf olan bir şeye dikkatle bakarak aniden öne eğildi. Sarı gözleri olan bir genç.</p>

    <p>Hava üçüncü defa, bu kez Ba’alzamon’un gözünün hemen aşağısında, neredeyse ayaklarının dibinde katılaşarak genç bir adam şeklini aldı. Tuhaf olan bir şey daha vardı, gerçi burada herhangi bir şeyin olağan olmasını neden beklediğini bilmiyordu. Figürün kemerinden bir kılıç, kınına bronz bir balıkçıl, uzun, iki taraflı kabzasına da diğer bir balıkçıl işlenmiş bir kılıç sarkıyordu. <em>Balıkçıl nişanlı bir kılıca sahip bir</em> köylü çocuğu <em>mu? Bu imkânsız! Bu ne anlama gelebilir? Ve de</em> sarı <em>gözleri olan bir çocuk.</em> Myrddraal’in şekillere titreyerek baktığını fark etti, ancak bu kez titremesi korkudan değil, nefrettendi.</p>

    <p>Etrafa bir ölüm sessizliği çökmüştü, Ba’alzamon konuşmadan önce bu sessizliğin derinleşmesine izin verdi. “Artık dünyada yürüyen biri var, geçmişte Ejder olan ve gelecekte de olacak olan, ancak henüz olmayan biri.”</p>

    <p>Dinleyicilerinin arasında hayret dolu bir mırıltı dolaştı.</p>

    <p>“Yenidendoğan Ejder! Onu öldürecek miyiz, Yüce Efendim?” Bu yan tarafında, normalde kılıcının asılı duracağı yeri hevesle kavrayan Shienarlıdan gelmişti.</p>

    <p>“Belki,” dedi Ba’alzamon yalnızca. “Belki de değil. Belki tarafımdan kullanılmak üzere yönlendirilebilir. Er ya da geç, bu ya da başka bir Çağ’da böyle olacak.”</p>

    <p>Kendisine Bors diyen adam gözlerini kırpıştırdı. <em>Bu ya da başka bir Çağ’da mı? Dönüş Günü’nün yakın olduğunu sanıyordum. Ben bunu beklerken ihtiyarlayıp öleceksem başka bir Çağ’da olacaklardan bana ne?</em> Ama Ba’alzamon tekrar konuşmaya başlamıştı.</p>

    <p>“Desen’de daha şimdiden bir eğilme, Ejder olacak kişinin benim hizmetime döndürülebileceği çok sayıdaki eğilmeden biri oluşmaya başladı. Döndürülmek! Bana ölü olmasındansa diri olarak hizmet etmesi yeğdir, ama ister diri olsun, ister ölü, bana hizmet etmesi gerekir ve öyle olacak! Bu üçünü tanımanız şart, çünkü her biri <em>benim</em> desende dokumaya niyetli olduğum birer iplik ve benim buyurduğum şekillerde yerleştirilmeleri size düşen bir görev. Onları iyi inceleyin ki, tanıyabilesiniz.”</p>

    <p>Birden bütün sesler kesildi. Kendisine Bors diyen adam tedirginlikle kımıldandı ve diğerlerinin de aynısını yaptıklarını gördü. Bunu yapmayan tek kişinin Illianlı kadın olduğunu fark etti. Kadın ortaya serdiği kıvrımlı eti gizlemek istercesine ellerini göğsüne örterek, yarı korku, yarı esrimeyle dolu gözlerini iri iri açarak, birisiyle yüz yüzeymiş gibi, hevesle kafa sallıyordu. Zaman zaman bir yanıt verir gibi görünüyordu, ama kendisine Bors diyen adam, tek kelime bile duymuyordu. Birden geriye doğru büküldü ve titreyerek parmak uçlarında yükseldi. Kendisine Bors diyen adam kadının görünmeyen bir şey tarafından tutulmuyorsa neden düşmediğini anlamıyordu. Derken kadın aynı derecede ani bir şekilde, tekrar ayaklarının üzerine yerleşti ve eğilip ürpererek onaylarcasına başını salladı. O daha doğrulurken, Büyük Yılan yüzüğü takmış kadınlardan biri irkildi ve başını evet anlamında sallamaya başladı.</p>

    <p><em>Demek her birimiz kendi talimatlarını duyuyor ve kimse bir başkasınınkileri duymuyor.</em> Kendisine Bors diyen adam sinirle homurdandı. Diğerlerinden birine bile hangi emrin verildiğini bilse, bu bilgiyi kendisine çıkar sağlayacak şekilde kullanabilirdi, ama bu yolla... Sabırsızlıkla sırasını beklerken, kendisini düz duracak kadar unuttu.</p>

    <p>Toplanan kişiler birer birer emirlerini aldılar; her biri sessizliğe gömülmüştü, ancak iştah açıcı ipuçları veriyorlardı; okumayı bir başarabilseydi... Atha’an Miere, Deniz Halkı’na mensup adam başıyla evetlerken tereddütle kasıldı. Shienarlı onaylarken bile duruşuyla kafasının karıştığını belli ediyordu. İkinci Tar Valon kadını, sanki sersemlemiş gibi irkilmiş ve kendisine Bors diyen adamın cinsiyetini belirleyemediği gri kuşaklı şekil, dizlerinin üzerine çöküp başıyla şiddetle onaylamadan önce başını iki yana sallamıştı. Acı yüzünden parmak uçlarında doğruluyormuş gibi görünen bazıları, Illianlı kadın gibi titreme nöbetlerine tutuluyordu.</p>

    <p>“Bors.”</p>

    <p>Kızıl bir maske gözlerini doldururken, kendisine Bors diyen adam irkildi. Odayı ve önünde duran Ba’alzamon ile üç şekli görebiliyordu, ama aynı anda tek görebildiği kırmızı maskeli yüzdü. Sersemleyerek kafatası çatlayıp ikiye yarılıyor ve gözleri yuvalarından fırlıyormuş gibi hissetti. Bir an maskenin göz deliklerinden alevleri görebildiğini sandı.</p>

    <p>“Sadık mısın... Bors?”</p>

    <p>Bu isimdeki alay izi omurgasından bir ürperti geçmesine neden oldu. “Sadığım, Yüce Efendim. Senden saklanamam.” <em>Sadığım! Buna yemin ediyorum!</em></p>

    <p>“Hayır, saklanamazsın.”</p>

    <p>Ba’alzamon’un sesindeki güven yüzünden ağzı kurudu, ama kendisini konuşmaya zorladı. “Bana buyruk verin, Yüce Efendim, ben de itaat edeyim.”</p>

    <p>“Öncelikle Tarabon’a dönüp iyi işlerine devam edeceksin. Aslına bakarsan, sana çabalarını ikiye katlamanı emrediyorum.”</p>

    <p>Ba’alzamon’a şaşkınlıkla baktı, derken maskenin ardında alevler yine harlandı ve gözlerini uzaklaştırmak için bir reveransı bahane olarak kullandı. “Nasıl buyurursanız, Yüce Efendim, öyle olsun.”</p>

    <p>“İkinci olarak, üç genç adamı gözleyeceksin ve müritlerinin de onları gözlemesini sağlayacaksın. Dikkatli ol; tehlikelidirler.”</p>

    <p>Kendisine Bors diyen adam, Ba’alzamon’un önünde havada asılı duran şekillere baktı. Bunu nasıl yapabilirim? Onları görebiliyorum, ama onun yüzü dışında hiçbir şey göremiyorum. Kafası patlayacak gibiydi. İnce eldivenlerinin altından elleri terden yapış yapış olmuş, gömleği sırtına yapışmıştı. “Tehlikeli mi, Yüce Efendim? Çiftçi çocukları mı? Aralarından biri-”</p>

    <p>“Bir kılıç, ucundaki adam için tehlikelidir, ama kabzasındaki adam için tehlikeli değildir. Eğer kılıcı tutan adam bir ahmak, dikkatsiz ya da bilgisiz olursa, kılıç onun için başka biri için olduğundan iki kat daha tehlikelidir. Sana onları tanımanı söylemem yeterlidir. Bana itaat etmen yeterlidir.”</p>

    <p>“Nasıl buyurursanız, Yüce Efendim, öyle olsun.”</p>

    <p>“Üçüncü konu, Tümentepe’ye inenler ve Domanlılar hakkında. Bu konudan hiç kimseye bahsetmeyeceksin. Tarabon’a döndüğünde...”</p>

    <p>Kendisine Bors diyen adam dinlerken ağzının açık kaldığını fark etti. Talimatlar hiçbir anlam ifade etmiyordu. <em>Diğerleri arasından bazılarına söylenenleri bilseydim, belki parçaları bir araya getirebilirdim.</em></p>

    <p>Aniden, başının, adeta şakaklarını çatlatan dev bir el tarafından kavrandığını, havaya kaldırıldığını hissetti ve dünya, her bir ışığı zihninde uçuşan veya o güçbela yakalar yakalamaz dönerek uzaklarda yiten bin güneşe bölündü. Kırmızı, sarı ve siyah renkte, dünyanın gördüğü en kuvvetli rüzgâr tarafından itiliyormuş gibi uçan şeritli bulutlarla dolu, imkânsız bir gökyüzü. Beyazlar giymiş bir kadın –kız?– göründüğü gibi geriye doğru siyahlığın içine çekildi ve ortadan kayboldu. Bir kuzgun ona <em>tanıyarak,</em> baktı ve gitti. Dev, zehirli bir böceğe benzeyecek şekilde boyanmış ve varakla kaplı kaba bir miğfer takmış, zırhlı bir adam, kılıcını kaldırdı ve kendini yana doğru, görüş alanının dışına attı. Kıvrık ve altın renkli bir boru uzaktan savrularak geldi. Ona doğru uçup, ruhunu da kendine çekerken, borudan tek ve keskin bir nota duyuldu. Son anda boru içinden geçerek onu iliklerine kadar donduran, kör edici, altın bir ışık halesiyle parladı. Görünmeyen yerlerdeki gölgelerin içinden bir kurt fırladı ve boğazını yırttı. Çığlık atamıyordu. Sel sürüp gidiyor, onu boğuyor, gömüyordu. Kim olduğunu ya da ne olduğunu hayal meyal hatırlayabiliyordu. Göklerden ateşler yağıyor, ayla yıldızlar düşüyordu; nehirler kanıyor ve ölüler yürüyordu; dünya yarılarak açıldı ve erimiş kayalar püskürdü...</p>

    <p>Kendisine Bors diyen adam, kendisini diğerleriyle birlikte, odada yarı çömelmiş halde buldu; çoğu onu izliyor, kimse konuşmuyordu. Nereye dönüp baksa, yukarıda, aşağıda, her yerde Ba’alzamon’un maskeli çehresi gözlerini dolduruyordu. Zihnine doluşan imgeler siliniyordu; çoğunun çoktan belleğinden silindiğine emindi. Tereddütle doğruldu, Ba’alzamon her zaman önündeydi.</p>

    <p>“Yüce Efendim, ne?..”</p>

    <p>“Bazı komutlar yerine getiren kişiler tarafından dahi bilinemeyecek kadar önemlidir.”</p>

    <p>Kendisine Bors diyen adam eğilip selam verirken neredeyse iki büklüm oldu. “Nasıl buyurursanız, Yüce Efendim,” diye fısıldadı boğuk bir sesle, “öyle olsun.”</p>

    <p>Doğrulduğunda, bir kez daha yalnız bir sessizliğe gömüldü. Bir başkası, Tear’ın Yüksek Lordu kimsenin görmediği birine başını sallıyor ve eğiliyordu. Kendisine Bors diyen adam titreyen elini alnına götürerek hatırlamak istediğinden bütünüyle emin olmasa da zihninde patlayan bir şeylere tutunmaya çalıştı. Artakalan son görüntü de sönerek kayboldu ve birden kendisini hatırlamaya çalıştığı şeyin ne olduğunu merak ederken buldu. <em>Bir şey vardı, biliyorum, ama ne? Bir şey vardı! Yok muydu?</em> Ellerini ovuşturarak eldivenlerinin altındaki ter hissi yüzünden suratını buruşturdu ve dikkatini yeniden Ba’alzamon’un havada asılı duran şeklinin altında yüzen üç şekle çevirdi.</p>

    <p>Kaslı, kıvırcık saçlı çocuk; kılıçlı çiftçi ve yüzünde hınzır bir bakış olan delikanlı. Kendisine Bors diyen adam daha şimdiden, onlara Demirci, Kılıçlı ve Hilekâr adlarını takmıştı. <em>Bulmacadaki yerleri nedir?</em> Önemli olmalıydılar, yoksa Ba’alzamon onları bu toplantının merkezine koymazdı. Ama yalnızca ona verilen emirlere bakılırsa üçü de her an ölebilirdi ve diğerleri arasından en azından bazılarının da bu üçü hakkında en az onunkiler kadar ölümcül emirler aldığını düşünüyordu. <em>Ne kadar önemliler?</em> Mavi gözler Andor asil soyuna delalet edebilirdi –o giysiler içinde biraz zordu– ve açık renkli gözleri olan Sınırboyluların yanı sıra bazı Tearlılar, Ghealdanlı az sayıda kişi ve elbette... Yok, orada bir yarar yoktu. Ama <em>sarı</em> gözler? Kim <em>onlar?</em> Ne <em>onlar?</em></p>

    <p>Koluna biri dokununca irkildi ve başını çevirince beyaz giysili hizmetkârlardan birinin, genç bir adamın yanında durduğunu gördü. Diğerleri de geri dönmüştü, sayıları öncekinden çoktu, maskeli her kişiye bir hizmetkâr düşüyordu. Gözlerini kırpıştırdı. Ba’alzamon gitmişti. Myrddraal da gitmişti ve kullandığı kapının olduğu yerde, yalnızca kaba taşlar vardı. Ancak üç şekil hâlâ havada asılıydı. Kendisine Bors diyen adama ona bakıyorlarmış gibi geldi.</p>

    <p>“Lordum Bors, isterseniz, size odanızı göstereyim.”</p>

    <p>O ölü gözlere bakmaktan kaçınarak, üç şekle bir bakış daha attıktan sonra hizmetkârı izledi. Tedirginlikle gencin hangi ismi kullanacağını nereden bildiğini merak etti. Ancak tuhaf oymalı kapılar ardında kapanıp on adım attıktan sonra koridorda hizmetkârla yalnız olduğunu fark etti. Kaşları maskesinin ardında kuşkuyla aşağı indi, ama daha ağzını açamadan, hizmetkâr konuştu.</p>

    <p>“Diğerlerine de odaları gösteriliyor, Lordum. İzin verirseniz, Lordum? Zaman kısa ve Efendimiz sabırsız.”</p>

    <p>Kendisine Bors diyen adam hem bilgi eksikliğinden, hem de hizmetkârın eşiti olabileceği imasından dolayı dişlerini gıcırdattı, ama sessizlik içinde hizmetkârı izledi. Hizmetkâra ancak bir ahmak ağız kalabalığı yapardı ve daha kötüsü, adamın gözlerini hatırlayınca, bunun yararı olup olmadığından emin olamamıştı. Ya ne soracağımı nereden bildi? Hizmetkâr gülümsedi.</p>

    <p>Kendisine Bors diyen adam ancak, oraya ilk geldiğinde beklediği odaya gelince, çok olmasa da, biraz rahatladı. Eyer torbalarındaki mühürlere dokunulmadığını görmek bile içini pek ferahlatmadı.</p>

    <p>Hizmetkâr içeri girmeden koridorda durdu. “İsterseniz, kendi giysilerinizi giyebilirsiniz, Lordum. Kimse buradan ayrıldığınızı veya hedefinize vardığınızı görmez, ama oraya uygun giysiler içinde gitmeniz en iyisi olabilir. Kısa bir süre içinde birisi gelip size yolu gösterecektir.”</p>

    <p>Kapı, görünür bir el dokunmadan kapandı.</p>

    <p>Kendisine Bors diyen adam elinde olmadan ürperdi. Aceleyle eyer torbalarının mühürlerini kaldırıp, tokalarını açarak her zamanki pelerinini çıkardı. Zihninin gerisinde ufak bir ses vadedilen gücün, hatta ölümsüzlüğün bile buna benzer bir toplantıya daha değip değmeyeceğini merak ediyordu, ama anında bu sesi gülerek bastırdı. <em>Bu kadar güç için Gerçeğin Kubbesi’nin altında Karanlığın Yüce Efendisi’ne övgüler düzmeye razıyım.</em> Ona Ba’alzamon tarafından verilen buyrukları hatırlayarak beyaz pelerinin göğsüne işlenmiş, insanların dünyasındaki makamının işareti olan altın güneşe ve güneşin ardındaki kırmızı çoban değneğine dokundu ve az kaldı gülecekti. Tarabon’da ve Almoth Ovası’nda yapılacak işler, büyük işler vardı.</p>
  </div>
</body>
</html>
