<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="6. Kara Kehanet">6<br />
    Kara Kehanet</h1>

    <p>Çiftlik evi, dışarıdan gelen hiddetli darbelerin altında şiddetle titriyordu; kapının önündeki kalın sürgü, yuvasında sıçrıyordu. Kapının yanındaki pencerenin dışında, bir Trolloc’un kalın burunlu silueti hareket ediyordu. Dört bir yanda pencereler, dışarıda da başka gölgeli şekiller vardı. Ancak yeteri kadar gölgeli değil. Rand onları hâlâ seçebiliyordu.</p>

    <p><em>Pencereler,</em> diye düşündü çaresizce. Kapıdan geri çekilerek kılıcını iki eliyle önünde tuttu. <em>Kapı dayansa bile, pencereleri kırabilirler. Neden pencereleri denemiyorlar?</em></p>

    <p>Kulakları sağır eden madeni bir gıcırtıyla, kapı pervazındaki köşebentlerden biri kısmen yerinden koparak tahtadan bir parmak dışarı fırlamış çivilerin üzerinde sallanmaya başladı. Etrafına bakınarak kaçacak bir yer arandı, ama sadece tek kapı vardı. Oda bir kutuydu. Yalnızca bir kapı ve ufak pencereler. “Bir şey yapmalıyız. Bir şey!”</p>

    <p>“Çok geç,” dedi Mat. “Anlamıyor musun?” Kanı çekilmiş, soluk yüzünde sırıtışı tuhaf görünüyor ve göğsünden bir hançerin, ucundaki yakutu ateş gibi yanan kabzası çıkıyordu. Mücevherde, Mat’in yüzünde olandan daha fazla can vardı.</p>

    <p>“Nihayet onlardan kurtuldum,” dedi Perrin gülerek. Kan, boş göz pınarlarından bir gözyaşı seli gibi dökülüyordu. Kıpkırmızı ellerini uzatarak Rand’a elinde tuttuğu şeyi göstermeye çalıştı. “Artık özgürüm. Bitti.”</p>

    <p>“Asla bitmez, al’Thor,” diye haykırdı yerin ortasında hoplayıp zıplayan Padan Fain. “Savaş asla bitmez.”</p>

    <p>Kapı patlayarak lime lime oldu ve Rand havada uçan kıymıklardan sakınmak için eğildi. İçeri, kızıllara bürünmüş iki Aes Sedai adım atarak efendilerine başlarını eğdiler. Ba’alzamon’un yüzü, kurumuş kan renginde bir maskeyle örtülüydü, ama maskedeki göz yarıklarından, gözlerindeki alevleri görebiliyordu; Ba’alzamon’un ağzındaki kükreyen alevlerin sesini duyabiliyordu.</p>

    <p>“Aramızda işler henüz bitmedi, al’Thor,” dedi Ba’alzamon ve Fain ile bir ağızdan konuştular: “Senin için, savaş asla bitmez.”</p>

    <p>Rand boğuk bir soluk alarak yerde doğrulup oturdu ve tırnaklarıyla kazıyarak uyanmaya çalıştı. Fain’in sesini, seyyar satıcı hâlâ yanındaymış gibi duyabiliyordu sanki. <em>Asla bitmez. Savaş asla bitmez.</em></p>

    <p>Mahmur gözlerle etrafına bakınarak, Egwene’in hâlâ onu bıraktığı yerde, kızın kendi odasının bir köşesindeki şiltede yatar halde gizlenmiş olduğuna kendisini ikna etmeye çalıştı. Odaya tek bir lambanın loş ışığı yayılıyordu ve örtüleri hâlâ bozulmamış olan yegâne yatağın diğer tarafındaki bir sallanan sandalyede, Nynaeve’in örgü ördüğünü görerek şaşırdı.</p>

    <p>Koyu renk saçlı ve zayıf olan Nynaeve saçını bir omzunun üzerinden sarkan ve neredeyse beline gelen tek bir belik halinde örmüştü. O, yurdundan vazgeçmemişti. Yüzü sakindi ve hafifçe sallanırken örgüsü dışında hiçbir şeyin farkında değil gibiydi. Odada, şişlerinin düzenli <em>çık çık</em> seslerinden başka ses yoktu. Halı, sallanan sandalyenin sesini emiyordu.</p>

    <p>Son zamanlarda Rand’ın odasının taş zemininde bir halı olmasını istediği zamanlar olmuştu, ama Shienar’da erkeklerin odaları her zaman çıplak ve sade olurdu. Buradaki duvarlarda, üzerine şelaleli dağ sahneleri resmedilmiş iki duvar halısı, ok menfezlerinin yanında da çiçek işlemeli perdeler vardı. Kesilmiş çiçekler, beyaz sabahyıldızları, yatağın yanındaki masada, yassı, yuvarlak bir vazoda duruyordu ve duvarlardaki beyaz camlı apliklerden sarkıyordu. Bir köşede uzun bir ayna vardı, bir ayna da mavi çizgili sürahisi ve kâsesiyle lavabonun üzerinde asılıydı. Egwene’in neden iki aynaya ihtiyaç duyduğunu merak etti; kendi odasında hiç ayna yoktu, eksikliğini de hissetmiyordu. Yanık durumda sadece tek bir lamba vardı, ama neredeyse Mat ve Perrin’le paylaştığı kadar geniş olan odanın çeşitli yerlerinde dört lamba daha vardı. Egwene, bu odada tek başına kalıyordu.</p>

    <p>Nynaeve başını kaldırmadan, “İkindide uyursan, gece uyumayı bekleme,” dedi.</p>

    <p>Nynaeve göremeyecek de olsa Rand kaşlarını çattı. En azından, göremeyeceğini sanıyordu. Kız, kendinden sadece birkaç yıl büyüktü, ama Hikmet olmak ona elli yıllık otorite ekliyordu. “Saklanacak bir yere ihtiyacım vardı ve yorgundum,” dedi ve sonra çabucak ekledi, “buraya öylece gelmedim. Egwene beni kadınların dairelerine çağırdı.”</p>

    <p>Nynaeve örgüsünü indirdi ve ona eğlenen bir bakış attı. Hoş bir kadındı. Bu evde olsa Rand’ın asla fark etmeyeceği bir şeydi; insan bir Hikmet’i o gözle görmezdi. “Işık bana yardım etsin, Rand; her gün daha fazla Shienarlı oluyorsun. Kadınların dairelerine davet edildin, demek.” Burnunu çekti. “Bir iki güne kalmaz şerefinden bahsedip barışın kılıcını kutsamasını istemeye başlarsın.” Rand kızardı ve kadının loş ışıkta fark etmemesini ümit etti. Nynaeve, Rand’ın kabzası yerde, yanında duran çıkınından fırlayan kılıcına baktı. Kadının bu kılıcı ve hiçbir kılıcı onaylamadığını biliyordu, ama Nynaeve bundan bir kez bile bahsetmemişti. “Egwene bana neden saklanacak bir yere ihtiyacın olduğunu anlattı. Endişelenme. İstediğin buysa seni Amyrlin’den ve diğer tüm Aes Sedailerden saklayacağız.”</p>

    <p>Kadın Randan gözlerinin içine baktı, sonra da gözlerini kaçırdı, ama Rand onun gözlerindeki huzursuzluğu görmüştü bile. Kuşkuyu hissetmişti. <em>Bu doğru, Güç’ü yönlendirebiliyorum. Tek Güç’ü kullanan bir erkek! Aes Sedailerin beni avlayıp ehlileştirmesine yardım ediyor olman gerekirdi.</em></p>

    <p>Kaşlarını çatarak Egwene’in ona bulduğu deri yeleği düzeltti ve duvara yaslanmak için döndü. “Elimden geldiği kadar çabuk bir şekilde bir arabaya saklanacak veya gizlice kaçacağım. Beni uzun süre saklamak zorunda kalmayacaksınız.” Nynaeve hiçbir şey söylemedi; örgüsüne konsantre olarak bir ilmek kaçırdığında öfkeli bir ses çıkardı. “Egwene nerede?”</p>

    <p>Nynaeve örgüyü kucağına bıraktı. “Bu gece neden uğraştığımı bile bilmiyorum. Her nedense ilmeklerimi izleyemiyorum. Padan Fain’i görmeye indi. Tanıdığı yüzleri görmenin adama yardımcı olacağını düşünüyor.”</p>

    <p>“Benimkini görmek kesinlikle olmadı. Egwene’in ondan uzak durması gerekir. O tehlikeli.”</p>

    <p>“Adama yardım etmek istiyor,” dedi Nynaeve sakince. “Benim yardımcım olmak üzere eğitim gördüğünü hatırla; Hikmet olmak da hava tahmini yapmaktan ibaret değildir. Şifacılık da bunun bir parçasıdır. Egwene’de de şifa verme arzusu ve ihtiyacı var. Hem Padan Fain bu kadar tehlikeli olsaydı, Moiraine bir şey söylerdi.”</p>

    <p>Rand gürleyerek güldü. “Ona sormadınız ki... Egwene bunu itiraf etti; senin de birinden bir şey için izin istediğini görmek isterim.” Nynaeve’in kalkan kaşı yüzündeki kahkahayı sildi. Ancak özür dilemeyecekti. Evden çok uzaktaydılar ve Nynaeve Tar Valon’a gidiyorsa Emond Meydanı’nın Hikmeti olmaya nasıl devam edebileceğini anlamıyordu. “Beni aramaya başladılar mı? Egwene arayacaklarından emin değil, ama Lan, Amyrlin Makamı’nın buraya benim için geldiğini söylüyor; ben de Lan’in fikrini tercih ediyorum.”</p>

    <p>Nynaeve bir an yanıt vermedi. Bunun yerine yumaklarıyla ilgilendi. Nihayet, “Emin değilim. Biraz önce hizmetçi kadınlardan biri geldi. Yatağı yapmak içinmiş, öyle dedi. Sanki bu gece Amyrlin’in şöleni varken Egwene daha yatarmış gibi. Onu gönderdim; seni görmedi,” dedi.</p>

    <p>“Kimse erkeklerin dairesinde senin yerine yatağını yapmıyor.” Nynaeve, ona sert, bir yıl önce olsa onu kekeletecek olan bir bakış attı. Rand başını iki yana salladı. “Beni aramak için hizmetçileri kullanmazlardı, Nynaeve.”</p>

    <p>“Daha önce bir fincan süt içmek için kilere indiğimde, koridorlarda çok fazla kadın vardı. Şölene katılacak olanların giyiniyor, diğerlerinin de ya onlara yardım ediyor ya da servis yapmaya hazırlanıyor olması gerekirdi veya...” Endişeyle kaşlarını çattı. “Amyrlin buradayken herkese yetecek de artacak kadar iş var. Üstelik sadece burada, kadınların dairelerinde de değildiler. Bizzat Leydi Amalisa’nın kilerin yakınındaki bir odadan yüzü gözü toz içinde çıktığını gördüm.”</p>

    <p>“Bu gülünç. Neden bir aramaya katılsın ki? Aynı durum, kadınlardan herhangi biri için de geçerli. Lord Agelmar’ın askerlerini ve Muhafızları kullanırlardı. Ve Aes Sedaileri. Şölenle ilgili bir şey yapıyor olmalılar. Bir Shienar şöleni için neler gerektiğini biliyorsam kahrolayım.”</p>

    <p>“Zaman zaman ot kafalının biri oluyorsun, Rand. Gördüğüm erkeklerin de kadınların ne yaptığından haberi yoktu. Bazılarının bütün işi kendi başlarına yapmak zorunda oldukları için yakındıklarını duydum. Seni aramalarının mantıklı gelmediğini biliyorum. Aes Sedailerden hiçbirinin onlarla ilgilenir gibi bir hali yoktu. Fakat Amalisa kendini şölene elbisesini kilerin birinde pisleterek hazırlıyor değildi. Bir şey, önemli bir şey arıyorlardı. Ben onu gördükten hemen sonra başlamış bile olsa, yıkanıp üzerini değiştirmeye ucu ucuna zaman bulurdu. Konu açılmışken, Egwene de yakında dönmezse, üzerini değiştirmek ve geç kalmak arasında seçim yapması gerekecek.”</p>

    <p>Rand ilk defa, Nynaeve’in alışık olduğu İki Nehir yünlülerini giymediğini fark etti. Uçuk mavi ipekten dikilmiş elbisesinin yakasına ve kollarına, kartanesi çiçeği tomurcukları işlenmişti. Tomurcukların her birinin ortasında ufak birer inci vardı ve gümüş işli kemerinin üzerine inciler yerleştirilmiş bir kemer tokasıyla tutturulmuştu. Rand, onu daha önce hiç buna benzer giysiler içinde görmemişti. Evdeki şölen giysileri bile bunun yanında sönük kalırdı.</p>

    <p>“Şölene mi gidiyorsun?”</p>

    <p>“Elbette. Moiraine gitmem gerektiğini söylemeseydi bile, asla onun benim...” Gözleri bir an yabani bir ışıkla yandı ve Rand onun ne demek istediğini anladı. Nynaeve kimsenin korktuğunu düşünmesine izin vermezdi, korktuğu zaman bile. Kesinlikle Moiraine’in, özellikle de Lan’in. Rand Nynaeve’in Muhafız’a karşı hislerinin farkında olduğunu bilmediğini ümit ediyordu.</p>

    <p>Bir an sonra elbisesinin koluna düşen bakışları yumuşadı. “Bunu bana Leydi Amalisa verdi,” derken sesi o kadar alçaktı ki, Rand onun kendi kendine konuşup konuşmadığını merak etti. Nynaeve ipek kumaşı parmaklarıyla okşuyor, nakışlı çiçeklerin çevresini gülümseyerek, düşünceler içinde çiziyordu.</p>

    <p>“Sana çok yakışmış, Nynaeve. Bu gece çok hoşsun.” Bunu söyler söylemez yüzünü buruşturdu. Her Hikmet yetkesi konusunda alıngan olurdu, ama Nynaeve çoğundan daha alıngandı. Yurtlarındaki Kadın Kurulu, her zaman genç olduğu ve belki de güzel olduğu için omzunun üzerinden bakıp durmuştu ve Belediye Başkanı ve Köy Kurulu’yla olan kavgaları öykülere konu olmuştu.</p>

    <p>Nynaeve, elini nakışlardan hızla çekti ve kaşlarını çatarak ona öfkeyle baktı. Rand ondan önce davranmak için çabuk çabuk konuştu.</p>

    <p>“Kapıları sonsuza kadar kapalı tutamazlar. Onlar açıldıktan sonra ben giderim, Aes Sedailer de beni asla bulamazlar. Perrin, Kara Tepeler ve Caralain Otlağı’nda günlerce tek kişi görmeden gidebileceğin yerler olduğunu söylüyor. Belki- belki de ne yapabileceğimi bulurum şey hakkında...” Huzursuzca omuzlarını silkti. “Bulamazsam da canını yakacak kimse olmayacak.”</p>

    <p>Nynaeve bir an sessiz durdu, sonra da ağır ağır, “Ben o kadar emin değilim, Rand. Bana diğer köylü çocuklarından farklı göründüğünü söylesem yalan olur, ama Moiraine senin <em>ta’veren</em> olduğun konusunda ısrar ediyor ve Çark’ın seninle işinin bittiğine inanmadığını sanıyorum. Öyle görünüyor ki, Karanlık Varlık-”</p>

    <p>Rand, “Shai’tan öldü,” dedi sertçe ve oda birden sallanır gibi oldu. Baş dönmesi dalgalar halinde içinden geçerken kafasını tuttu.</p>

    <p>“Seni ahmak! Seni katıksız, kör, geri zekâlı ahmak! Karanlık Varlık’ın adını söylemek, dikkatini kendi üzerine çekmek! Başında yeteri kadar bela yok mu?”</p>

    <p>“O öldü,” diye mırıldandı Rand başını ovalayarak. Baş dönmesi azalmaya başlamıştı bile. “Pekâlâ, pekâlâ. Ba’alzamon olsun, öyle istersen. Ama o öldü; öldüğünü gördüm, yandığını gördüm.”</p>

    <p>“Ya az önce Karanlık Varlık’ın gözü sana döndüğünde seni izlemiyor muydum? Bana hiçbir şey hissetmediğini söyleme, yoksa kulaklarını çekerim; yüzünü gördüm.”</p>

    <p>“O öldü,” diye ayak diredi Rand. Kafasının içinde aniden görünmeyen izleyici ile kulenin tepesindeki rüzgâr çaktı. “Afet’in bu kadar yakınında tuhaf şeyler olur.”</p>

    <p>“Sen gerçekten de bir ahmaksın, Rand al’Thor.” Nynaeve ona yumruğunu salladı. “Aklını biraz olsun başına getireceğini düşünsem kulaklarını-”</p>

    <p>Kalenin dört bir yanında çan sesleri patlarken geri kalan sözleri yutuldu.</p>

    <p>Rand ayağa fırladı. “Bu bir alarm! Arama yapıyorlar...” <em>Karanlık Varlık’ın adını anarsan melaneti gelir seni bulur.</em></p>

    <p>Nynaeve ondan daha yavaşça ayağa kalkıp, başını huzursuzlukla iki yana salladı. “Hayır, öyle olduğunu sanmam. Seni arıyorlarsa çanlar sadece seni uyarmaya yarar. Hayır, bir alarmsa bile senin için değil.”</p>

    <p>“O halde ne için?” En yakındaki ok menfezine seğirtip dışarı baktı.</p>

    <p>Gecenin örttüğü kalenin içinden ışıklar, sağa sola fırlayan lamba ve meşaleler yıldırım gibi geçip gidiyordu. Bazıları dış surlar ve kulelere gidiyordu, ama çoğu aşağıdaki bahçede ve ancak kısmen görebildiği yegâne avluda sürüler halinde dolanıp duruyordu. Alarma neden olan şey her neyse, kalenin içindeydi. Çanlar susarak adamların o ana kadar duyulmayan çığlıklarını ortaya çıkardı, ama adamların ne söylediği anlaşılmıyordu.</p>

    <p><em>Benim için değilse...</em> “Egwene,” dedi aniden. <em>Hâlâ yaşıyorsa, bir kötülük varsa, bana gelmesi gerekir.</em></p>

    <p>Başka bir ok menfezinden dışarı bakmakta olan Nynaeve ona döndü. “Ne?”</p>

    <p>“Egwene.” Rand odayı hızlı adımlarla geçti ve kılıcıyla kınını çıkınından çıkardı. <em>Işık adına, ona değil, bana zarar vermesi gerekir.</em> “Fain’le birlikte zindanda. Ya Fain bir şekilde serbest kalmışsa?”</p>

    <p>Nynaeve koluna yapışarak onu kapıda yakaladı. Boyu neredeyse Rand’ın omzuna geliyordu, ama kavrayışı demir gibiydi. “Zaten olduğundan beter bir keçi beyinli ahmak olma, Rand al’Thor. Bunun seninle ilgisi olmasa bile, kadınlar bir şey arıyor! Işık adına, be adam, burası kadınların odaları. Dışarıda Aes Sedailer olması büyük bir olasılık. Egwene iyidir. Mat ile Perrin’i de yanına alacaktı. Bir sorunla karşılaştıysa bile, ona bakarlar.”</p>

    <p>“Ya onları bulamadıysa, Nynaeve? Egwene bunun kendisini durdurmasına asla izin vermez. Senin de yapacağın gibi tek başına gider, sen de bunu biliyorsun. Işık adına, ona Fain’in tehlikeli olduğunu söyledim! Kahrolayım, ona söyledim!” Kolunu çekip kurtararak kapıyı açıp dışarı fırladı. <em>Işık beni kavursun, zarar vermesi gereken kişi benim!</em></p>

    <p>Onu işçi gömleğiyle yeleği, elinde de kılıcıyla gören bir kadın çığlık attı. Davet edilseler bile, kaleye saldırılmadığı sürece erkekler kadınların dairelerine silahla girmezdi. Koridor kadınlarla doluydu, siyah ve altın renklerde hizmetçi kadınlar, ipek ve danteller içinde kale leydileri; uzun saçaklı, işli şallara bürünmüş, hepsi aynı anda konuşan, hepsi de ne olup bittiğini öğrenmeyi talep eden kadınlar. Her yanda ağlayan çocuklar eteklere yapışmıştı. Becerebildiği yerlerde eğilip, omuz attıklarından özür dileyip, onların ürkmüş bakışlarını görmemiş gibi yaparak aralarına daldı.</p>

    <p>Şal giymiş kadınlardan biri odasına gitmek üzere dönünce, Rand şalının arka tarafını, sırttaki parıldayan beyaz gözyaşı damlasını gördü. Aniden dış avluda gördüğü yüzleri tanıdı. Aes Sedai, şimdi ona telaşla bakıyordu.</p>

    <p>“Sen kimsin? Burada ne işin var?”</p>

    <p>“Kaleye saldırıldı mı? Cevap versene be adam!”</p>

    <p>“O asker değil. Kim o? Neler oluyor?”</p>

    <p>“Şu genç güneyli lord bu!”</p>

    <p>“Birisi şunu durdursun!”</p>

    <p>Korku yüzünden dudakları geri çekilerek dişleri ortaya çıktı, ama ilerlemeyi kesmedi ve hızını artırmaya çalıştı.</p>

    <p>Derken salona bir kadın çıkıp onunla burun buruna geldi ve Rand gayriihtiyari durdu. Bu yüzü diğerlerinden iyi hatırlıyordu; sonsuza kadar yaşasa bile hiç unutmayacağını düşünüyordu. Amyrlin Makamı. Onu gören kadının gözleri faltaşı gibi oldu ve geri adım attı. Başka bir Aes Sedai, gördüğü asalı kadın, onunla Amyrlin’in arasına girerek ona giderek büyüyen uğultu yüzünden anlayamadığı bir şeyler haykırdı.</p>

    <p><em>O biliyor. Işık yardım bana etsin, biliyor. Moiraine ona söylemiş.</em> Hırlayarak koşmaya devam etti. <em>Işık adına, Egwene’in güvende olduğundan emin olayım; onlar...</em> Arkalarından bağırışlar duydu, ama dinlemedi.</p>

    <p>Kalenin dışında da, çevresini saran yeterince kargaşa mevcuttu. Avlularda ellerinde kılıçlarla, ona hiç bakmadan koşan erkekler. Alarm çanlarının gümbürtüsünün arasından artık sesleri seçebiliyordu. Bağırışlar. Çığlıklar. Metale çarpan metalin sesi. Bunların savaş sesleri <em>–Savaş mı? Fal Dara’nın içinde hem de?–</em> olduğunu tam anlamıştı ki, üç Trolloc bir köşeyi dönüp önüne fırladı.</p>

    <p>Kıl kaplı burunlar, bunun dışında insana benzeyen yüzlerin görünümünü çarpıtıyordu ve içlerinden birinin koç boynuzları vardı. Dişlerini ortaya sererek ona doğru koşarken tırpana benzer kılıçlarını kaldırdılar.</p>

    <p>Bir an önce koşan adamlarla dolu olan koridor, artık üç Trolloc ve kendisi dışında boştu. Hazırlıksız yakalandığından kılıcını kınından beceriksizce çıkararak Arıkuşu Balgülünü Öpüyor hareketini denedi. Fal Dara kalesinin orta yerinde Trolloclar bulmak yüzünden o kadar sarsılmıştı ki, hareketi Lan’in tiksintiyle başını çevirip uzaklaşmasına neden olacak kadar kötü yaptı. Ayı burunlu bir Trolloc hamlesinden kolaylıkla sakınarak bir anlığına diğer ikisine çarptı.</p>

    <p>Aniden, yanından beş altı Shienarlı koşarak geçip Trollocların üzerine saldırdı; bunlar şölen için şık giysilere bürünmüş adamlardı, ama kılıçları yanlarındaydı. Ayı burunlu Trolloc hırlayarak can verdi, arkadaşları da peşlerinde kılıçlarını sallayan adamlarla kaçtılar. Dört bir yanı bağırışlar ve çığlıklar dolduruyordu.</p>

    <p><em>Egwene!</em></p>

    <p>Rand, kalenin daha içlerine yönelerek yer yer ölü bir Trolloc’un yattığı koridorlardan koşarak geçti ya da ölü bir adamın.</p>

    <p>Sonra iki koridorun kesiştiği bir yere geldi ve sol tarafında bir arbedenin arka kısmı vardı. Altı tepe topuzlu adam kanlar içinde hareketsiz yatıyor, yedincisi ise can çekişiyordu. Myrddraal, kılıcını adamın karnından çekerken fazladan bir de döndürdü ve asker kılıcını düşürüp yere yığılırken çığlık attı. Soluk bir engerek zarafetiyle deviniyor, göğsünde birbirinin üzerine binmiş siyah plakalardan yapılma zırhı yılan yanılsamasını güçlendiriyordu. Döndü ve o soluk, gözsüz surat Rand’ı süzdü. Acele etmeden, kansız bir gülümsemeyle Rand’a yaklaşmaya başladı. Tek bir adam için acele etmesine gerek yoktu.</p>

    <p>Rand, olduğu yerde kalakalmış, dili damağına yapışmıştı. Gözsüz’ün bakışı korkudur. Sınır’da böyle derlerdi. Kılıcını kaldırırken elleri titriyordu. Boşluğu varsaymayı aklına bile getirmedi. <em>Işık adına, az önce yedi silahlı askeri birden öldürdü. Işık adına, ne yapacağım. Işık!</em></p>

    <p>Myrddraal aniden durdu, gülümsemesi kaybolmuştu.</p>

    <p>“Bu benim olsun, Rand.” Sarı bir şölen ceketi içinde esmer ve tıknaz görünen, kılıcını her iki eliyle tutmuş Ingtar, yanına adım atınca Rand irkildi. Ingtar’ın kara gözleri Soluk’un yüzünden hiç ayrılmıyordu; Shienarlı bu bakıştan korkuyorsa bile, hiç belli etmiyordu. “Bunlardan biriyle karşılaşmadan önce,” dedi usulca, “kendini bir iki Trolloc üzerinde dene.”</p>

    <p>“Egwene’in güvende olup olmadığına bakmaya geliyordum. Fain’i ziyaret etmek için zindana gidiyordu ve-”</p>

    <p>“Öyleyse git ve onunla ilgilen.”</p>

    <p>Rand yutkundu. “Bununla beraberce karşılaşırız, Ingtar.”</p>

    <p>“Buna hazır değilsin. Git kız arkadaşınla ilgilen. Git! Trollocların onu savunmasız bulmasını mı istiyorsun?”</p>

    <p>Rand bir an, karar veremeden kalakaldı. Soluk kılıcını Ingtar’a indirmek üzere kaldırmıştı. Ingtar’ın ağzı sessiz bir hırlamayla bükülmüştü, ama Rand bunun korkudan olmadığını biliyordu. Egwene de zindanda Fain’le veya daha kötüsüyle birlikte olabilirdi. Yine de yeraltına inen merdivenlere koşarken utanıyordu. Bir Soluk’un bakışının her adamı korkutabileceğini biliyordu, ama Ingtar bu korkuyu yenmişti. Rand’ın midesiyse hâlâ düğüm düğümdü.</p>

    <p>Kalenin altındaki koridorlar sessizdi ve duvarlardaki aralıklı, titreşen meşalelerin cılız ışığıyla aydınlanmıştı. Zindanlara ayak parmaklarının ucunda elinden geldiğince sessizce yaklaşırken yavaşladı. Çizmelerinin çıplak taş zeminde çıkardığı sürtünme sesi kulaklarını dolduruyor gibiydi. Zindanlara giden kapı el genişliğinde açıktı. Kapalı ve sürgülü olması gerekirdi.</p>

    <p>Kapıya bakarak yutkunmaya çalıştı, ama başaramadı. Seslenmek üzere ağzını açtı, sonra hızla kapadı. Egwene buradaysa ve başı beladaysa, bağırarak sadece onu tehlikeye atan kişiyi uyarabilirdi. Ya da şeyi. Derin bir nefes alarak kendini hazırladı. Sol elindeki kınla bir defada iterek kapıyı sonuna kadar açtı ve omzunu içeri alarak yerdeki samanların üzerinden yuvarlandı ve ayağa kalktı. Odayı alıcı gözüyle göremeyecek kadar hızla sağa sola dönerek, deli gibi kendisine saldırabilecek birini veya Egwene’i aradı. Orada hiç kimse yoktu.</p>

    <p>Gözleri masaya ilişti ve olduğu yerde kalakaldı; solukları, hatta düşünceleri bile donmuştu. Hâlâ yanar haldeki lambanın iki yanında iki muhafızın kafaları birer kan gölünün içinde duruyordu. Korkuyla açılmış gözleri ona bakıyordu ve ağızları kimsenin duyamayacağı son bir çığlığı atmak için sonuna kadar açılmıştı. Rand öğürdü ve iki büklüm oldu; samana kusarken midesi tekrar tekrar ağzına geliyordu. Nihayet doğrulmayı başararak ağzını kol yeniyle sildi; boğazı acıyordu.</p>

    <p>Yavaş yavaş odanın yarım yamalak görülen ve aceleyle bir saldırgan ararken doğru dürüst algılayamadığı geri kalan kısmının farkına vardı. Samanın arasına kanlı et parçaları saçılmıştı. İki kafa dışında herhangi bir insan uzvunu tanıyamadı. Parçalardan bazıları çiğnenmiş görünüyordu. <em>Demek bedenlerinin geri kalanına bu oldu.</em> Düşüncelerinin sakinliğine şaşıyordu, sanki hiç çaba sarf etmeden boşluğa ulaşmış gibiydi. Bunun uğradığı sarsıntı yüzünden olduğunun hayal meyal farkındaydı.</p>

    <p>Kafaların ikisini de tanımadı; daha önceki gelişinden sonra muhafızlar değiştirilmişti. Buna memnundu. Kim olduklarını bilmek, Changu bile olsa, işi daha da kötüleştirirdi. Duvarlar da kanla kaplıydı, ama dört bir yanda sözcükler ve cümleler halinde kargacık burgacık bir yazıyla duvarlara saçılmıştı. Yazılardan bazıları kaba ve köşeliydi, tanımadığı bir lisanda yazılmış olmalarına rağmen, Rand Trolloc alfabesini tanıdı. Diğerlerini okuyabildi ve okuyamıyor olmayı diledi. Bir seyis yamağının veya tacir korumasının bile yüzünü solduracak denli kötü küfürler ve müstehcenlikler.</p>

    <p>“Egwene.” Sakinliği kayboldu. Kınını kemerine iterek kafaların yuvarlanmasını fark dahi etmeden masadan lambayı kaptı. “Egwene! Neredesin?”</p>

    <p>İç kapıya yöneldi, iki adım attı ve durup bakakaldı. Kapının üzerindeki, lambasının ışığında ıslak ıslak ve kopkoyu parlayan sözcükler yeterince açıktı.</p>

    <blockquote class="duzyazi_2">
      <p>TÜMENTEPE’DE TEKRAR GÖRÜŞECEĞİZ.</p>

      <p>ASLA BİTMEZ, AL’THOR.</p>
    </blockquote>

    <p>Kılıcı, aniden hissizleşen elinden düştü. Gözlerini kapıdan hiç ayırmadan kılıcını almaya eğildi. Bunun yerine, yerden bir avuç saman alıp kapıdaki sözcükleri deli gibi ovalamaya başladı. Nefes nefese kalarak yazı tek bir kanlı lekeye dönüşene kadar ovaladı, ama duramıyordu.</p>

    <p>“Ne yapıyorsun?”</p>

    <p>Arkasından gelen keskin ses üzerine, topuklarının üstünde dönerek kılıcını almaya eğildi.</p>

    <p>Dış kapıda, sırtı öfkeden kaskatı bir kadın duruyordu. On iki veya daha fazla belik halinde örülmüş saçları, soluk altın rengindeydi, ama gözleri, yüzünde koyu renkli ve keskin görünüyordu. Rand’dan yaşça hayli büyüktü ve somurtkan bir güzelliği vardı, ama Rand kadının ağzındaki gerginlikten hoşlanmamıştı. Sonra kadının sıkıca sarındığı, uzun, kırmızı saçaklı şalını gördü.</p>

    <p><em>Aes Sedai. Ve Işık yardım etsin bana, Kızıl Ajah’tan.</em> “Ben... ben sadece... İğrenç şeyler. Rezil.”</p>

    <p>“Her şey bizim araştırmamız için tıpkı olduğu gibi bırakılmalı. Hiçbir şeye dokunma.” Kadın ona bakarak öne doğru bir adım attı, Rand da bir adım geriledi. “Evet. Evet, düşündüğüm gibi. Moiraine’le gelenlerden biri. Bununla ne ilgin var?” El işareti masadaki kafaları ve duvarlardaki kanlı yazıları da içine alıyordu.</p>

    <p>Rand bir dakika boyunca, kadına yuvalarından fırlayan gözlerle baktı. “Ben mi? Hiçbir şey! Buraya şeyi bulmaya gelmiştim... Egwene!”</p>

    <p>İç kapıyı açmak üzere döndü ve Aes Sedai, “Hayır! Bana cevap vereceksin!” diye bağırdı.</p>

    <p>Aniden ayakta durmayı, lambayı ve kılıcını tutmaya devam etmeyi sürdürmek için tüm gücünü harcaması gerekti. Buz gibi bir soğuk onu dört bir yandan sıkıştırıyordu. Kendisini buzdan bir mengeneye kapatılmış gibi hissediyordu; göğsündeki basınç yüzünden güçbela nefes alabiliyordu.</p>

    <p>“Cevap ver bana, çocuk. Bana adını söyle.”</p>

    <p>Gayriihtiyari inleyerek, ona yüzünü kafatasının içine iten, göğsünü donuk demirden kayışlar gibi sıkan basınca karşı cevap vermeye çalıştı. Sesi içeri kapatmak için çenesini sıktı. Gözlerini acı verici bir biçimde çevirerek gözyaşlarının bulanıklığının ardından kadına öfkeyle baktı. <em>Işık seni kavursun, Aes Sedai! Tek bir kelime etmeyeceğim, Gölge alsın seni!</em></p>

    <p>“Cevap ver bana, çocuk! Şimdi!”</p>

    <p>Donmuş iğneler ıstırap vererek beynine saplanıyor, kemiklerine sürtünüyordu. Daha düşündüğünün farkına bile varmadan boşluk içinde oluştu, ama acıyı dışarıda tutamıyordu. Işık ve sıcaklığı uzaktan, hayal meyal hissediyordu. Kırılganlıkla titreşiyordu, ama ışığı sıcaktı, Rand ise üşüyordu. <em>Işık adına, bu kadar soğuk. Ulaşmam gereken... ne? Beni öldürüyor. Ulaşmam gerekiyor, yoksa beni öldürecek.</em> Çaresizce ışığa uzandı.</p>

    <p>“Burada neler oluyor?”</p>

    <p>Aniden soğuk, basınç ve iğneler ortadan kayboldu. Dizleri sarktı, ama kendini zorlayarak onları katılaştırdı. Dizlerinin üzerine çökmeyecek, ona bu tatmini yaşatmayacaktı. Boşluk da nasıl aniden geldiyse, öyle kaybolmuştu. <em>Beni öldürmeye çalışıyordu.</em> Nefes nefese, başını kaldırdı. Kapı aralığında Moiraine duruyordu.</p>

    <p>“Burada ne olduğunu sordum, Liandrin,” dedi.</p>

    <p>“Çocuğu burada buldum,” diye yanıt verdi Kızıl Aes Sedai sakince. “Muhafızlar katledilmiş, o da burada. Seninkilerden biri. Ya senin burada ne işin var, Moiraine? Savaş burada değil, yukarıda.”</p>

    <p>“Ben de aynı soruyu sana sorabilirim, Liandrin.” Moiraine odaya ceset yığını karşısında ağzını ancak hafifçe sıkarak göz gezdirdi. “Neden <em>buradasın?</em>”</p>

    <p>Rand onlara sırtını döndü, iç kapıdaki sürgüleri beceriksizce geriye itip kapıyı açtı. “Egwene buraya inmiş,” diye duyurdu ilgilenebilecek herkese ve lambasını yukarı kaldırarak içeri girdi. Dizleri sürekli kırılacakmış gibiydi; nasıl olup da ayakta durduğuna emin değildi, tek bildiği Egwene’i bulması gerektiğiydi. “Egwene!”</p>

    <p>Sağ tarafından boğuk bir çağıltı ve debelenme sesi gelince lambayı o tarafa getirdi. Süslü ceket, içindeki tutsak hücresinin demir parmaklıklarından sarkıyordu, kemeri parmaklıkların üzerinden geçirilip boynuna dolanmıştı. Rand bakarken saman kaplı zemine sürtünen ayağıyla son bir tekme attı ve neredeyse kapkara olmuş suratından fırlayan dili ve gözleriyle hareketsiz kaldı. Dizleri neredeyse yere dokunuyordu ve istediği zaman ayağa kalkabilirdi.</p>

    <p>Rand ürpererek yandaki hücreye baktı. Avurtları çökmüş iri yarı adam, hücresinin arka tarafında büzüşmüş, gözlerini açabildiği kadar açmıştı. Rand’ı görünce bir çığlık attı ve arkasını dönerek taş duvarı deli gibi tırnaklamaya başladı.</p>

    <p>“Canını yakmayacağım,” diye seslendi Rand. Adam çığlık atmaya ve kazmaya devam etti. Elleri kanlıydı ve tırmıkları koyu, pıhtılaşmış lekelerin üzerine geliyordu. Bu, adamın taşı çıplak elleriyle kazmayı ilk deneyişi değildi.</p>

    <p>Midesini boşaltmış olduğuna memnun olan Rand öte yana döndü. Ama ikisi için de yapabileceği hiçbir şey yoktu. “Egwene!”</p>

    <p>Işığı nihayet hücrelerin sonuna ulaştı. Fain’in hücresinin kapısı açık, hücre boştu, ama Rand’ın öne atılıp aralarında diz çökmesine neden olan hücrenin önündeki taş zeminde yatan iki bedendi.</p>

    <p>Egwene ile Mat baygın... veya ölü yatıyordu. Göğüslerinin inip kalktığını görünce içinde bir ferahlama dalgası hissetti. İkisinde de herhangi bir iz yok gibiydi.</p>

    <p>“Egwene? Mat?” Kılıcı yere bırakarak Egwene’i nazikçe sarstı. Egwene gözlerini açmadı. “Moiraine! Egwene yaralanmış! Mat zorlanarak nefes alıyor gibiydi ve yüzü ölü kadar solgundu. Rand neredeyse ağlayacaktı. <em>Bana zarar vermesi gerekiyordu. Karanlık Varlık’ın adını ben andım. Ben!</em></p>

    <p>“Onları yerlerinden oynatma.” Moiraine’in sesi üzgündü ve en ufak bir şaşkınlık izi bile taşımıyordu.</p>

    <p>İki Aes Sedai içeri girerken oda aniden ışıkla doldu. İkisinin de ellerinin üzerinde ışıldayan, soğuk ışıktan birer küre vardı.</p>

    <p>Liandrin, boştaki eliyle samana değmesin diye eteğini toplayarak doğrudan geniş koridorun ortasına yürüdü, ama Moiraine onu izlemeden önce durup iki tutsağa baktı. “Birisi için yapılacak bir şey yok,” dedi, “diğeri de bekleyebilir.”</p>

    <p>Rand’ın yanına ilk Liandrin vardı ve Egwene’e doğru eğilmeye başladı, ama Moiraine onu geçerek boştaki elini Egwene’in başına koydu. Liandrin yüzünü buruşturarak doğruldu.</p>

    <p>Moiraine bir an sonra, “Kötü yaralanmamış,” dedi. “Buradan darbe almış.” Egwene’in başının yan tarafında, saçı tarafından örtülen bir bölgeyi buldu; Rand burada özel bir şey göremiyordu. “Aldığı tek yara bu. İyileşecektir.”</p>

    <p>Rand, bir Aes Sedai’den diğerine baktı. “Ya Mat?” Liandrin ona kaşını kaldırarak baktı ve yüzünde alaylı bir ifadeyle dönüp Moiraine’i izlemeye başladı.</p>

    <p>“Sessiz ol,” dedi Moiraine. Parmaklarını Egwene’in darbe aldığını söylediği yerinden ayırmadan gözlerini kapadı. Egwene bir şeyler mırıldanıp kımıldandı, sonra hareketsiz kaldı.</p>

    <p>“O?..”</p>

    <p>“Uyuyor, Rand. İyileşecek, ama uyuması gerekiyor.” Moiraine Mat’e geçti, ama ona bir an dokunduktan sonra geri çekildi. “Bu daha ciddi,” dedi usulca. Mat’in bileğini bularak ceketini açtı ve öfkeli bir ses çıkardı. “Hançer gitmiş.”</p>

    <p>“Ne hançeri?” diye sordu Liandrin.</p>

    <p>Dış kapıdan aniden sesler, tiksinti ve öfkeyle bağıran adamların sesleri geldi.</p>

    <p>“Buradayız,” dedi Moiraine. “İki sedye getirin. Çabuk.” Dış odadaki biri bağırarak sedye getirilmesini emretti.</p>

    <p>“Fain gitmiş,” dedi Rand.</p>

    <p>İki Aes Sedai de ona baktı. Yüzlerinden hiçbir şey okuyamıyordu. Gözleri ışıkta parıldıyordu.</p>

    <p>“Görüyorum,” dedi Moiraine heyecansız bir sesle.</p>

    <p>“Egwene’e gelmemesini söylemiştim. Ona tehlikeli olduğunu söylemiştim.”</p>

    <p>“Ben geldiğimde,” dedi. Liandrin soğuk bir sesle, “dış odadaki yazıları yok ediyordu.”</p>

    <p>Rand, dizlerinin üzerinde huzursuzca yer değiştirdi. Artık Aes Sedailerin gözleri birbiri gibiydi. Onu ölçüp tartıyorlardı, soğuk ve korkunçtular.</p>

    <p>“O-o rezillikti,” dedi. “Sadece rezillik.” Hâlâ konuşmadan ona bakıyorlardı. “Herhalde benim şey yaptığımı düşünüyor olamazsın... Moiraine, dışarıda- olanlarla bir ilgim olduğuna inanıyor olamazsın.” <em>Işık adına, var mıydı? Karanlık Varlık’ın adını andım.</em></p>

    <p>Moiraine yanıt vermedi ve Rand, içinde, adamların içeri meşaleler ve lambalarla doluşması yüzünden azalmayan bir ürperti hissetti. Moiraine ve Liandrin ışıldayan toplarını söndürdüler. Lambalarla meşaleler o kadar ışık vermiyordu; hücrelerin derinlerine gölgeler üşüştü. Sedye taşıyan adamlar yerdeki şekillere doğru seğirttiler. Başlarında Ingtar vardı. Tepe topuzu öfkeden titriyordu ve kılıcını üzerinde kullanabileceği bir şey bulmaya hevesli bir hali vardı.</p>

    <p>“Demek Karanlıkdostu da gitmiş,” diye gürledi. “Eh, bu gece olanların en az önemlisi.”</p>

    <p>“Buradakilerin bile en az önemlisi,” dedi Moiraine sertçe. Egwene ile Mat’i sedyelere yatıran adamların başında durdu. “Kız, odasına götürülecek. Gece uyanması olasılığına karşı bir kadının başında durması gerek. Korkmuş olabilir, ama şu an her şeyden çok uykuya ihtiyacı var. Çocuk ise...” İki adam Mat’in sedyesini kaldırırken çocuğa dokundu ve elini çabucak çekti. “Onu Amyrlin Makamı’nın odasına götürün. Amyrlin Makamı’nı da her neredeyse bulun ve ona çocuğun orada olduğunu haber verin. Ona isminin Matrim Cauthon olduğunu söyleyin. Ona ilk fırsatta katılacağım.”</p>

    <p>“Amyrlin!” diye bağırdı Liandrin. “Amyrlin’i- gözden için Şifacı olarak kullanmayı mı düşünüyorsun? Sen aklını kaçırmışsın, Moiraine.”</p>

    <p>“Amyrlin Makamı,” dedi Moiraine sakince, “senin Kızıl Ajah önyargılarını paylaşmıyor, Liandrin. O, kendisi için özel bir yararı olmayan bir erkeğe de Şifa verir. Haydi gidin,” dedi sedye taşıyanlara.</p>

    <p>Liandrin, Moiraine ile adamların, Mat ve Egwene’i taşımalarını izledi ve sonra dönüp Rand’a baktı. Rand, kadın orada değilmiş gibi davranmaya çalıştı. Kılıcını kınına yerleştirme ve gömleğiyle pantolonuna yapışan samanları silkeleme işleriyle meşgul oldu. Ancak kafasını kaldırdığında, kadın hâlâ buz kadar boş çehresiyle onu süzüyordu. Kadın hiçbir şey söylemeden diğer adamları değerlendirmek üzere döndü. Birisi, asılı adamın bedenini havaya kaldırırken, diğeri de kemeri çözmeye çalışıyordu. Ingtar ile diğerleri saygıyla bekliyordu. Liandrin Rand’a son bir bakış attıktan sonra başını bir kraliçe gibi kaldırarak oradan ayrıldı.</p>

    <p>“Çetin bir kadın,” diye mırıldandı Ingtar, sonra da konuştuğuna şaşırmış gibi göründü. “Burada ne oldu, Rand al’Thor?”</p>

    <p>Rand başını iki yana salladı. “Fain’in bir şekilde kaçmış olması dışında bilmiyorum. Bunu yaparken de Egwene ile Mat’e zarar vermiş olması. Muhafız odasını gördüm” –ürperdi– “ama burası... O her ne idiyse, Ingtar, o adamı kendisini asacak kadar korkutmuş. Diğerinin de onu gördüğü için aklını kaçırdığını düşünüyorum.”</p>

    <p>“Bu gece hepimiz aklımızı kaçırıyoruz.”</p>

    <p>“Soluk... onu öldürdün mü?”</p>

    <p>“Hayır!” Ingtar kılıcını kınına tıktı; kabzası sağ omzunun üzerinden görünüyordu. Aynı anda hem utanmış, hem de öfkeli görünüyordu. “Artık kaleden çıkmıştır, öldüremediklerimizle birlikte.”</p>

    <p>“Hiç değilse hayattasın, Ingtar. Soluk, yedi adamı öldürdü.”</p>

    <p>“Hayatta mı? Bu o kadar önemli mi?” Ingtar’ın yüzündeki öfke aniden kaybolmuş, yerini yorgunluğa ve acıya bırakmıştı. “Avcumuzun içindeydi. Avcumuzun içinde! Ve onu kaybettik, Rand. Kaybettik!” Söylediklerine kendisi de inanamıyor gibiydi.</p>

    <p>“Neyi kaybettik?” diye sordu Rand.</p>

    <p>“Boru! Valere Borusu. Gitmiş! Sandığıyla birlikte!”</p>

    <p>“Ama hazine odasındaydı.”</p>

    <p>“Hazine odası yağmalandı,” dedi Ingtar bitkinlikle. “Boru dışında pek bir şey almamışlar. Sadece ceplerine tıkabilecekleri kadarını. Keşke diğer her şeyi alıp onu bıraksalardı. Ronan ve hazine dairesini koruyan muhafızları öldüler.” Sesi alçaldı. “Ben daha çocukken Ronan Jehaan Kulesi’ni yirmi adamla bin Trolloca karşı savunmuştu. Ancak kolay yıkılmamış. İhtiyar adamın hançerinde kan vardı. Hiçbir adam bundan fazlasını isteyemez.” Bir an sustu. “Köpek Kapısı’ndan girmiş ve aynı yolla ayrılmışlar. Elli ya da daha fazlasının canını aldık, ama çok fazlası kaçtı. Trolloclar! Daha önce kalenin içine hiç Trolloc girmemişti. Hiç!”</p>

    <p>“Köpek Kapısı’ndan nasıl girebilmişler, Ingtar? Orada tek bir adam, yüz kişinin önünü kesebilir. Üstelik tüm kapılar da kapalıydı.” Bunun neden olduğunu hatırlayınca huzursuzca kımıldandı. “Muhafızlar kapıyı açıp kimseyi içeri almazlardı.”</p>

    <p>“Boğazları kesilmiş,” dedi Ingtar. “İkisi de iyi adamlardı, yine de domuzlar gibi doğranmışlar. İçeriden yapılmış. Birisi onları öldürdükten sonra kapıyı açmış. Onlara şüphe uyandırmadan yaklaşabilen biri. Tanıdıkları biri.”</p>

    <p>Rand, Padan Fain’in boş hücresine baktı. “Ama bunun anlamı...”</p>

    <p>“Evet. Fal Dara’nın içinde Karanlıkdostları var. Ya da vardı. Çok geçmeden bunun doğru olup olmadığını öğreneceğiz. Kajin şimdi eksik biri olup olmadığına bakıyor. Barış adına! Fal Dara kalesinde ihanet!” Kaşlarını çatarak zindana, onu bekleyen adamlara göz gezdirdi. Hepsinin de şölen giysilerinin üzerine taktığı kılıçları, bazılarının da miğferleri vardı. “Burada hiçbir işe yaramıyoruz. Dışarı! Herkes!” Rand, çekilen gruba katıldı. Ingtar Rand’ın yeleğine vurdu. “Bu ne? Seyis yamağı olmaya mı karar verdin?”</p>

    <p>“Uzun hikâye,” dedi Rand. “Burada anlatılamayacak kadar uzun. Belki başka bir zaman.” <em>Şansım, varsa, belki de hiç. Belki bütün bu hengâmenin arasında kaçabilirim. Hayır, kaçamam. Egwene’in iyi olduğundan emin olana kadar değil. Ve de Mat’in. Işık adına, hançer yokken başına neler gelecek?</em> “Herhalde Lord Agelmar tüm kapılardaki muhafızları iki katına çıkarmıştır.”</p>

    <p>“Üç katına,” dedi Ingtar memnuniyetle. “O kapılardan kimse giremez veya çıkamaz. Lord Agelmar olanları duyar duymaz kimsenin kendi izni olmadan kaleden ayrılmasına izin verilmeyeceği emrini verdi.”</p>

    <p><em>Duyar duymaz mı?..</em> “Ingtar, ya daha öncesi? Ya herkesin içeride kalması konusunda daha önce verilen emir?”</p>

    <p>“Daha önceki emir mi? Hangi daha önceki emir? Rand, Lord Agelmar bunu duyana kadar kale kapatılmamıştı. Birisi sana yanlış bilgi vermiş.”</p>

    <p>Rand, başını ağır ağır iki yana salladı. Ne Ragan ne de Tema böyle bir şeyi uydurmazdı. Ve Amyrlin Makamı emri vermiş olsa bile, Ingtar’ın bundan haberi olurdu. <em>Öyleyse kim? Ve nasıl?</em> Ingtar’a yandan bakarak Shienarlının yalan söyleyip söylemediğini merak etti. <em>Ingtar’dan şüpheleniyorsan, gerçekten de deliriyorsun, demektir.</em></p>

    <p>Artık zindanın muhafız odasındaydılar. Kopuk kafalar ve muhafızların uzuvları kaldırılmıştı, ancak masadaki lekeler ve samandaki ıslak kısımlar hâlâ eski yerlerini işaret ediyordu. Orada; iki Aes Sedai, kahverengi saçaklı şalları içinde, eteklerinin samanın üzerinde nelere sürtündüğüne kulak asmadan duvarlara çiziktirilmiş sözcükleri inceleyen, sakin görünümlü kadınlar vardı. İkisinin de kemerinde asılı birer hokkası vardı, ikisi de ufak bir deftere mürekkepli kalemle notlar alıyordu. Yürüyerek geçen adamlara bakmadılar bile.</p>

    <p>“Buraya bak, Verin,” dedi birisi taşın Trolloc yazısıyla kaplı bir bölümünü işaret ederek. “Bu ilginç görünüyor.”</p>

    <p>Diğeri eteğine kırmızımsı lekeler yaparak aceleyle yanına geldi. “Evet, gördüm. Diğerlerinden çok daha iyi bir el. Trolloc değil. Çok ilginç.” Ara sıra duvardaki köşeli harfleri okuyarak defterine bir şeyler yazmaya başladı.</p>

    <p>Rand aceleyle oradan çıktı. Kadınlar, Aes Sedai olmasaydı bile insan kanıyla yazılan Trolloc alfabesinde bir şeyleri “ilginç” bulan kişilerle aynı odada kalmak istemezdi.</p>

    <p>Ingtar ile diğerleri görevlerine dalmış bir halde önünde yürüyorlardı. Şimdi nereye gidebileceğini merak eden Rand arkalarından ağır aksak ilerliyordu. Egwene’in yardımı olmadan kadınların odalarına dönmek kolay olmayacaktı. <em>Işık adına, iyi olsun. Moiraine, iyi olacağını söyledi.</em></p>

    <p>Yukarı çıkan ilk merdivene ulaşmadan Lan onu buldu. “İstersen odana dönebilirsin, koyun çobanı. Moiraine, eşyalarını Egwene’in odasından aldırıp kendi odana naklettirdi.”</p>

    <p>“Nereden bildi?..”</p>

    <p>“Moiraine pek çok şey bilir, koyun çobanı. Bunu artık anlaman gerekirdi. Kendine göz kulak olsan iyi olacak. Kadınların hepsi kılıcını sallayarak koridorlardan geçişinden bahsediyor. Amyrlin Makamı’na gözünü dikip bakmışsın, diyorlar.”</p>

    <p>“Işık adına! Kızmalarına üzüldüm, Lan, ama davet edilmiştim. Alarmı duyduğum zaman da... kahrolayım, Egwene buradaydı!”</p>

    <p>Lan, düşünceli bir tavırla dudaklarını büzdü; yüzündeki tek ifade buydu. “Ah, tam olarak kızgın oldukları söylenemez. Çoğu sana çekidüzen vermek için kuvvetli bir ele gerek olduğunu düşünüyor da olsa. Daha çok büyülenmişler, denebilir. Leydi Amalisa bile senin hakkında sorular sormaktan vazgeçemiyor. Bazıları hizmetkârların anlattığı hikâyelere inanmaya başladı. Senin kıyafet değiştirmiş bir prens olduğuna inanıyorlar, koyun çobanı. Bu kötü bir şey değil. Burada, Sınırboyları’nda bir deyiş vardır: ‘Yanında on adam olmasındansa bir kadın olsun daha iyi.’ Kendi aralarında konuştuklarına bakılırsa, kimin kızının sana çekidüzen verecek kadar güçlü olduğuna karar vermeye çalışıyorlar. Adımına dikkat etmezsen, koyun çobanı, kendini daha ne olduğunu anlamadan evlilik yoluyla bir Shienar Evi’ne katılmış bulursun.” Aniden kahkahaya boğuldu; tuhaf bir şeydi, bir kayanın kahkaha atması gibiydi. “Gecenin bir yarısında üzerinde işçi yeleği, elinde kılıçla kadınların dairelerindeki koridorlarda koşarsın ha. Seni kırbaçlatmasalar bile, en hafifinden yıllarca bunu anlatıp dururlar. Senin kadar acayip bir erkeği hiç görmemişler. Senin için kimi eş olarak seçerlerse seçsinler, seni muhtemelen on yıl içinde Evinin başına geçirip bir de bunu kendi başına başardığına ikna ederler. Gitmek zorunda olman çok kötü.”</p>

    <p>Rand o ana kadar ağzı açık Muhafız’a bakmaktaydı, ama bunu duyunca, “Bunu yapmaya çalışıyordum. Kapıların başına muhafızlar dikilmiş ve kimse gidemiyor. Hava aydınlıkken denedim. Kızıl’ı ahırdan bile çıkaramadım,” diye homurdandı.</p>

    <p>“Artık mesele değil. Moiraine beni sana söylemeye gönderdi. Ne zaman istersen gidebilirsin. Şimdi bile. Moiraine Agelmar’ın seni emirden muaf tutmasını sağladı.”</p>

    <p>“Neden şimdi de daha önce değil? Neden daha önce ayrılamazdım ki? O halde kapıların kapatılmasını emreden o muydu? Ingtar bu geceden önce insanları içeride tutmakla ilgili bir emri duymamış.”</p>

    <p>Rand, Muhafız’ın sıkıntılı göründüğünü düşündü, ama adamın tek söylediği, “Sana biri at verirse, koyun çobanı, istediğin kadar hızlı değil diye şikâyet etme,” oldu.</p>

    <p>“Ya Egwene ne olacak? Ve Mat? Gerçekten iyiler mi? Onların iyi olduğunu öğrenene kadar gidemem.”</p>

    <p>“Kız iyi. Sabah uyanacak ve muhtemelen ne olduğunu bile hatırlamayacak. Kafa darbeleri böyledir işte.”</p>

    <p>“Ya Mat?”</p>

    <p>“Seçim sana kalmış, koyun çobanı. Şimdi, yarın ya da gelecek hafta gidebilirsin. Sana kalmış.” Yürüyerek Rand’ı Fal Dara kalesinin altındaki koridorda öylece bıraktı.</p>
  </div>
</body>
</html>
