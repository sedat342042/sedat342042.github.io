<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="26. İhtilaf">26<br />
    İhtilaf</h1>

    <p>Rand, Ejderdağı’nın Savunucusu hanının salonundan ok gibi geçip, hancının ona attığı şaşkın bakışa bir gülümsemeyle karşılık vererek üst kata koştu. Rand’ın içinden, her şeye gülümsemek geliyordu. <em>Thom yaşıyor!</em></p>

    <p>Odasının kapısını hızla açtı ve dosdoğru gardıroba gitti.</p>

    <p>Loial ile Hurin, yan odadan kafalarını uzattılar; ikisi de gömlekleydi ve dişlerinin arasındaki pipolarından ince dumanlar yükseliyordu.</p>

    <p>“Bir şey mi oldu, Lord Rand?” diye sordu Hurin endişeyle.</p>

    <p>Rand, Thom’un pelerininden yaptığı bohçayı omzuna attı. “Ingtar’ın gelmesinden sonra olabilecek en iyi şey. Thom Merrilin yaşıyor. Üstelik de burada, Cairhien’de.”</p>

    <p>“Bana anlattığın âşık mı?” dedi Loial. “Bu harika, Rand. Onunla tanışmak isterim.”</p>

    <p>“O halde, Hurin’in bir süre nöbet tutmaya itirazı yoksa, sen de benimle gel.”</p>

    <p>“Benim için bir zevktir, Lord Rand.” Hurin pipoyu ağzından çıkardı. “Salondaki o adamlar sizin kim olduğunuz ve Cairhien’de bulunma nedenimiz hakkında ağzımdan laf almaya çalışıp durdu –elbette belli etmeden. Onlara, arkadaşlarımızla buluşmayı beklediğimizi söyledim, ama Cairhienli olduklarından, daha derin bir şeyi sakladığıma kanaat getirdiler.”</p>

    <p>“Bırak ne isterlerse düşünsünler. Haydi gel, Loial.”</p>

    <p>“Sanmam.” Ogier içini çekti. “Gerçekten de burada kalmayı tercih ederim.” Kalın parmaklarından biriyle kaldığı yeri işaret ederek kitabını havaya kaldırdı. “Thom Merrilin’le daha sonra bir ara tanışırım.”</p>

    <p>“Loial, sonsuza kadar buraya tıkılı kalamazsın. Cairhien’de ne kadar kalacağımızı bile bilmiyoruz. Hem zaten hiç Ogier görmedik. Görsek de, seni arıyor olmayacaklardır, değil mi?”</p>

    <p>“Tam olarak arıyor olmazlar, ama... Rand, Shangtai Yurdu’nu terk ederken fazlasıyla aceleci davranmış olabilirim. Eve döndüğüm zaman başım epey belaya girebilir.” Kulakları sündü. “İhtiyar Haman’ın yaşına gelene kadar beklesem bile. Belki de o zamana kadar kalacak terk edilmiş bir <em>yurt</em> bulabilirim.”</p>

    <p>“İhtiyar Haman geri dönmene izin vermezse, Emond Meydanı’nda yaşayabilirsin. Sevimli bir yerdir.” <em>Çok güzel bir yer.</em></p>

    <p>“Eminim, öyledir, Rand, ama bu asla yürümez. Anlıyorsun ya-”</p>

    <p>“Bunu vakti gelince konuşuruz, Loial. Şimdi sen Thom’u görmeye geliyorsun.”</p>

    <p>Ogier, Rand’ın iki katı boyundaydı, ama Rand onu uzun tuniğiyle pelerininin içine sokup merdivenlerden aşağı itti. Salona gümbürdeyen adımlarla girdiklerinde, Rand hancıya göz kırptı, adamın şaşkın bakışını görünce güldü. <em>Bırak kahrolası Büyük Oyunu oynadığımı düşünsün. Ne isterse onu düşünsün. Thom yaşıyor.</em></p>

    <p>Kentin doğu surlarındaki Jangai Kapısı’ndan çıktıktan sonra, herkes Üzüm Salkımı’nı biliyor gibiydi. Rand ile Loial kendilerini çabucak burada, Önkapı’ya göre sessiz olan bir sokakta, güneş ikindi göğünde yarı yarıya yükselmişken buldular.</p>

    <p>Eski, üç katlı bir binaydı, ahşap ve sarsaktı, ama salonu temiz ve insanlarla doluydu. Bazı adamlar bir köşede barbut, bazı kadınlarsa ise diğer bir köşede dart oynuyordu. Yarısı Cairhienliye benziyordu, ufak tefek ve solgundular, fakat Rand, tanımadığı aksanların yanında Andor aksanıyla konuşanları da duydu. Ancak hepsinin üzerinde Önkapılıların giysileri, yarım düzine ülkenin stillerinin bir karışımı vardı. Loial içeri girince birkaçı başını kaldırıp baktı, ama sonra yaptıkları şeye geri döndüler.</p>

    <p>Hancı, saçları Thom’unkiler kadar beyaz olan ve Rand’ın yanında Loial’i de süzen keskin gözleri olan bir kadındı. Esmer tenine ve konuşmasına bakılırsa, Cairhienli değildi. “Thom Merrilin? Evet, bir odası var. Üst katta, sağdaki ilk kapı. Dena muhtemelen onu orada beklemenize izin verecektir” –yüksek yakasında balıkçıllar, kollarına böğürtlen çalıları işlenmiş kırmızı ceketine ve kılıcına baktı– “Lordum.”</p>

    <p>Basamaklar, Loial’inkiler şöyle dursun, Rand’ın çizmelerinin altında bile gıcırdıyordu. Rand, binanın daha fazla ayakta duracağından emin değildi. Kapıyı bulup tıklattı ve Dena’nın kim olduğunu merak etti.</p>

    <p>“İçeri gelin,” diye seslendi bir kadın. “Kapıyı ben açamam...”</p>

    <p>Rand kapıyı tereddütle açtı başını içeri soktu. Duvarlardan birine büyük, dağınık bir yalak yaslanmıştı ve odanın geri kalanı bir çift gardırop, pirinç şeritli birkaç bavul ve sandık, bir masa ve iki tahta sandalyeyle neredeyse tamamen kaplanmıştı. Yatağın üzerinde eteklerini altına toplayıp bağdaş kurarak oturmuş olan kadın, ellerinin arasında altı topu çember şeklinde çeviriyordu.</p>

    <p>“Her neyse,” dedi havada atıp tuttuğu toplara bakarak, “masaya bırakın. Thom geri geldiğinde parasını öder.”</p>

    <p>“Sen Dena mısın?” diye sordu Rand.</p>

    <p>Kadın topları havadan kaptı ve dönüp ona baktı. Ondan ancak birkaç yaş büyüktü, güzeldi, Cairhienliler gibi açık tenliydi ve siyah saçları omuzlarına dökülmüştü. “Seni tanımıyorum. Bu benim odam, benim ve Thom Merrilin’in.”</p>

    <p>“Hancı burada Thom’u beklememize izin verebileceğini söyledi,” dedi Rand. “Sen Dena’ysan tabii.”</p>

    <p>“Biz mi?” Loial’in kafasını eğerek içeri girmesine izin vermek için Rand odaya girdi ve genç kadının kaşları havaya kalktı. “Demek Ogierler geri dönmüş. Ben Dena’yım. Ne istiyorsunuz?” Rand’ın ceketine öyle dikkatle bakıyordu ki, “Lordum” ekini kasten yapmamış olmalıydı, ancak kılıcının kını ve kabzasındaki balıkçılları görünce kaşları tekrar havaya kalktı.</p>

    <p>Rand, taşıdığı çıkını elinde tarttı. “Thom’a arpı ve flütünü geri getirdim. Ve de onu ziyaret etmek istiyorum,” diye ekledi çabucak; kadın ona eşyaları bırakmasını söylemenin eşiğindeymiş gibi görünüyordu. “Onu uzun zamandır görmedim.”</p>

    <p>Kadın çıkına bir göz attı. “Thom, sahip olduğu en iyi flütle arpı kaybettiği için sızlanıp durur. Öyle bir konuşuyor ki, saray âşığı sanırsın. Pekâlâ. Bekleyebilirsiniz, ama benim alıştırma yapmam gerekiyor. Thom gelecek hafta, salonlarda gösteri yapmama izin vereceğini söylüyor.” Zarafetle ayağa kalktı ve sandalyelerden birini alarak Loial’e yatağın üzerine oturmasını işaret etti. “Bunlardan birini kırarsan Zera Thom’a altı sandalye parası ödetir, dost Ogier.”</p>

    <p>Rand diğer sandalyeye otururken –sandalye, onun ağırlığının altında bile kaygı verici biçimde gıcırdadı– isimlerini söyledi ve kuşkuyla, “Sen Thom’un çırağı mısın?” diye sordu.</p>

    <p>Dena hafifçe gülümsedi. “Öyle denebilir.” Jonglörlüğe tekrar başlamıştı ve gözleri, dönen topların üzerindeydi.</p>

    <p>“Daha önce hiç kadın âşık görmemiştim,” dedi Loial.</p>

    <p>“Ben ilk olacağım.” Tek büyük halka birbiriyle örtüşen daha küçük iki halkaya dönüştü. “İşim bitmeden önce bütün dünyayı göreceğim. Thom yeteri kadar paramız olduktan sonra Tear’a gideceğimizi söylüyor.” Her elinde üçer top döndürmeye başladı. “Sonra belki de Deniz Halkı’nın adalarına. Atha’an Miereler, âşıklara iyi para verir.”</p>

    <p>Rand, içinde bütün o sandıklar ve bavulların olduğu odaya göz gezdirdi. Yakında taşınmayı düşünen birinin odasına benzemiyordu. Pencere pervazındaki bir saksıda bir çiçek bile vardı. Gözüne Loial’in üzerinde oturduğu tek, büyük yatak ilişti. <em>Bu benim odam, benim ve Thom Merrilin’in.</em> Dena tekrar başladığı büyük halkanın arkasından, ona meydan okuyan bir bakış attı. Rand’ın yüzü kızardı.</p>

    <p>Genzini temizledi. “Belki de aşağıda beklesek iyi olacak,” diye başlamıştı ki, kapı açıldı ve Thom, yamaları uçuşan pelerini bileklerini döverek içeri girdi. Sırtında, kılıfı içindeki flütü ve arpı vardı; kılıflar kızılımsı tahtadandı ve çok ellenmekten parlamıştı.</p>

    <p>Dena, topları giysisinin içine gizleyip parmaklarının ucunda kalkarak Thom’a sarıldı. “Seni özledim,” diyerek onu öptü.</p>

    <p>Öpüşmeleri o kadar uzun süre devam etti ki, Rand, Loial ile birlikte gitmeleri gerekip gerekmediğini merak etmeye başladı, fakat Dena sonunda içini çekerek topuklarını yere bastı.</p>

    <p>“Şu kıt kafalı Seaghan şimdi ne yaptı, biliyor musun, kızım?” dedi Thom ona bakarak. “Kendilerine ‘oyuncu’ diyen bir maskara sürüsünü işe aldı. Etrafta Rogosh Kartalgözlü, Blaes ve Gaidal Cain <em>imişler</em> gibi dolanıyorlar ve... Aahh! Arkalarına bir parça boyalı tuval asıyorlar, güya izleyicilerin kendilerini Matuchin Hall’da veya Kıyamet Dağları’nın yüksek geçitlerinde sanmalarını sağlıyormuş. <em>Ben</em> dinleyicinin her sancağı görmesini, her savaşın kokusunu almasını, her duyguyu hissetmesini sağlıyorum. Gaidal Cain <em>olduklarına</em> inandırıyorum onları. Seaghan benim arkamdan bu tipleri çıkarırsa, dinleyiciler salonunu başına geçirirler.”</p>

    <p>“Thom, ziyaretçilerimiz var. Halan oğlu Arent oğlu Loial. Ah, bir de kendisine Rand al’Thor diyen bir delikanlı.”</p>

    <p>Thom kızın başının üzerinden Rand’a kaşlarını çatarak baktı. “Bize biraz izin ver, Dena. Al.” Kızın eline birkaç gümüş para sıkıştırdı. “Bıçakların hazır. Neden gidip Ivon’a onların parasını ödemiyorsun?” Boğuk bir kıkırdamayla kızın pürüzsüz yanağını okşadı. “Haydi git. Bunu telafi ederim.”</p>

    <p>Kız ona karanlık bir bakış attı ve, “Ivon dengeyi doğru ayarlamış olsa iyi olur,” diye mırıldanarak pelerinini omzuna attı.</p>

    <p>“Bir gün şarkıcı olacak,” dedi Thom o gittikten sonra gururla. “Bir hikâyeyi bir kez –dikkatini çekerim, tek bir kez– dinlemesi yetiyor; hemen kapıveriyor, sırf sözlerini değil, her bir nüansını, her ritmini. Eli arpa yatkın, flütü ise ilk eline aldığında senin hiç çalamadığın kadar iyi çaldı.” Tahta çalgı kılıflarını büyük sandıklardan birinin üzerine bıraktıktan sonra kızın kalktığı sandalyeye çöktü. “Buranın yolunda Caemlyn’den geçerken Basel Gill bana bir Ogier’le birlikte yola çıktığını söyledi. Başkalarıyla da.” Loial’e doğru eğildi, hatta üzerinde oturuyor olmasına rağmen, pelerinini savurmayı bile başardı. “Seninle tanıştığıma memnun oldum, Loial, Halan oğlu Arent oğlu Loial.”</p>

    <p>“Ben de seninle tanıştığıma memnunum, Thom Merrilin.” Loial selama karşılık vermek üzere ayağa kalktı; doğrulduğunda kafası tavana değince çabucak oturdu. “Genç kadın âşık olmak istediğini söylüyor.”</p>

    <p>Thom’un başı horgörüyle iki yana sallandı. “Bu, bir kadına uygun bir yaşam değil. Ona bakarsan, bir erkeğe de değil. Bir dahaki sefere seni nasıl aldatacaklarını merak ederek, çoğu zaman bir sonraki öğününün nereden geldiğini merak ederek kasabadan kasabaya, şehirden şehre gezmek. Hayır, onunla konuşup fikrini değiştiririm. İşi bitmeden bir kral ya da kraliçenin şarkıcısı olur. Aaah! Buraya Dena’dan bahsetmek için gelmediniz. Müzik aletlerim, evlat. Onları getirdin mi?”</p>

    <p>Rand, masanın üzerindeki bohçayı itti. Thom bohçayı aceleyle çözdü –üzerindeki gibi renkli yamalarla kaplı eski pelerinini görünce gözlerini kırpıştırdı– ve sert deriden flüt kılıfını açarak içindeki altın ve gümüş flütü görünce kafasını salladı.</p>

    <p>“Senden ayrıldıktan sonra yatağımla yemeğimi bunun sayesinde kazandım,” dedi Rand.</p>

    <p>“Biliyorum,” diye yanıtladı âşık soğuk bir tavırla. “Ben de o hanlardan bazılarında durdum, ama jonglörlük ve bir iki basit öyküyle yetinmek zorunda kaldım, çünkü benim arpım –Arpa dokunmadın mı?” Koyu renkli diğer kılıfı açtı ve flüt kadar süslü altın ve gümüşten bir arp çıkararak, bebek gibi elinde tuttu. “Senin sakar çoban parmakların asla arp için yaratılmamış.”</p>

    <p>“Ona dokunmadım,” diye temin etti onu Rand.</p>

    <p>Thom tellerden ikisini çekerek yüzünü buruşturdu. “Hiç değilse akortlu tutabilirdin.”</p>

    <p>Rand masanın üzerinden ona doğru eğildi. “Thom, Illian’a gitmek, Büyük Av’ın yola çıkışını izlemek ve Av hakkında yeni öyküler yazan ilk kişilerden olmak istiyordun, ama bunu yapamadın. Peki ya ben sana hâlâ bunun bir parçası olabileceğini söylesem? Büyük bir parçası?”</p>

    <p>Loial huzursuzca kımıldandı. “Rand, emin misin?.. Rand gözlerini Thom’dan ayırmadan elini sallayarak onu susturdu.</p>

    <p>Thom, Ogier’e bir göz atıp kaşlarını çattı. “Bu, hangi şekilde ve hangi parçası olacağıma bağlı. Avcılardan birinin bu yana doğru geldiğine inanmak için haklı gerekçelerin varsa... Herhalde çoktan Illian’ı terk etmiş olabilirler, ama atını dümdüz sürse bile buraya varması haftalar alır ve bunu neden yapsın ki? Ne yaparsa yapsın, kutsama olmadıkça asla hikâyelere geçemez.”</p>

    <p>“Av’ın Illian’dan ayrılmış ya da ayrılmamış olmasının hiçbir önemi yok.” Rand, Loial’in soluğunu tuttuğunu duydu. “Thom, Valere Borusu elimizde.”</p>

    <p>Bir an ölüm sessizliği oldu. Thom, sessizliği koca bir kahkahayla böldü. “Boru siz ikinizde mi? Valere Borusu bir çoban ile sakalsız Ogier’de...” İki büklüm olarak dizini dövdü. “Valere Borusu!”</p>

    <p>“Yine de Boru bizde,” dedi Loial ciddiyetle.</p>

    <p>Thom derin bir nefes aldı. Elinde olmadan, hâlâ ufak artçı kahkaha şoklarına yakalanıyor gibiydi. “Ne buldunuz bilmiyorum, ama sizi on meyhaneye götürebilirim ki, Boru’yu bulan adamı tanıyan bir adam tanıdığını söyleyen bir adam çıksın, üstelik size de nasıl olduğunu anlatsın –ona bira ısmarladığınız sürece. Sizi, Boru’yu satacak üç adama götürebilirim ve bunun hakiki ve asıl Boru olduğuna dair Işık’ın altında ruhlarının üzerine yemin ederler. Şehirde Boru olduğunu iddia ettiği şeyin malikânesinin içinde kilit altında olduğunu iddia eden bir lord bile var. Evi’nde Kırılış’tan beri kuşaktan kuşağa geçen bir hazine olduğunu söylüyor. Avcıların Boru’yu bulup bulamayacağını bilemem, ama bu yolda on bin yalan avlayacakları kesin.”</p>

    <p>“Moiraine Boru olduğunu söylüyor,” dedi Rand.</p>

    <p>Thom’un neşesi birden söndü. “Öyle mi? Seninle beraber olmadığını söylediğini sanıyordum.”</p>

    <p>“Değil, Thom. Onu Shienar’daki Fal Dara’dan ayrılalı beri görmedim ve onun öncesinde bir ay boyunca bana iki laf bile etmedi.” Sesindeki kızgınlığı saklayamıyordu. <em>Konuştuğu zaman da, keşke ben biç yokmuşum gibi davranmaya devam etse, dedim. Asla bir daha onun kuklası olmayacağım, Işık onu ve tüm Aes Sedaileri kavursun. Hayır. Egwene’i değil. Nynaeve’i değil.</em> Thom’un onu yakından izlediğinin farkındaydı. “O burada değil, Thom. Nerede olduğunu bilmiyorum ve umursamıyorum.”</p>

    <p>“Eh, hiç değilse bunu sır olarak saklayacak kadar aklıselim sahibiymişsin. Eğer böyle yapmasaydın şimdiye Önkapı’da duymayan kalmaz ve Cairhien’in yarısı onu elinden almak için pusuya yatmış olurdu. Dünyanın yarısı.”</p>

    <p>“Ah, onu sır olarak sakladık, Thom. Ve onu Karanlıkdostları ya da başka herhangi biri almadan Fal Dara’ya geri götürmem gerekiyor. Bundan sana yetecek kadar hikâye çıkar, değil mi? Dünyayı tanıyan bir dost işime yarayabilirdi. Sen her yere gitmişsin; benim hayalimde bile canlandıramadığım şeyleri biliyorsun. Loial ile Hurin de benden fazla şey biliyor, ama üçümüz de derin sularda bata çıka ilerliyoruz.”</p>

    <p>“Hurin mi?.. Yo, bana nasıl olduğunu söyleme. Bilmek istemiyorum.” Âşık, sandalyesini geriye iterek ayağa kalktı ve gidip pencereden dışarı baktı. “Valere Borusu. Bu, Son Savaş’ın yaklaştığı anlamına gelir. Bunu kim fark edecek ki? Orada, sokaklarda gülen insanları gördün mü? Mavnalar bir hafta dursun, bak hiç gülerler mi! Galldrian hepsinin Aiel olduğunu sanır. Soyluların hepsi Evler Oyunu’nu oynuyor, Kral’a yanaşmak için entrikalar çeviriyor, Kral’dan daha fazla iktidar elde etmek için entrikalar çeviriyor, Galldrian’ı devirip sonraki Kral <em>olmak</em> için entrika çeviriyor. Ya da Kraliçe. Tarmon Gai’don’un Oyun’daki bir manevradan ibaret olduğunu sanacaklar.” Yüzünü pencereden çevirdi. “Herhalde Shienar’a atla gidip Boru’yu –kime?– Kral’a öylece vermeyi düşünmüyorsunuz? Neden Shienar? Efsanelerin hepsi Boru’yu Illian’a bağlıyor.”</p>

    <p>Rand, Loial’e baktı. Ogier’in kulakları sarkıyordu. “Shienar, çünkü orada kime vereceğimi biliyorum. Peşimizde de Trolloclar ve Karanlıkdostları var.”</p>

    <p>“Bu neden beni şaşırtmadı? Hayır... İhtiyar bir ahmak olabilirim, ama kendi usulümce bir ahmak olmayı yeğlerim. Zafer senin olsun, evlat.”</p>

    <p>“Thom-”</p>

    <p>“Hayır!”</p>

    <p>Yalnızca Loial kımıldanırken yatağın gıcırdamasıyla bölünen bir sessizlik oldu. Nihayet Rand, “Loial, sakıncası yoksa, beni bir süre Thom’la yalnız bırakır mısın? Lütfen?” dedi.</p>

    <p>Loial şaşırmış göründü –kulaklarındaki tüyler neredeyse sipsivri oldu– ama başıyla onaylayıp ayağa kalktı. “Salondaki barbut oyunu ilginç görünüyordu. Belki benim de oynamama izin verirler.” Kapı Ogier’in arkasından kapanırken, Thom Rand’a kuşkulu bir bakış attı.</p>

    <p>Rand tereddüt etti. Bilmesi gereken, Thom’un bildiğine emin olduğu şeyler vardı –âşık bir zamanlar şaşırtıcı derecede çok konuda çok fazla bilgi sahibi izlenimini vermişti– ama bunları nasıl soracağından emin değildi. “Thom,” dedi nihayet, “içlerinde <em>Karaethon Döngüsü</em> geçen herhangi bir kitap var mı?” Ejder Kehanetleri yerine böyle demek daha kolaydı.</p>

    <p>“Büyük kitaplıklarda,” dedi Thom ağır ağır. “Çok sayıda dile çevrilmiş halde, hatta Kadim Lisan’da bile, yer yer bulunabilir.” Rand bunlardan birini bulmasının bir yolu olup olmadığını soracaktı, ama âşık sözlerine devam etti. “Kadim Lisan’da müzik vardır, ama pek çoğu onu yalnızca bilmeyenleri etkilemek için öğrenir. Çeviriler Yüksek Anlatım’da olmadıkları sürece aynı sese sahip değildir ve zaman zaman bu, anlamları çoğu çeviriden daha fazla değiştirir. Döngü’de bir bölüm vardır. Kelimesi kelimesine tercüme edildiğinde kulağa pek hoş gelmez, ama herhangi bir anlam kaygısı yoktur. Şöyle diyor:</p>

    <blockquote class="siir">
      <p><em>“İki kez işaret vurulacak ona,</em></p>

      <p><em>İki kez yaşamak, iki kez ölmek üzere.</em></p>

      <p><em>Birinci balıkçıl yolunu belirlesin</em></p>

      <p><em>İkinci balıkçıl hakiki olduğunu göstersin diye.</em></p>

      <p><em>İlk defa Ejder, yitmiş anılar için.</em></p>

      <p><em>İkinci defa Ejder, ödeyeceği bedel için.”</em></p>
    </blockquote>

    <p>Uzanıp Rand’ın yüksek yakasına işlenmiş balıkçıllara dokundu.</p>

    <p>Bir an Rand ona sadece ağzı açık bakabildi ve nihayet konuşmayı başardığında, sesi titriyordu. “Kılıçla beş ediyor. Kabza, kın ve bıçak.” Elinin ayasını masaya doğru döndürerek avuç içindeki damgayı gizledi. Selene’in merhemi işini göreli beri, onu ilk kez hissediyordu. Acıdığından değildi, ama orada olduğunu biliyordu.</p>

    <p>“Öyle ediyor.” Thom bir kahkaha attı. “Aklıma gelen bir tane daha var.</p>

    <blockquote class="siir">
      <p><em>“Kanın döküldüğü gün şafak iki kez söker.</em></p>

      <p><em>Biri yas, biri doğum için.</em></p>

      <p><em>Siyah üzerine kızıl, Ejder’in kanı boyar Shayol Ghul’ün kayasını.</em></p>

      <p><em>Kıyamet Kuyusu’nda kanı insanları kurtaracak Gölge’nin esaretinden.”</em></p>
    </blockquote>

    <p>Rand inkâr ederek başını iki yana salladı, ama Thom fark etmemiş gibiydi. “Aynı günde şafağın nasıl olup da iki kez sökeceğini anlamıyorum, ama ona bakarsan, büyük bir bölümü de fazla bir anlam ifade etmiyor. Tear Taşı <em>Callandor</em> Yenidendoğan Ejder tarafından kullanılana kadar asla düşmeyecek, ama Dokunulamayan Kılıç. Taşın Yüreği’nde yatıyorsa, Ejder onu nasıl kullanabilir ki? Eh, öyle olsun. Herhalde Aes Sedailer olayların Kehanetlere olabildiğince uygun gelişmesini sağlamak isteyecektir. Lanetli Topraklar’ın bir yerlerinde ölmek, onların dümen suyunda gitmek için yüksek bir bedel olurdu.”</p>

    <p>Rand için sesinin soğukkanlı çıkmasını sağlamak büyük bir çaba gerektirdi, ama bunu başardı. “Beni herhangi bir şey için kullanan hiçbir Aes Sedai yok. Sana söyledim, Moiraine’i en son Shienar’da gördüm. Nereye istersem gidebileceğimi söyledi, ben de gittim.”</p>

    <p>“Peki şimdi yanında hiç Aes Sedai yok mu? Hiç mi?”</p>

    <p>“Hiç.”</p>

    <p>Thom, sarkan beyaz bıyıklarıyla oynadı. Aynı zamanda hem tatmin olmuş, hem de aklı karışmış görünüyordu. “O halde neden Kehanetleri sordun? Neden Ogier’i odadan gönderdin?”</p>

    <p>“Ben... ben onu tedirgin etmek istemedim. Boyu yüzünden zaten yeterince gergin. Sormak istediğim boydu. Boru’nun- Kehanetlerde bahsi geçiyor mu?” Hâlâ tamamen söylemeyi beceremiyordu. “Bütün bu sahte Ejderlerden sonra şimdi bir de Boru bulunuyor. Herkesin düşüncesine göre Valere Borusu’nun, Son Savaş’ta Karanlık Varlık’a karşı savaşmak üzere ölmüş kahramanları çağırması gerekiyor ve... Yenidendoğan Ejder’in... de Son Savaş’ta Karanlık Varlık’la çarpışması gerekiyor. Bunu sormak bana çok doğal geldi.”</p>

    <p>“Sanırım öyle. Yenidendoğan Ejder’in Son Savaş’ta çarpışacağını bilen fazla kişi yoktur ve bilenler olsa bile onun Karanlık Varlık’la aynı safta savaşacağını sanırlar. Kehanetleri okuyup da bunu öğrenen pek fazla insan yoktur. Boru hakkında söylediğin neydi? ‘Gerekiyor’?”</p>

    <p>“Senden ayrıldıktan sonra birkaç şey öğrendim, Thom. Boru’yu çalan her kimse ona gelecekler, Karanlıkdostu bile olsa.”</p>

    <p>Thom’un çalıya benzer kaşları neredeyse saç çizgisine kadar kalktı. “Bak, bunu bilmiyordum işte. Birkaç şey öğrenmişsin.”</p>

    <p>“Bu Beyaz Kule’nin beni bir sahte Ejder olarak kullanmasına izin vereceğim anlamına gelmiyor. Aes Sedailerle herhangi bir ilgim olmasını istemiyorum, sahte Ejderlerle de, Güç’le de veya...” Rand dilini ısırdı. <em>Sinirlendiğinde zırvalamaya başlıyorsun. Ahmak!</em></p>

    <p>“Bir an, evlat, senin Moiraine’in istediği kişi olduğunu sandım, hatta bunun nedenini bildiğimi bile düşündüm. Biliyorsun, hiçbir erkek Güç’ü yönlendirmeyi seçmez. Bu bir hastalık gibi, ona olan bir şeydir. Bir adamı, seni de öldürse bile, hastalandığı için suçlayamazsın.”</p>

    <p>“Senin yeğenin yönlendirebiliyordu, değil mi? Bize bu yüzden, yeğeninin başının Beyaz Kule’yle belaya girdiği ve o zaman ona yardım edecek kimse olmadığı için yardım ettiğini söylemiştin bana. Erkeklerin başı, Aes Sedailerle tek bir türden belaya girebilir.”</p>

    <p>Thom dudaklarını büzerek masanın üstünü inceledi. “Herhalde bunu inkâr etmenin faydası yok. Anlarsın, ailede yönlendirebilen bir erkek akraba olması bir adamın bahsedeceği türden bir şey değil. Aaahh! Kızıl Ajah Owyn’e hiç şans vermedi. Onu ehlileştirdiler, sonra da öldü. Yaşama isteğini kaybetti işte...” Hüzünle soluğunu bıraktı.</p>

    <p>Rand ürperdi. <em>Moiraine neden bana bunu yapmadı?</em> “Bir şans mı, Thom? Bununla baş edebilmesinin bir yolu olduğunu mu söylüyorsun? Delirmeden? Ölmeden?”</p>

    <p>“Owyn bunu neredeyse üç yıl dizginlemişti. Kimseye zarar vermemişti. Mecbur kalmadığı sürece asla Güç’ü kullanmamış, kullandığı zaman da bunu yalnızca köyüne yardım etmek için yapmıştı. O...” Thom ellerini havaya kaldırdı. “Herhalde başka çare yoktu. Orada yaşayanlar bana o son yılın tümünde tuhaf davrandığını anlattılar. Bu konuda fazla konuşmayı istemiyorlardı ve onun amcası olduğumu duyunca beni az kaldı taşa tutacaklardı. Sanırım gerçekten de aklını kaçırıyordu. Ama o benim kanımdandı, evlat. Ona yaptıkları şey yüzünden Aes Sedailere sevgi besleyemem, buna mecbur olsalar bile. Moiraine senin gitmene izin verdiyse, bu işten paçayı sıyırman iyi olmuş.”</p>

    <p>Rand bir an sessiz kaldı. <em>Aptal! Elbette bununla başa çıkmanın bir yolu yok. Ne yaparsan yap aklını kaçırıp öleceksin. Ama Ba’alzamon demişti ki-</em> “Hayır!” Thom’un dikkatli bakışları altında kızardı. “Demek istediğim... paçayı sıyırdım, Thom. Ama Valere Borusu hâlâ bende. Düşünsene, Thom. Valere Borusu. Diğer âşıklar onun hakkında hikâyeler anlatabilir, ama sen onu elinde tuttuğunu söyleyebilirsin.” Selene gibi konuştuğunu fark etti, ama bu yalnızca Selene’in nerede olduğunu merak etmesine yaradı. “Yanımda olmasını senin kadar istediğim kimse yok, Thom.”</p>

    <p>Thom bunu düşünürmüş gibi kaşlarını çattı, fakat sonunda başını kararlılıkla iki yana salladı. “Evlat, seni severim, ama sen de benim kadar iyi biliyorsun ki, sana daha önce yardım etmemin tek nedeni işin içine bir Aes Sedai’nin karışmış olmasıydı. Seaghan beni beklediğim kadar fazla dolandırmıyor ve buna Kralın Armağanı da eklenince, köylerde asla kazanamayacağım kadarını kazanıyorum. Beni son derece şaşırtan bir biçimde Dena beni seviyor görünüyor ve –aynı derecede hayret verici bir biçimde– ben de ona karşı aynı duyguları besliyorum. Şimdi, neden bunları bırakıp Trolloclar ve Karanlıkdostları tarafından kovalanmaya gideyim? Ah, kabul ediyorum, insana çekici geliyor, ama hayır. Hayır, bu işe tekrar karışmayacağım.”</p>

    <p>Eğilerek tahtadan uzun ve dar enstrüman kılıflarından birini aldı. Açtığı kılıfın içinden sade, ama gümüş işlemeli bir flüt çıktı. Kılıfı tekrar kapayıp masanın üzerinde itti. “Bir gün yine yemeğini kazanmak zorunda kalabilirsin, evlat.”</p>

    <p>“Bu doğru,” dedi Rand. “En azından konuşabiliriz. Benim kaldığım yer-”</p>

    <p>Âşık başını iki yana sallıyordu. “En iyisi kesin bir ayrılık, evlat. Sürekli gelip durursan, hiç lafını etmesen bile Boru’yu aklımdan asla çıkaramam. Ve bu işe karışmayacağım. Karışmayacağım.”</p>

    <p class="paragraf">Rand gittikten sonra Thom pelerinini yatağa attı ve dirseklerini dayayarak masaya oturdu. <em>Valere Borusu. Bu çiftlik çocuğu nasıl olup da...</em> Bu düşünceyi kafasından çıkardı. Boru’yu uzun süre düşünürse, kendisini Rand’la birlikte Boru’yu koşarak Shienar’a taşırken bulurdu. <em>Bundan gerçekten de bir hikâye çıkardı: peşinde Trolloclar ve Karanlıkdostlarıyla Valere Borusu’nu Sınırboyları’na taşımak.</em> Kaşlarını çatarak kendi kendisine Dena’yı hatırlattı. Kız onu sevmemiş olsaydı bile, onunki gibi bir yetenek her gün bulunacak cinsten değildi. Üstelik de onu seviyordu, Thom bunun nedenini hayal edemese bile.</p>

    <p>“İhtiyar budala,” diye mırıldandı.</p>

    <p>“Evet, ihtiyar bir budala,” dedi Zera kapıdan. Thom yerinden sıçradı; düşüncelerine öyle dalmıştı ki, kapının açıldığını duymamıştı. Zera’yı yıllarca gidip gelişlerinde tanımıştı ve Zera, aklından geçenleri söylemek için hep dostluklarına dayanırdı. “Tekrar Evler Oyunu’nu oynayan ihtiyar bir budala. Kulaklarım beni yanıltmıyorsa, bu genç lordun aksanı Andor’u andırıyor. Cairhienli olmadığı kesin. Yabancı bir lord seni çevirdiği dolaplara karıştırmadan da <em>Daes Dae’mar</em> yeterince tehlikelidir.”</p>

    <p>Thom gözlerini kırpıştırdı, sonra Rand’ın görünüşünü hatırladı. O ceket kesinlikle lordlara yaraşacak cinstendi. İhtiyarlıyor, böyle şeyleri gözünden kaçırıyordu. Zera’ya gerçeği söylemek veya böyle düşünmesine göz yummak arasında bir karar vermeye çalıştığını üzülerek fark etti. <em>Tek yapmam gereken Büyük Oyun’u düşünmek, hemen oynamaya başlıyorum.</em> “Çocuk bir çoban, Zera, İki Nehir’den gelme.”</p>

    <p>Kadın horgörüyle bakarak güldü. “Ben de Ghealdan Kraliçesi’yim. Sana söylüyorum, son birkaç yıldır, Oyun, Cairhien’de tehlikeli bir hal aldı. Caemlyn’de bildiğin haliyle hiç ilgisi yok. Artık cinayetler işleniyor. Dikkatli olmazsan, gırtlağını kesiverirler.”</p>

    <p>“Sana söylüyorum, ben artık Büyük Oyun’da değilim. Bütün bunlar yirmi yıl geride kaldı.”</p>

    <p>“Evet.” Kadın buna inanmış gibi görünmüyordu. “Ama öyle bile olsa ve genç yabancı lordlar bir yana, lordların malikânelerinde gösteri yapmaya başladın.”</p>

    <p>“İyi para veriyorlar.”</p>

    <p>“Bunu nasıl yapacaklarını buldukları anda da seni entrikalarına katarlar. Bir adam gördüklerinde onu nasıl kullanacaklarını düşünmek, onlar için nefes almak kadar doğaldır. Bu genç lordunun sana yardımı olmaz; onu çiğ çiğ yerler.”</p>

    <p>Thom, Zera’yı oyunun dışında olduğuna ikna etmeye çalışmayı bıraktı. “Bunu söylemek için mi geldin, Zera?”</p>

    <p>“Evet. Büyük Oyun’u oynamayı unut, Thom. Dena’yla evlen. O, seni bu kemikli ve ak saçlı halinle alır, budala kız. Onunla evlen ve bu genç lordla <em>Daes Dae’mar</em>’ı unut.”</p>

    <p>“Öğütlerin için teşekkür ederim,” dedi soğuk soğuk. <em>Onunla evlenmek mi? İhtiyar bir kocayı ona yük mü edeyim? Benim geçmişim ayak bağı olurken asla bir şarkıcı olamaz.</em> “Senin için sakıncası yoksa, Zera, bir süre yalnız kalmak istiyorum. Bu gece Leydi Arilyn ve konukları için gösteri yapacağım ve hazırlık yapmam gerekiyor.”</p>

    <p>Kadın alaylı bir kahkaha atıp başını iki yana salladıktan sonra, kapıyı arkasından çarparak kapadı.</p>

    <p>Thom parmaklarıyla masanın üzerinde davul çaldı. Ceketli ya da ceketsiz, Rand hâlâ sadece bir çobandı. Daha fazlası olsaydı, Thom’un bir zamanlar şüphelendiği şey olsaydı –yönlendirebilen bir erkek– ne Moiraine, ne de başka bir Aes Sedai, ehlileştirilmeden serbest dolaşmasına izin vermezlerdi. Boru olsa da olmasa da, çocuk sadece bir çobandı.</p>

    <p>“Bu işten paçasını sıyırdı,” dedi yüksek sesle, “ben de öyle.”</p>
  </div>
</body>
</html>
