<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Büyük Av</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="11. Desen’in Parıltıları">11<br />
    Desen’in Parıltıları</h1>

    <p>Ingtar ilk kez, günün yürüyüşünü, güneş ufkun üzerinde hâlâ altın rengindeyken bitirdi. Katılaşmış Shienarlılar, köyde gördüklerinin etkilerini hissediyordu. Ingtar daha önce hiç bu kadar erken durmamıştı ve seçtiği kamp alanı, savunulabilir bir yer görünümündeydi. Neredeyse yuvarlak ve atlarla adamların tamamını rahat rahat alabilecek kadar geniş, derin bir oyuktu. Dıştaki meyilleri, yermeşesi ve meşinyaprak ağaçlarından oluşan seyrek bir fundalık kaplamıştı. Ağaçlar olmasa bile oyuğun kenarı kamp alanındaki herkesi saklayacak kadar yüksekti. Bu yükseklik, o arazide neredeyse bir tepe yerine geçiyordu.</p>

    <p>Uno’nun, Ragan’a attan inerlerken, “Söylediğim tek kahrolası şey,” dediğini duydu. “Onu gördüğüm, ateşlere gelesice. Tam o keçi öpen Yarı-insan’ı görmeden önce. Kahrolası teknedeki kahrolası kadının aynısı. Oradaydı, sonra da orada değildi kahrolası. İstediğin kahrolası şeyi söyle, ama onu nasıl söylediğine dikkat et, yoksa kahrolası derini bizzat ben yüzer, keçi öpen postunu da yakarım, seni koyun bağırsaklı süt kuzusu.”</p>

    <p>Rand bir ayağı yerde, diğeri hâlâ üzengideyken durdu. <em>Aynı kadın mı? Ama teknede kadın filan yoktu, sadece rüzgârda uçuşan perdeler. Ve öyle bile olsa o köye bizden önce de ulaşamazdı.</em> Köy...</p>

    <p>Bu düşünceden çekiniyordu. Kapıya çivilenmiş Soluk’tan bile çok çekiniyordu; o odayı, sinekleri ve hem orada olan hem de olmayan insanları unutmak istiyordu. Yarı-insan gerçekti –bunu herkes görmüştü– ama oda... <em>Belki de artık aklımı kaçırıyorum.</em> Moiraine’in yanında olup onunla konuşabilmesini diledi. <em>Bir Aes Sedai dilemek. Sen bir ahmaksın. Bu işten kendini kurtardın, tekrar yakalanmamaya bak. Ama gerçekten kurtuldum mu? Orada ne oldu?</em></p>

    <p>“Yük atları ve malzemeler ortaya,” diye emir verdi Ingtar mızraklı askerler kamp kurma işine koyulurken. “Atları kaşağılayın, sonra da yola aceleyle çıkmak zorunda kalmamız olasılığına karşı eyerleyin. Herkes atının yanında uyuyacak ve bu gece ateş yakılmayacak. Her iki saatte bir, bir değişiklik olup olmadığını gözleyin. Uno, keşif erlerinin atla karanlık basmadan önce gidebildikleri kadar uzağa gitmesini istiyorum. Dışarıda ne olduğunu bilmek istiyorum.”</p>

    <p><em>Onu hissediyor,</em> diye düşündü Rand. <em>Artık iş sadece birkaç Karanlıkdostu, bir iki Trolloc ve belki de bir Soluk’tan ibaret değil.</em> Sadece birkaç Karanlıkdostu, bir iki Trolloc ve belki de bir Soluk! Daha birkaç gün önce, bu konuda ‘sadece’ diye düşünen kimse çıkmazdı. Sınırboyları’nda bile, Afet, atla en çok bir günlük mesafedeyken bile. Karanlıkdostları, Trolloclar ve bir Myrddraal kâbus kadar kötü olurdu. Kapıya çivilenmiş bir Myrddraal görmeden önce. <em>Işığın altında kim yapabilir</em> bunu? <em>Işığın altında</em> olmayan <em>kim?</em> Bir ailenin akşam yemeklerini yediği ve kahkahalarının kesildiği bir odaya girmeden önce. <em>Bunu hayalimde görmüş olmalıyım.</em> Öyle olmalı. Kendi kafasında bile sesi pek ikna edici değildi. Kule tepesindeki rüzgârı da hayalinde görmemişti, Amyrlin’in dediğini de...</p>

    <p>“Rand?” Ingtar, omzunun dibinde konuşunca yerinde zıpladı. “Bütün gece tek ayağın üzengide mi bekleyeceksin?”</p>

    <p>Rand diğer ayağını da yere koydu. “Ingtar, o köyde olan neydi?”</p>

    <p>“Trolloclar onları aldı. Teknedeki insanlara olan şeyin aynısı. Olan şey bu. Soluk...” Ingtar omuzlarını silkti ve kollarındaki düz, çadır beziyle yapılmış, geniş ve kare şeklindeki bir çıkına baktı; bilmek istemediği gizli sırlar görürmüş gibi bakıyordu ona. “Trolloclar onları yemek için aldı. Bunu bazen Afet’in yakınlarındaki köylerde ve çiftliklerde de yaparlar, bir akıncı gnıbu geceleyin sınır kulelerini geçebilirse. Bazen insanları geri alır, bazen alamayız. Bazen onları geri alır ve neredeyse keşke almasaydık, deriz. Trolloclar kasaplığa başlamadan önce her zaman kurbanlarını öldürmez. Yarı-insanlar da... eğlenmeyi sever. Bu, Trollocların yaptığından da beterdir.” Sesi, her gün olan şeylerden bahsediyormuş gibi sakindi ve belki de bir Shienarlı asker için, her gün olan şeylerden bahsediyordu.</p>

    <p>Rand, midesindeki çalkalanmayı dindirmek için derin bir nefes aldı. “Oradaki Soluk pek eğlenmemişti, Ingtar. Kim bir Myrddraal’i diri diri kapıya çivileyebilir?”</p>

    <p>Ingtar tereddüt ederek başını iki yana salladıktan sonra, büyük çıkını Rand’a doğru itti. “Al. Moiraine Sedai, Erinin’in güneyindeki ilk kampta bunu sana vermemi istedi. İçinde ne olduğunu bilmiyorum, ama buna ihtiyacın olacağını söyledi. Buna iyi bakmanı söylememi istedi; hayatın buna bağlı olabilirmiş.”</p>

    <p>Rand çıkını tereddütle aldı; çadır bezine dokunan teni karıncalanıyordu. İçeride yumuşak bir şey vardı. Belki bir bez. Onu dikkatle tuttu. <em>Ingtar da Myrddraal’i düşünmek istemiyor. O odada ne oldu?</em> Aniden, Soluk’u, hatta o odayı bile düşünmeyi Moiraine’in ona göndermiş olabileceği şeyi düşünmeye tercih ettiğini anladı.</p>

    <p>“Sana aynı anda, bana bir şey olması durumunda mızraklı askerlerin seni izleyeceğini söylemem istendi.”</p>

    <p>“Ben mi?” dedi Rand. O anda, çıkını ve diğer her şeyi unutup nefesi kesilerek. Ingtar onun hayret dolu bakışlarını sakin bir kafa sallayışla karşıladı. “Bu delilik! Ben koyun sürüsünden başka bir şeyi asla idare etmedim, Ingtar. Zaten benim peşimden de gelmezlerdi. Üstelik, sana yardımcının kim olduğunu Moiraine söyleyemez. Senin yardımcın Uno.”</p>

    <p>“Uno ile ben yola çıktığımız sabah Lord Agelmar’ın yanına çağrıldık. Moiraine Sedai de oradaydı, ama bunu bana söyleyen Lord Agelmar oldu. Sen ikinci komutansın, Rand.”</p>

    <p>“Ama neden, Ingtar? Neden?” Moiraine’in bundaki rolü besbelliydi, onun ve Amyrlin’in eli onu seçtikleri yola itiyordu, fakat Rand sormak zorundaydı.</p>

    <p>Shienarlı, bunu kendisi de anlamamış gibi göründü, fakat o, Afet boyunca uzanan, sonu gelmez savaştaki tuhaf buyruklara alışkın bir askerdi. “Kadınların odalarından söylentiler duydum, senin gerçekten bir...” Eldivenli ellerini iki yana açtı. “Sorun değil. Bunu inkâr ettiğini biliyorum. Aynı kendi çehrenin görünüşünü reddettiğin gibi. Moiraine Sedai senin bir çoban olduğunu söylüyor, ama ben balıkçıl nişanlı kılıç taşıyan bir çoban hiç görmemiştim. Sorun değil. Seni bizzat seçtiğimi iddia etmeyeceğim, ama gerekeni yapacak tıynette olduğunu düşünüyorum. İş buna varırsa, görevini yaparsın.”</p>

    <p>Rand, bunun kendi görevi olmadığını söylemek istiyordu, ama onun yerine, “Bunu Uno biliyor. Başka kim, Ingtar?” dedi.</p>

    <p>“Tüm mızraklılar. Biz Shienarlılar yürüyüşe geçtiğimizde, herkes komutayı elinde tutanın ölmesi durumunda sırada kimin olduğunu bilir. Kalan son adama kadar kesintisiz uzanan bir çizgi, son adam seyisin biri olsa bile. O halde, o son adam olsa bile, sağa sola koşuşturup canını kurtarmaya çalışan, geriye kalmış bir asker olmaz. Komuta ondadır ve görev onu yapılması gerekeni yapmaya çağırır. Ben annenin son kucaklayışına gidersem, görev senindir. Boru’yu bulacak ve onu ait olduğu yere götüreceksin. Bunu yapacaksın.” Ingtar’ın son sözlerinde tuhaf bir vurgu vardı.</p>

    <p>Rand’ın ellerindeki çıkın altmış kilo çekiyor gibiydi. <em>Işık adına, yüz fersah uzakta olsa bile, hâlâ uzanıp yuları çekiyor. Bu tarafa, Rand. O tarafa. Sen Yenidendoğan Ejder’sin, Rand.</em> “Ben bu görevi istemiyorum, Ingtar. Onu almayacağım. Işık adına, ben sadece bir çobanım! Neden kimse buna inanmıyor?”</p>

    <p>“Görevini yapacaksın, Rand. Zincirin en üstündeki adam düşerse, altındaki her şey dağılır. Dağılan çok fazla şey var. Daha şimdiden çok fazla. Barış kılıcına lütuf göstersin, Rand al’Thor.”</p>

    <p>“Ingtar, ben-” Ama Ingtar yürüyerek uzaklaşıyor, Uno’nun keşif erlerini gönderip göndermediğini öğrenmek için sesleniyordu.</p>

    <p>Rand, kollarındaki çıkına baktı ve dudaklarını yaladı. İçindekinin ne olduğunu bildiğinden korkuyordu. Bir taraftan içine bakmak, diğer taraftan da çıkını açmadan bir ateşe atmak istiyordu; bunu yapabileceğini düşündü, ancak içindekinin yanacağından şüpheliydi. Ama ona, kendisinden başka kişilerin görebileceği yerde bakamazdı.</p>

    <p>Kampa göz attı. Shienarlılar yük hayvanlarının yüklerini boşaltıyor, bazıları da çoktan kurutulmuş et ve mayasız ekmekten oluşan soğuk bir tayını dağıtıyordu. Mat ile Perrin atlarıyla ilgilenmekteydi, Loial ise bir taşa oturmuş, uzun saplı piposunu dişlerinin arasına sıkıştırmış, kafasının üzerinde yükselen bir duman bulutuyla kitap okuyordu. Rand, çıkını düşürmekten korkarmış gibi sıkı sıkı kavrayarak ağaçların arasına süzüldü. Sık dallı ağaçların koruduğu ufak bir açıklıkta diz çöktü ve çıkını yere bıraktı. Bir süre sadece ona baktı. <em>Bunu yapmış olamaz. Olamaz.</em> Ufak bir ses, <em>Ah, evet, olabilir. Yapmış olabilir ve yapmıştır,</em> diye yanıt verdi. Sonunda, paketi tutan sicimin üzerindeki ufak düğümleri çözme işine başladı. Moiraine’in kendi elinden çıktığını bas bas bağıran bir ustalıkla bağlanmış düzenli düğümler; hiçbir hizmetkâr bunu onun yerine yapmamıştı. Hiçbir hizmetkârın görmesine izin vermeye cesaret edememiş olacaktı.</p>

    <p>En son sicimi de çözdüğünde, hissizleşmiş elleriyle içeride katlanmış olan şeyi çıkardı ve ağzı tozla doluymuş gibi gelerek ona bakakaldı. Ne dokunmuş, ne de boyanmış, tek parça kumaştı. Kar kadar beyaz, savaş meydanının bir ucundan diğerine kadar görülebilecek kadar büyük bir sancak. Üzerinde de altın ve al renkli pulları olan bir yılanı, ancak her birinin ucunda beş altın tırnak olan dört pullu bacağı olan, güneş gibi gözleri ve altın bir aslan gibi yelesi olan bir yılan yürüyordu. Lews Therin Telamon, Lews Therin Kardeşkatili’nin Gölge Savaşı’ndaki sancağı. Ejder’in sancağı.</p>

    <p>“Şuna bak! Şimdi nesi var, bir bak!” Mat, açıklığın içine daldı. Perrin onun ardından daha yavaş geldi. “Önce süslü ceketler,” diye hırladı Mat, “şimdi de bir sancak! Artık lordluğun lafı bitmez-” Mat sancağı iyice görebilecek kadar yakına geldi ve ağzı açık kaldı. “Işık adına!” Sendeleyerek bir adım geriledi. “Kahrolayım!” Moiraine sancağın adını söylediğinde o da oradaydı. Perrin de öyle.</p>

    <p>Rand’ın içinde öfke, Moiraine’e ve Amyrlin Makamı’na duyduğu öfke köpürmeye, onu itmeye, onu çekmeye başladı. Sancağı iki eliyle kavradı ve ağzından kontrolsüzce dökülen sözcüklerle Mat’e doğru salladı. “Doğru! Ejder’in sancağı!” Mat geriye doğru bir adım daha attı. “Moiraine benim Tar Valon iplerinde oynayan bir kukla, Aes Sedailer için bir sahte Ejder olmamı istiyor. Ne zaman istersem isteyeyim, bunu benim gırtlağımdan aşağı dayayacak. Ama –kendimi– kullandırmayacağım!”</p>

    <p>Mat’in sırtı bir ağaç gövdesine dayanmıştı. “Sahte Ejder mi?” Yutkundu. “Sen mi? Bu... bu delilik.”</p>

    <p>Perrin geri adım atmamıştı. Kalın kollarını dizlerine dayayarak çömeldi ve o parlak, altın rengi gözleriyle Rand’ı inceledi. Akşamın gölgelerinde gözleri ışıl ışıl yanıyor gibiydi. “Aes Sedailer seni bir sahte Ejder olarak istiyorsa...” Durarak, meseleleri etraflıca düşünerek kaşlarını çattı. Nihayet sessizce, “Rand, sen yönlendirebiliyor musun?” Mat boğuk bir nefes aldı.</p>

    <p>Rand, sancağı yere bıraktı; bitkinlikle başını evet anlamında sallamadan önce sadece bir an tereddüt etti. “Bunu ben istemedim. İstemiyorum. Ama... Ama nasıl durdurulacağını bildiğimi sanmıyorum.” Sinekli oda çağrılmadan aklına geldi. “Durmama izin vereceklerini sanmam.”</p>

    <p>“Kahrolayım!” diye nefes aldı Mat. “Kan ve kanlı küller! Bizi öldürürler; bunu biliyorsun. Hepimizi. Senin yanında Perrin’le beni de. Ingtar ile diğerleri bunu öğrenirse, Karanlıkdostu diye kahrolası gırtlaklarımızı keserler. Işık adına, muhtemelen bizim Boru’yu çalma, Fal Dara’daki onca insanı katletme işine karıştığımızı düşünürler.”</p>

    <p>“Kapa çeneni, Mat,” dedi Perrin sakince.</p>

    <p>“Bana çenemi kapamamı söyleme. Bizi Ingtar öldürmezse, Rand aklını kaçırıp bunu onun yerine yapar. Kahrolayım! Kahrolayım!” Mat ağaçtan kayıp yere oturdu. “Neden seni ehlileştirmediler ki? Aes Sedailer biliyorsa, neden seni ehlileştirmediler? Güç’ü kullanabilen bir adamın başıboş dolanmasına izin verdiklerini hiç duymamıştım.”</p>

    <p>“Hepsi bilmiyorlar,” diye içini çekti Rand. “Amyrlin-”</p>

    <p>“Amyrlin Makamı! O mu biliyor? Işık adına, bana öyle acayip acayip bakmasına şaşmamak gerek.”</p>

    <p>“-Moiraine de bana Yenidendoğan Ejder olduğumu söyledi, sonra da bana istediğin yere gidebilirsin, dediler. Anlamıyor musun, Mat? Beni kullanmaya çalışıyorlar.”</p>

    <p>“Senin yönlendirebildiğin gerçeğini değiştirmez,” diye mırıldandı Mat. “Senin yerinde olsam bu zamana kadar çoktan Aryth Okyanusu’nu yarılamış olurdum. Hiç Aes Sedai’nin olmadığı bir yer bulana kadar da durmazdım, ki böyle bir yeri bulmam küçük bir olasılık. Hiçbir insanın da olmadığı. Demem o ki... şey...”</p>

    <p>“Kapa çeneni, Mat,” dedi Perrin. “Sen neden buradasın, Rand? İnsanlar arasında ne kadar kalırsan birinin öğrenip Aes Sedaileri çağırtma olasılığı o kadar artar. Sana kendi işine bakmanı <em>söylemeyecek</em> Aes Sedaileri.” Susup kafasını kaşıyarak bunu düşündü. “Mat de Ingtar konusunda haklı. Sana Karanlıkdostu deyip seni öldüreceğine şüphem yok. Belki hepimizi birden öldürür. Seni sever gibi görünüyor, ama bence bunu yine de yapar. Sahte bir Ejder mi? Diğerleri de aynısını yapar. Masema seni öldürmek için fazla bir bahaneye ihtiyaç duymaz. Bu durumda, neden gitmedin?”</p>

    <p>Rand omuzlarını silkti. “Gidecektim, ama önce Aniydin geldi, sonra da Boru çalındı, Moiraine Mat’in ölmekte olduğunu söyledi ve... Işık adına, hiç değilse hançeri bulana kadar yanınızda kalabileceğimi düşündüm; bu konuda yardımım dokunabilir diye düşündüm. Belki de yanılmışım.”</p>

    <p>“Hançer yüzünden mi geldin?” dedi Mat sessizce. Burnunu ovalayıp yüzünü buruşturdu. “Bunu hiç düşünmemiştim. Hiç düşünmemiştim, senin... Aaaah! Kendini iyi hissediyor musun? Demek istediğim, daha aklını kaçırmaya başlamadın, değil mi?”</p>

    <p>Rand yerden bir çakıltaşı çıkarıp ona fırlattı.</p>

    <p>“Hey!” Mat kolunu ovuşturdu. “Sadece soruyordum. Yani, bütün o süslü giysiler ve lord olmak hakkında bütün o konuşmalar. Eh, bu tam da sağlam kafaya delalet değil.”</p>

    <p>“Sizden kurtulmaya çalışıyordum, seni ahmak! Aklımı kaçırıp size zarar vereceğimden korkuyordum.” Gözleri sancağa ilişti ve sesini alçalttı. “Durdurmazsam, eninde sonunda yapacağım da bu. Işık adına, nasıl durdurulacağını bilmiyorum.”</p>

    <p>“Ben de bundan korkuyorum,” dedi Mat ayağa kalkarak. “Gücenme Rand, ama senin için bir sakıncası yoksa senin elimden geldiği kadar uzağında uyuyacağım. Kalıyorsan yani. Bir defasında, yönlendirebilen bir adamı duymuştum. Bir tacirin koruması anlatmıştı bana. Kızıl Ajah onu bulmadan önce bir sabah uyanmış ve köyünün tamamı ezilip dümdüz edilmişmiş. Bütün evler, bütün insanlar, üzerinde uyuduğu yatak hariç her şey, üzerinden bir dağ geçmiş gibi.”</p>

    <p>Perrin, “Bu durumda, Mat, onun burnunun dibinde uyuman gerekir.”</p>

    <p>“Bir ahmak olabilirim, ama diri bir ahmak olmayı planlıyorum.” Mat tereddüt ederek Rand’a yan bir bakış attı. “Bak, bana yardım etmek için geldiğini biliyorum ve sana minnettarım. Gerçekten öyleyim. Ama sen eskisi gibi değilsin. Bunu anlıyorsun, değil mi?” Bir yanıt bekliyormuş gibi durdu. Bir cevap gelmedi. Nihayet ağaçların arasında kaybolarak kampa döndü.</p>

    <p>“Ya sen?” diye sordu Rand.</p>

    <p>Perrin başını iki yana sallayınca dağınık bukleleri sarsıldı. “Bilmiyorum, Rand. Sen aynısın, ama ona bakarsan, aynı değilsin. Yönlendirebilen bir adam; ben küçükken annem beni bununla korkuturdu. Bilmiyorum.” Elini uzatıp sancağın köşesine dokundu. “Sanırım senin yerinde ben olsam bunu yakar veya gömerdim. Sonra da öyle hızlı kaçardım ki, hiçbir Aes Sedai beni bulamazdı. Mat bu konuda haklıydı.” Ayağa kalkıp, batıdaki, batan güneşle kızıla dönmeye başlayan göğe baktı. “Kampa dönme zamanı geldi. Söylediğimi düşün, Rand. Ben olsam kaçardım. Ama belki sen kaçamazsın. Bunu da düşün.” Sarı gözleri içe doğru bakıyor gibiydi ve sesi yorgundu. “Bazen kaçamazsın.” Ardından o da gitmişti.</p>

    <p>Rand diz çökerek yere yayılmış sancağa baktı. “Eh, bazen <em>kaçabilirsin,</em>” diye mırıldandı. “Ancak belki de bana bunu kaçayım diye verdi. Belki de kaçarsam benim için bir şey bekletiyordur. Onun istediğini yapmayacağım. Yapmayacağım. Onu tam buraya gömeceğim. Ama hayatımın buna bağlı olabileceğini söyledi ve Aes Sedailer keşfedebileceğin hiçbir yalan söylemezler...” Omuzları aniden sessiz kahkahalarla sarsıldı. “Şimdi kendi kendime konuşmaya başladım. Belki de daha şimdiden delirmeye başladım.”</p>

    <p>Kampa döndüğünde bayrağı yine çadır bezine sarılmış ve Moiraine’inkilerden daha az düzgün düğümlerle bağlanmış halde, yanında taşıyordu.</p>

    <p>Işık azalmaya başlamıştı ve kenardaki gölge, oyuğu yarı yarıya örtüyordu. Askerler yerleşmekteydi, hepsinin de atları yanında, kargıları toprağa saplı haldeydi. Mat ile Perrin de atlarının yanında yatıyordu. Rand onlara hüzünlü bir bakış attıktan sonra, dizginleri sallanır halde bıraktığı yerden Kızıl’ı getirdi ve oyuğun diğer tarafında Loial’e katılmış olan Hurin’in yanına gitti. Ogier okumayı bırakmıştı ve üzerinde oturmakta olduğu yarı gömülü taşı inceliyor, taşın üzerindeki bir şeyin hattını piposunun uzun sapıyla çiziyordu.</p>

    <p>Hurin ayağa kalktı ve Rand’a reveransa yakın bir hareket yaptı. “Yatağımı buraya sermemin senin için bir sakıncası yoktur, ümit ederim Lordum –ıı– Rand. Sadece burada İnşaatçı’yı dinliyordum da.”</p>

    <p>“Bak işte, Rand,” dedi Loial. “Biliyor musun, ben bu taşın bir zamanlar işlenmiş olduğunu düşünüyorum. Bak! Aşınmış, ama eskiden bir tür sütunmuş gibi görünüyor. Üzerinde işaretler de var. Ne olduklarını tam olarak çıkaramıyorum, ama nedense tanıdık geliyorlar.”</p>

    <p>“Belki sabahleyin onları daha iyi seçebilirsin,” dedi Rand. Kızıl’dan eyer torbalarını çekti. “Yanımda olmana memnun olurum, Hurin.” <em>Benden korkmayan herkesin yanımda olmasına memnun olurum. Ancak bu daha ne kadar sürebilir?</em></p>

    <p>Her şeyi –yedek gömlekler, pantolonlar ve yün çoraplar, dikiş takımı, çıra kutusu, teneke tabak ve maşrapa, içinde bıçak, çatal ve kaşık olan tahta kutu, acil durumda kullanılacak tayın niyetine bir paket kurutulmuş et ile mayasız ekmek ve yolcular için gerekli olan diğer şeyler– eyer torbalarının bir kenarına, ardından da çadır bezine sarılmış sancağı boş cebe tıktı. Cep şişkindi, kayışlar tokalara ucu ucuna yetişiyordu, fakat ona bakılırsa, diğer taraf da artık şişkindi. İdare ederdi.</p>

    <p>Loial ile Hurin, ruh halini sezmiş gibiydi ve Kızıl’ın eyerini ve koşumlarını çıkarır, doru renkli iri atı yerden kopardığı çimen topaklarıyla ovup yeniden eyerlerken onu sessizlik içinde bıraktılar. Rand onların yemek ikramlarını reddetti; o anda, midesinin, gördüğü en güzel yemeği bile alacağını sanmıyordu. Üçü de, yastık niyetine katlanmış bir battaniye, üzerlerine örtmek üzere de bir pelerinden oluşan yataklarını orada, taşın yanında kurdular.</p>

    <p>Kamp artık sessizdi, ama Rand karanlık tamamen çöktükten sonraya kadar uyanık yattı. Zihni ileri geri koşuyordu. Sancak. <em>Bana ne yaptırmaya çalışıyor?</em> Köy. <em>Bir Soluk’u o şekilde ne öldürebilir?</em> En kötüsü, köydeki ev. <em>Gerçekten oldu mu bu? Şimdiden delirmeye mi başladım? Kaçacak mıyım, kalacak mıyım? Kalmak zorundayım. Mat’in hançeri bulmasına yardım etmem gerekiyor.</em></p>

    <p>Nihayet bitkinlik dolu bir uyku geldi ve uykuyla birlikte düşlerini tedirgin eden, huzursuz bir alevle titreşen boşluk etrafını sardı.</p>

    <p class="paragraf">Padan Fain gözlerini gecenin içinde kuzeye, kampındaki yegâne ışığın ötesine dikmişti. Yüzünde, gözlerine hiç yansımayan sabit bir gülümseme vardı. Kendisini hâlâ Padan Fain olarak düşünüyordu –Padan Fain onun özüydü– ama değişmişti ve bunu biliyordu. Artık pek çok şeyi biliyordu, eski efendilerinin hiçbirinin şüphelenemeyeceği kadar çok. Ba’alzamon’un onu çağırmasından ve Emond Meydanı’ndan gelen üç genç adamın yoluna koymasından, onlar hakkında bildiklerini damıtmasından, onu damıtmasından ve cevheri yine besleyerek onları <em>hissedebilmesini,</em> bulundukları yerlerin <em>kokusunu</em> alabilmesini, nereye kaçsalar onları takip edebilmesini sağlamasından uzun yıllar önce de bir Karanlıkdostuydu. Özellikle de onu. Ba’alzamon’un ona yaptıklarını hatırlayan bir parçası hâlâ sinmiş, bastırılmıştı. O değişmişti. Üçünü izlerken, yolu Shadar Logoth’a düşmüştü. Gitmek istememiş, ama itaat etmek zorunda kalmıştı. Ve Shadar Logoth’ta...</p>

    <p>Fain derin bir nefes aldı ve kemerindeki yakut kabzalı hançere dokundu. O da Shadar Logoth’tan gelmişti. Taşıdığı, gerek duyduğu tek silah buydu; kendisinden bir parça gibi geliyordu ona. Artık kendi içinde bütünlenmişti. Önemli olan tek şey buydu.</p>

    <p>Ateşinin iki tarafına birer bakış attı. Geriye kalan on iki Karanlıkdostu, bir zamanlar kaliteli, şimdiyse buruşuk ve pis olan giysileriyle bir tarafta karanlığın içinde birbirlerine sokulmuş, ateşe değil, ona bakıyorlardı. Diğer tarafta sayısı yirmi olan Trollocları çömelmiş, o çarpıtılmış hayvan yüzlerindeki fazlasıyla insana benzer gözleriyle kediyi gözleyen fareler gibi izliyordu her hareketini.</p>

    <p>Önceleri, her sabah uyanıp kendisini tam anlamıyla bütünlenmemiş bulmak, Myrddraal’in tekrar komutayı ele almış olduğunu, öfkeyle etrafı kasıp kavurup kuzeye, Afet’e, Shayol Ghul’e gitmelerini talep ettiğini görmek onun için bir mücadele olmuştu. Ama azar azar, o zayıf sabahlar kısalmıştı, ta ki... Elindeki tokmağın verdiği hissi, kazıkları saplayışını hatırladı ve gülümsedi; bu defa gülümsemesi tatlı bir anının verdiği keyifle gözlerine kadar ulaştı.</p>

    <p>Kulağına, karanlığın içinden gelen ağlama sesleri çalındı ve gülümsemesi soldu. <em>Asla Trollocların bu kadar fazlasını almalarına izin vermemem gerekirdi.</em> Koskoca bir köy, ilerlemelerini yavaşlatıyordu. Belki de iskeledeki o birkaç ev terk edilmiş değildi... ama Trolloclar doğaları gereği açgözlüydü ve Myrddraal’in ölüşünü seyretmenin verdiği keyif içinde, gerektiği gibi dikkat etmemişti.</p>

    <p>Trolloclara bir göz attı. Hepsi de neredeyse onun iki katı boyunda, onu tek elleriyle lime lime edebilecek kadar güçlüydü, yine de geri geri uzaklaşıyor, kambur duruyorlardı. “Öldürün onları. Hepsini. Beslenebilirsiniz, ama ardından geriye kalan her şeyi bir yığın haline getirin –dostlarımızın bulması için. Kafaları en tepeye koyun. Tertipli olun, bakalım.” Güldü, ancak kahkahasını kısa kesti. “Gidin!”</p>

    <p>Trolloclar tırpanı andıran kılıçlarını çekip mıhlı baltalarını kaldırarak aceleyle uzaklaştılar. Birkaç saniye içinde köylülerin bağlı olduğu yerden çığlıklar ve haykırışlar yükselmeye başladı. Merhamet yakarışları ve çocukların çığlıkları tok gümbürtüler ve çatlayan kavunlar gibi nahoş ezilme sesleriyle kesildi.</p>

    <p>Fain, sırtını bu kakofoniye dönerek Karanlıkdostlarına baktı. Onlar bedenleri ve ruhlarıyla ona aitti. Geriye ruh niyetine neleri kaldıysa. Hepsi de çıkış yolunu bulmadan önce kendisinin olduğu kadar derinden çamura batmıştı. Hiçbirinin onu izlemek dışında gidecek bir yeri yoktu. Gözleri korkuyla, yalvararak yapışıyordu ona. “Sizce biz yeni bir köy veya çiftlik bulana kadar yeniden acıkırlar mı? Acıkabilirler. Aranızdan başkalarını almalarına izin verir miyim sizce? Eh, belki bir iki tanenizi. Buna ayıracak başka at kalmadı.”</p>

    <p>Kadının biri, titreyen bir sesle, “Diğerleri sadece halktan kişilerdi,” diyebildi. Bir tacir ve zengin olduğunu gösteren, iyi bir terzinin elinden çıkmış giysisinin üzerindeki yüzü kirle yol yol olmuştu. Halis gri kumaşın üzerinde yayılmış lekeler vardı ve uzun bir yırtık eteğini mahvetmişti. “Köylüydü onlar. Biz hizmet ettik –<em>ben</em> hizmet ettim.”</p>

    <p>Fain, sözleri yüzünden daha da sertleşen sesiyle kadının lafını kesti. “Sizler benim için nesiniz ki? Köylülerden bile değersizsiniz. Belki Trolloclar için sürü hayvanı? Yaşamak istiyorsan, hayvan, yararlı olman gerek.”</p>

    <p>Kadının yüzü bozguna uğradı. Hıçkırıklara boğuldu ve diğerleri de bir anda gevezelik etmeye, ona ne kadar faydalı olduklarını anlatmaya başlamışlardı, Fal Dara’da yeminlerinin gereğini yerine getirmek üzere çağrılmadan önce nüfuza ve sosyal konuma sahip olan erkekler ve kadınlar. Sınırboyları’nda, Cairhien’de ve diğer yurtlarda tanıdıkları önemli, kudretli insanların isimlerini sayıp döktüler. Şu ya da bu ülke, politik durum, ittifak, entrika hakkında sadece kendilerinin sahip olduğu bilgiler, ona hizmet etmelerine izin verirse ona söyleyebilecekleri şeyler hakkında zırvalayıp durdular. Çıkardıkları gürültü Trollocların katliamına karıştı ve cuk diye oturdu.</p>

    <p>Fain, bütün bunlara kulağını tıkadı –onlara sırtını dönmekten korkusu yoktu, Soluk’un işinin görülmesini görmelerinden sonra değil– ve ödülünün yanına gitti. Diz çökerek ellerini girift altın sandığın üzerinde dolaştırdı ve içinde kilitli olan gücü hissetti. Onu bir Trolloc’a taşıtması gerekmişti –insanlara onu bir ata ve eyer küfesine yükleyecek kadar güvenmiyordu; bazı kudret düşleri ondan duyulan korkuyu bile bastıracak kadar güçlü olabilirdi, ama Trolloclar asla öldürmek dışında bir şeyin hayalini kurmazdı– ve nasıl açılacağını henüz bulamamıştı. Ama bu gelecekti. Her şey gelecekti. Her şey.</p>

    <p>Hançeri kınından çıkararak sandığın üzerine koyduktan sonra, ateşin yanına yerleşti. O hançer, herhangi bir Trolloc ya da insandan daha iyi bir muhafızdı. Hepsi onu bir kez kullandığında ne olduğunu görmüşlerdi; hiçbiri onun emri olmadan kınından çıkmış haldeki bu hançerin bir karış yakınına yaklaşmazdı, emri olsa bile bunu gönülsüzce yaparlardı.</p>

    <p>Orada battaniyelerinin arasında yatarak gözlerini kuzeye dikti. Artık al’Thor’u hissedemiyordu; aralarındaki mesafe fazla uzundu. Ya da belki al’Thor kaybolma numarasını yapıyordu. Kaledeyken zaman zaman çocuk Fain’in duyularından aniden kayboluyordu. Fain bunu nasıl yaptığını bilmiyordu, ama al’Thor her defasında gittiği gibi aniden geri geliyordu. Bu defa da gelecekti.</p>

    <p>“Bu defa bana geleceksin, Rand al’Thor. Önceleri, iz süren bir köpek gibi senin peşinden koşmuştum, ama şimdi beni takip eden sen olacaksın.” Sesi kendisinin bile deli olduğunu bildiği bir kıkırdamaydı, ama umurunda değildi. Delilik de onun bir parçasıydı. “Gel bana, al’Thor. Dans daha başlamadı bile. Tümentepe’de dans edeceğiz ve ben senden kurtulacağım. Nihayet öldüğünü göreceğim.”</p>
  </div>
</body>
</html>
