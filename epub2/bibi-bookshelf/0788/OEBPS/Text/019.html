<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3">&nbsp;</p>

  <h1 class="h11"><a id="ncx522"></a><a id="a55"></a>DÜZEN</h1>

  <p class="p10">Anlatacağım öykü iki adam daha doğrusu iki adamın rol oynadığı bir olay hakkında, kendi başına olayın özel ya da olağandışı bir yanı yok, kahramanlarının kişiliklerinden daha az önemli. İkisi de gurur yüzünden günah işlediler; farklı biçimlerde ve farklı amaçlarla. Anekdotu oluşturan olaylar (gerçekten de bir anekdottan daha fazla değil) kısa bir süre önce oldu. Amerika&rsquo;da geçiyor; sanırım başka yerde olamazdı.</p>

  <p class="p10">1961 sonunda, Austin&rsquo;de Teksas Üniversitesi&rsquo;nde bu iki adamdan biriyle, Profesör Ezra Winthrop&rsquo;la uzun uzun görüşme fırsatım oldu. Eski İngilizce öğretiyordu (iki parçalı yapma bir şey izlenimi uyandıran Anglosakson sözcüğünden hoşlanmıyordu). Dil üzerine çalışmalarında öne sürdüğüm birçok cesur varsayımı ve yaptığım yanlışları benimle hiçbir çatışma yaratmadan düzelttiğini hatırlıyorum. Bana, sınavlarda hiç soru sormadığı söylendi; konu seçimini adaya bırakıp ondan yalnızca bunu iyi anlatmasını bekliyormuş. Eski Püriten kökenli ve Boston doğumluydu, Güney&rsquo;in gelenek ve önyargılarına alışmakta güçlük çekmişti. Karı özlüyordu, ama benim gözlemime göre, Kuzeyliler soğuğa, bir Arjantinlilerin sıcağa koşullandığı gibi koşullanmışlardır. Uzunca boylu, kır saçlı, çevik değilse bile sağlam yapılı bir adamın şimdiden belirsizleşmiş imgesini saklıyorum. Meslektaşı Herbert Locke&rsquo;ın bende bıraktığı anı daha belirli: &ldquo;Toward a History of the Kenning&rdquo;de (Eski İskandinav Edebiyatında Mazmunlar Üzerine) adlı kitabını vermişti. Yapıtında Saksonlar&rsquo;ın biraz kendiliğinden olan bu mazmunlardan (&lsquo;deniz&rsquo; yerine &lsquo;balina yolu&rsquo;, 'kartal' yerine &lsquo;savaş şahini&rsquo;) çabuk kurtulduklarını, oysa İskandinav ozanlarının bunları içinden çıkılmaz hale getirinceye kadar birleştirip içiçe soktuklarını öne sürüyordu, Herbert Locke&rsquo;dan sözediyorum, çünkü öykümün ayrılmaz bir parçasını oluşturuyor O.</p>

  <p class="p10">Şimdi kuşkusuz asıl kahramana, lzlandalı Eric Einarsson&rsquo;a geliyorum. Kendisini asla görmedim. O, 1969&rsquo;da Teksas&rsquo;a geldiğinde ben Cambridge&rsquo;deydim, ama ortak bir dostun, Ramön Martfnez Löpez&rsquo;in mektupları aracılığıyla onu çok yakından tanımış olduğum kanısına vardım, sert ve soğuk biri olduğunu; uzun boylu insanlar ülkesinde bile uzun boylu sayıldığını biliyorum. Kızıl saçları yüzünden öğrencileri kaçınılmaz olarak ona Kızıl Eric adını takmışlardı. Bir yabancının &ldquo;hafif argo&rdquo; kullanmasının zorlama ve yanlış olduğu, onu çağrısız konuk durumuna düşürdüğü görüşündeydi ve &ldquo;okay" sözcüğünü bile kullanma alçakgönüllülüğünü asla göstermedi. Kuzey dilleri, İngilizce, Latince ve -gizlemesine karşın- Almanca uzmanıydı. Amerikan üniversitelerinde işini yoluna koyması güç olmadı.</p>

  <p class="p10">Sözü edilmeye değer ilk yapıtı. De Quincey'in Cumbrian lehçesinin kökeninin Danca olduğuna ilişkin yazdığı dört makale üzerine bir incelemeydi. Bunu, Yorkshire köylülerinin lehçeleriyle ilgili bir çalışma izledi. Bu iki inceleme iyi karşılandı, ama Einarsson mesleğinde ilerlemek için gürültü koparan bir şey yazması gerektiğini düşündü. 1970&rsquo;te, Yale Üniversitesi Yayınlarında Maldon Savaşı&rsquo;nın eleştirel basımını yayımladı. Notlardaki derin bilgi yadsınamazdı, ama önsözdeki bazı varsayımları, dışarıya hemen hemen bütünüyle kapalı akademik çevrelerde tartışmalara yolaçmıştı. Örneğin Einarsson, şiirin üslup yönünden, kasıtlı olarak retoriğe dayanan Beowulf&rsquo;tan çok, uzaktan da olsa kahramanlık şiiri Finnsburh&rsquo;u çağrıştırdığını ve ayrıntıları işleme yönteminin tuhaf bir biçimde haklı olarak hayran olduğumuz İzlanda sagalarının yöntemlerinin habercisi olduğunu öne sürüyordu. Ayrıca Elphinston&rsquo;un metnindeki bazı yanlışları düzeltiyordu. Teksas Üniversitesi'ne geldiği 1969 yılında profesörlüğe atandı.</p>

  <p class="p10">Bilindiği gibi, Amerikan üniversitelerinde Germen dilleri uzmanlarının toplantıları oldukça yaygındır. Bir önceki yıl, East Lansing&rsquo;deki Winthrop&rsquo;a verilmişti. Araştırma yılına hazırlanan bölüm yöneticisi, Winthrop&rsquo;dan Wisconsin'deki gelecek dönem toplantısı için bir temsilci seçmesini istedi. Yalnızca iki gerçek aday vardı: Herbert Locke ve Eric Einarsson.</p>

  <p class="p10">Winthrop, Cariyle gibi, atalarının Püriten inancından vazgeçmişti ama ahlâkını korumayı sürdürüyordu. Ödevi açıktı; görüşünü belirtmekten kaçınmadı. Herbert Locke, 1954&rsquo;ten beri kendisine yardımını esirgememişti, özellikle Beowulf&rsquo;un, birçok üniversitede Klaeber&rsquo;inkinin yerini alan açıklamalı bir baskının hazırlanmasında; ayrıca Germen dilleri uzmanları için çok yararlı bir çalışma derlemekle uğraşıyordu: Okurları boşuna etimolojik sözlüklere başvurma zorunluluğundan kurtaracak olan bir İngiliz-Anglosakson sözlük. İzlandalı ise oldukça gençti; küstahlığıyla, Winthrop da olmak üzere, herkeste antipati uyandırmıştı. Finnsburh&rsquo;un eleştirel basımı dikkati onun üzerine çekmişti. Tartışmayı seviyordu: Sempozyumda suskun ve çekingen Locke&rsquo;dan daha iyi görünüyordu.</p>

  <p class="p10">Winthrop karşı karşıya kaldığı sorunu inceden inceye düşünürken, <span class="t14">Yale Philoiogical Quarterly</span>'nin kitap tanıtma sütunlarında Anglosakson dili ve edebiyatı öğretimi konusunda uzun bir makale çıktı. Son sayfanın alt köşesinde açık E. E. başharfleri okunuyordu, yanında da hiç kuşkuya yer bırakmamak istercesine &ldquo;Teksas Üniversitesi" yazısı vardı. Bir yabancının yanlışsız İngilizcesi ile kaleme alınmış olan makale, en ufak bir kabalığa bile izin vermemesine karşın öfke doluydu. Anglosakson öğretimine; retorik üslubuyla sözde Virgilius benzeri bir eskiçağ eseri olan Beowulf&rsquo;la başlamanın, İngilizce öğrenimine Milton&rsquo;un karmaşık dizeleriyle başlamak kadar keyfî bir şey olduğunu ileri sürüyordu. Yazar, kronolojik sırayı tersine çevirmeyi, günlük dilin habercisi olan on birinci yüzyıl şiiri &ldquo;The Grave" (Gömüt) ile başlayıp kökene doğru uzanmayı öneriyordu. Beowulf&rsquo;la ilgili olarak da, bu üç bin dizelik sıkıcı yığının bir parçasını almak yeterliydi; örneğin denizden gelip denize dönen Scyld&rsquo;in gömme törenini. Bir kez bile adı geçmemesine karşın, Winthrop kendisinin hedef alındığını hissediyordu. Bunun pek önemi yoktu, ama öğretme yöntemine saldırılmasını kabul edemiyordu.</p>

  <p class="p10">Zaman sıkıştırıyordu. Winthrop yansız kalmak istiyordu ve herkesin üzerinde konuştuğu Einarsson&rsquo;un yazısının, kararını etkilemesine izin veremezdi. Locke ile İzlandalı arasında seçim yapabilmek için az güçlük çekmedi. Bir sabah Winthrop bölüm yöneticisi Lee Rosenthal ile görüştü ve öğle sonrasında Einarsson, Wisconsin kongresine katılmak üzere resmen görevlendirildi.</p>

  <p class="p10">Yola çıkma tarihi olan 19 Mart&rsquo;tan bir gün önce Einarsson, Ezra Winthrop&rsquo;un çalışma odasında göründü. Winthrop&rsquo;a veda ve teşekkür etmeye geldiğini söyledi. Pencerelerden biri, iki yanı ağaçlı, bir ara sokağa bakıyordu ve iki adamın çevresi kitap raflarıyla doluydu; Einarsson &ldquo;<span class="t14">Edda Islandorm</span>&rdquo;un ilk parşömen baskısını tanımakta gecikmedi. Winthrop ona görevini en iyi biçimde yerine getireceğinden emin olduğunu ve teşekkür etmesine hiç gerek olmadığını söyledi. Yanılmıyorsam görüşmeleri uzun sürdü.</p>

  <p class="p10">&ndash; Açık konuşalım, dedi Einarsson. Üniversitede, yöneticimiz Lee Rosenthal&rsquo;in bizleri temsil etme görevini bana sizin öğüdünüz üzerine verdiğini bilmeyen yok. Sizi düş kırıklığına uğratmamak için elimden geleni yapacağım. İyi bir Germen dilleri uzmanıyım; anadilim sagaların dili ve Anglosakson&rsquo;u İngiliz meslektaşlarımdan daha iyi telaffuz edebiliyorum, öğrencilerim &ldquo;cunning&rdquo; yerine &ldquo;cyning&rdquo; diyorlar ve derslerde sigara içmenin, hipi kılığında gelmenin kesinlikle yasak olduğunu biliyorlar. Talihsiz rakibimi eleştirmem ise olabilecek en tatsız şeydir; &ldquo;mazmun&rdquo; konusunda yalnızca özgün kaynakları değil, Meissner&rsquo;in ve Marguart&rsquo;m anlamlı çalışmalarını da incelediğini kanıtlıyor. Bütün bu önemsiz şeyleri bir yana bırakalım. Size bir açıklama borcum var.</p>

  <p class="p10">Einarsson bir süre durdu, pencereden dışarı bir gözattı ve özetledi:</p>

  <p class="p10">&ndash; Yurdumdan 1964 yılı sonunda ayrıldım. Biri uzak bir ülkeye göç etme kararına varınca, bu ülkeyi kavrama zorunluluğu kaçınılmaz olarak kendini gösteriyor. Kesinlikle filoloji yönü ağır basan ilk iki küçük yapıtımın tek amacı yeteneklerimi kanıtlamaktı. Kuşkusuz bu yeterli değildi. Maldon Savaşı beni her zaman ilgilendirmişti ki hemen hemen tamamını ezbere okuyabilirim. Yale Üniversitesi&rsquo;ni, hazırladığım eleştirel basımı yayımlamaya razı ettim. Bildiğiniz gibi, şiir bir İskandinav zaferini anlatıyor, ama sonraları İzlanda sağalan üzerindeki etkisini öne süren sava gelince, kabul edilemez ve saçma buluyorum. Anadilleri İngilizce olan okurları pohpohlamak amacıyla ortaya attım.</p>

  <p class="p10">Konunun özüne geliyorum; <span class="t14">Yale Quarterly</span>&rsquo;deki saldırgan makaleme. Bildiğiniz gibi benim yöntemimi doğruluyor ya da doğrulamaya çalışıyor; ama karışık bir öyküyü ardarda gelen çözümlenemez üç bin dizelik bir yığınla öğrencileri sıkıntıya boğmakla birlikte karşılığında, onlara eğer yolun ortasında dersleri bırakmazlarsa, Anglosakson yazınının tüm &lsquo;corpus&rsquo;una sahip olmalarını sağlayacak zengin bir sözcük dağarcığı sağlayan sizin yönteminizin sakıncalarını da bilinçli olarak abartıyor. Gerçek amacım Wisconsin&rsquo;e gitmekti. Siz ve ben, sevgili dostum, ikimiz de kongrelerin gereksiz giderlere yolaçan saçmalıklar olduğunu, ama bir &lsquo;curiculum vitae&rsquo; de yararlı olabildiklerini biliyoruz.</p>

  <p class="p10">Winthrop şaşkınlıkla ona baktı. Zeki bir adamdı, ama kongreler ve belki kendisi de kozmik bir şakadan başka bir şey olmayan evren dahil, nesneleri ciddiye alma eğilimi vardı. Einarsson sürdürdü:</p>

  <p class="p10">&ndash; Belki ilk görüşmemizi anımsıyorsunuz. New York&rsquo;tan geliyordum. Bir pazar günüydü; üniversitenin yemekhanesi kapalıydı ve biz Nighthawk'a öğle yemeğine gitmiştik. O gün, çok şey öğrendim, iyi bir Avrupalı olarak, Amerikan İç Savaşı&rsquo;nın kölecilere karşı bir mücadele olduğunu düşünüyordum; siz ise Güney'in Birlik&rsquo;ten ayrılma ve kendi kurumlarını sürdürme hakkına sahip olduğunu savunmuştunuz. Söylediğinize ağırlık kazandırmak için Kuzey&rsquo;den olduğunuzu ve atalarınızdan birinin Henry Halleck&rsquo;in saflarında savaşmış olduğunuzu eklemiştiniz. Birlikçilerin yürekliliklerini bile övmüştünüz. Başka birçoklarından farklı olarak, karşımdakinin kim olduğunu neredeyse anında anlayabilme önsezim vardır. O gün bana yetti. Siz, sevgili Winthrop, tuhaf Amerikalı yansızlık tutkusunun etkisi altındaydınız. Her şeyden önce, yansız olmak istiyorsunuz. Tam bir Kuzeyli okluğunuz için, Güney&rsquo;in davasını anlamayı ve doğrulamayı denediniz. Winconsin&rsquo;e gidişimin sizin Rosenthal&rsquo;e söyleyeceğiniz tek sözcüğe baktığını öğrenince, küçük buluşumdan yararlanmaya karar verdim. Derslerinizde kullandığınız yöntemlere saldırmak, oyunuzu almanın en etkili yoluydu. Makalemi yayımlaması için &ldquo;Quarterly&rdquo;yi sıkıştırdım, alışkanlıkları gereği beni adımın başharfleriyle imzalamaya zorladılar, ama yazarın kimliği üzerine en ufak bir kuşku duyulmaması için elimden geleni yaptım. Hatta birçok meslektaşa sırrımı açtım.</p>

  <p class="p10">Uzun bir sessizlik oldu. İlk bozan Winthrop idi:</p>

  <p class="p10">&ndash; Her şeyi şimdi anlıyorum, dedi. Ben Herbert&rsquo;in eski bir dostuyum, çalışmalarına saygı duyarım; siz, doğrudan ya da dolaylı olarak bana saldırdınız. Oyumu sizden esirgemem, misilleme yapmak olurdu. İkinizin değerlerini karşılaştırdım, sonucu biliyorsunuz.</p>

  <p class="p10">Yüksek sesle düşünüyormuşçasına ekledi:</p>

  <p class="p10">&ndash; Kinci olmadığımdan, belki gururuma boyun eğdim. Gördüğünüz gibi düzeniniz sonuç verdi.</p>

  <p class="p10">&ndash; Düzen yerinde sözcük, diye Einarsson karşılık verdi, ama yaptığımdan pişmanlık duymuyorum. Bölümümüzün yararına en iyisini yapacağım. Wisconsin&rsquo;e gitmeye karar vermiştim.</p>

  <p class="p10">&ndash; İlk Viking&rsquo;imle karşılaşıyorum, dedi Winthrop gözlerinin içine bakarak.</p>

  <p class="p10">&ndash; Bir başka romantik boşinanç. Viking soyundan gelmek için İskandinav olmak yetmiyor. Ailem Protestan kilisesine yürekten bağlı papazlardı; belki onuncu yüzyıl başlarında atalarım Thor'un coşkulu rahipleriydiler. Bildiğim kadarıyla, ailemde denizci hiç olmadı.</p>

  <p class="p10">&ndash; Benimkinde ise bir dolu vardı, diye yanıtladı Winthrop. Buna karşın pek farklı değiliz. İkimizin de ortak bir günahımız var: Gurur. Siz, ustaca tasarladığınız düzeninizle övünmek için beni görmeye geldiniz; ben, dürüst bir adam olmakla övünebilmek için sizin adaylığınızı destekledim</p>

  <p class="p10">&ndash; Bizi birleştiren başka bir şey daha var, dedi Einarsson: Uyruğumuz. Ben Amerikan vatandaşıyım. Yazgını uzaklardaki Thule&rsquo;de değil, burada. Bana, bir pasaportun insanın doğasını değiştirmeyeceğini söyleyeceksiniz.</p>

  <p class="p10">El sıkıştılar ve ayrıldılar.</p>
</body>
</html>
