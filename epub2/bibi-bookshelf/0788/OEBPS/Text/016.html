<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3">&nbsp;</p>

  <h1 class="h11"><a id="ncx374"></a><a id="a50"></a>AYNA VE MASKE</h1>

  <p class="p10">Clontarf Savaşı bitmiş, Norveçli düşman utanç ve bozgunu tatmıştı. Büyük İrlanda Kralı Ozan&rsquo;a seslendi:</p>

  <p class="p10">En parlak başarılar sözcüklerle perçinlenmezse ışıltılarını kaybederler. Senden zaferinin türküsünü söylemeni, övgüler düzmeni istiyorum. Ben Aereas olacağım, sen de benim Vergilius&rsquo;um. İkimizi de ölümsüzleştirecek olan bu işin üstesinden gelebilir misin?</p>

  <p class="p10">&ndash; Evet Kralım, dedi Ozan. Ben büyük Ollan'ım. Nazım tekniklerini inceleyerek on iki kış geçirdim. Gerçek şiirin üzerine kurulduğu üç yüz altmış efsaneyi ezbere bilirim. Ulster ve Munster şiir dizileri harpımın tellerindedir. Yasalarımız dilin en eski sözcüklerini ve en karmaşık eğretilemelerini kullanmama izin veriyor. Sanatımızı, iyiyi kötüden ayırt edemeyenlerin ellerine düşmekten, saygısız gözlerden koruyan sırları bilirim. Bitkilerin gücü, yıldız falcılığı, matematik ve din yasaları bilgilerimdedir. Ozanlar yarışmasında tüm hasımlarımı yendim. Cüzam dahil, bütün deri hastalıklarını kışkırtan hiciv alanında kendimi yetiştirdim. Senin için savaşırken kanıtladığım gibi, kılıç kullanmada da ustayımdır. Tek bilemediğim, bana yaptığın bağışa teşekkür etmek.</p>

  <p class="p10">Kendinden başkaları uzun söylevlere başlayınca kolayca yoruluveren Kral, rahatlayarak yanıtladı:</p>

  <p class="p10">&ndash; Bütün bunları eksiksiz biliyorum. Kısa bir süre önce bülbülün İngiltere&rsquo;de öttüğü söylendi bana. Yağmurlar ve karlar geçip, bülbül Güney&rsquo;deki topraklardan geri döndüğünde, bana övgü olan şiirini, saray erkânı ve Ozanlar Okulu önünde okuyacaksın. Sana tam bir yıl veriyorum. Her harfi, her sözcüğü inceden inceye işleyeceksin. Ödülün, biliyorsun ki hem benim krallık şanıma, hem de senin uykusuz, esin dolu gecelerine yaraşır olacak.</p>

  <p class="p10">&ndash; Ey Kral, en büyük ödül senin yüzünü görebilmektir, dedi, aynı zamanda dalkavuk olan Ozan.</p>

  <p class="p10">Saygıyla selâmlayıp, huzurdan çekildi, kafasında şimdiden birkaç dize tasarlayarak.</p>

  <p class="p10">Salgınlar ve ayaklanmalarla dolu bir yıl geçmişti; Ozan övgü şiirini sundu. Yavaş yavaş, güvenle, elyazmasına hiç gözatmadan okudu. Kral bir baş sallamasıyla onayladı. Herkes, kapılara yığılmış ve tek sözcük bile duymamış olanlar da Kral&rsquo;ın hareketini taklit etti. Sonunda Kral konuştu:</p>

  <p class="p10">&ndash; Emeğini onaylıyorum. Başka bir zafer bu. Her sözcüğe gerçek anlamını, her ada geçmişin ozanlarının verdiği belgeci vermişsin. Tüm şiirde bir tek imge yok ki, klasik yazarlar kullanmamış olsun. Savaş güzel bir insan örtüsü ve kan kılıcın suyu. Denizin kendi Tanrıları var ve bulutlar geleceği bildirirler. Söz sanatlarının kurallarını ve ölçülerin iyi bir bileşimini ustaca bağdaştırmışsın; uyakların, ses yinelemelerinin, yarım uyakların üstesinden gelmişsin. Bütün İrlanda edebiyatı yokolmuş olsaydı bile -absit omen- klasik Od&rsquo;unla hiçbir şey kaybolmadan yeniden kurulabilirdi. Otuz yazıcı, şiirini on iki kez kopya edecekler.</p>

  <p class="p10">Kısa bir sessizlikten sonra, yeniden başladı:</p>

  <p class="p10">&ndash; Bütün bunlar iyi, ama buna karşın hiçbir şey ortaya çıkmadı. Damarlarımızda kan daha hızlı akmıyor. Ellerimiz yaylara uzanmadı. Kimsenin benzi solmadı. Kimse savaş çığlığı atmadı. Kimse Vikinglere karşı koymaya kalkışmadı. Ey Ozan, bir yıl sonra yeni bir övgü şiirini alkışlayacağız. Onayımızın işareti olarak al şu gümüş aynayı.</p>

  <p class="p10">&ndash; Sana şükranlarımı sunuyor ve anlıyorum, dedi Ozan.</p>

  <p class="p10">Gökteki yıldızlar ışık yollarını yinelediler. Bülbül Saksonya ormanlarında öttü yeniden ve Ozan, bir öncekinden daha kısa elyazmasıyla geri geldi. Ezbere tekrarlamadı; gözle görülür bir güvensizlikle, bazı bölümleri sanki kendisi bile tam olarak anlamıyormuş ya da saygısızlık etmek istemezmişçesine geçiştirerek okudu. Metin garipti. Savaşın betimlemesi değildi, savaştı. Bir de Üç olan Tanrı, İrlanda&rsquo;nın pagan ilâhları ve yüzyıllar sonra, Eski Ulu Edda'nın başlarında savaşacak olanlar, savaş kaosu içinde birbirleriyle mücadele ediyordu. Şiirin biçimi de daha az garip değildi. Çoğu bir yüklemin öznesi, tekil bir addı, ilgeçler, alışılmış kullanımdan ayrılıyorlardı. Sertlikle yumuşaklık ardarda birbirini izliyordu. Eğretilemeler keyfiydi ya da öyle görünüyorlardı.</p>

  <p class="p10">Kral çevresindeki edebiyatçılara danıştıktan sonra, şöyle konuştu:</p>

  <p class="p10">&ndash; İlk şiirin için, haklı olarak bugüne kadar İrlanda&rsquo;da yazılmış bütün edebiyatın kusursuz bir özeti olduğunu söylemiştim. Şimdiki, öncekilerin hepsini geride bırakıyor, hatta onları hiçe indiriyor. Şaşırtıyor, hayran bırakıyor, göz kamaştırıyor. Cahillere göre değil, işin erbabı olan az sayıda insan için yazılmış. Fildişi bir çekmece tek örneği koruyacak. Böylesine önemli bir yapıtı üreten kalemden daha yüce bir yapıt bekleyebiliriz.</p>

  <p class="p10">Bir gülümsemeyle ekledi:</p>

  <p class="p10">&ndash; Bizler, bir fabl kişilikleriyiz. Unutmayalım ki fabllarda üç sayısı hükmeder.</p>

  <p class="p10">&ndash; Büyücünün üç armağanı, üçlü ve tartışılmaz üçleme, diye mırıldanabildi. Ozan.</p>

  <p class="p10">Kral sürdürdü:</p>

  <p class="p10">&ndash; Onayımızın işareti olarak al şu altın maskeyi.</p>

  <p class="p10">&ndash; Sana şükranlarımı sunuyor ve anlıyorum, dedi Ozan.</p>

  <p class="p10">Bir yıl geçti. Saptanan günde, saray nöbetçileri Ozan&rsquo;ın yanında elyazmaları taşımadığını fark ettiler. Şaşkınlık içinde Kral onu inceledi; Ozan başka biri olmuşa benziyordu. Zamandan başka bir şey, yüz çizgilerini buruş buruş etmiş ve değiştirmişti. Gözleri, çok uzaklara bakıyormuş ya da kör olmuş gibiydi. Ozan Kraldan kısa bir görüşme için izin istedi. Köleler odadan çıktılar.</p>

  <p class="p10">&ndash; Lirik şiirini yazmadın mı, diye sordu Kral.</p>

  <p class="p10">&ndash; Yazdım, dedi üzüntüyle Ozan. Ama keşke Efendimiz İsa engelleseydi beni.</p>

  <p class="p10">&ndash; Okuyabilir misin?</p>

  <p class="p10">&ndash; Çekinirim.</p>

  <p class="p10">&ndash; Aradığın cesareti bende bulabilirsin, dedi Kral.</p>

  <p class="p10">Ozan şiiri okudu. Tek sözcükten oluşuyordu.</p>

  <p class="p10">Yüksek sesle tekrar etmeyi göze alamayan Ozan ve Kral, sanki gizli bir yakarı ya da sövgüymüş gibi sindirmeye çalıştılar. Kral, ne Ozan&rsquo;dan daha az hayran kalmış, ne de daha az çarpılmıştı. Bembeyaz yüzleriyle, birbirlerine baktılar.</p>

  <p class="p10">&ndash; Gençliğimde, dedi Kral. Batı&rsquo;ya doğru denize açılmıştım. Bir adada, altından yaban domuzlarını öldüren gümüş tazılar gördüm. Bir başkasında yalnızca büyülü elmaların hoş kokusuyla karnımızı doyurduk. Bir üçüncüsünde ateşten duvarlar gördüm. Hepsinden en uzaktakinde ise, gökyüzünü yararak akan ve sularında balıkların ve gemilerin dolaştığı bir ırmak bulunuyordu, işte sana gerçekdışı şeyler, ama bunları, neredeyse hepsini içeren şiirinle karşılaştırmak olanaksız. Hangi büyüden esin aldın?</p>

  <p class="p10">&ndash; Gün ağarırken, diye yanıtladı Ozan, önceleri anlamını kavrayamadığım sözcükleri söyleyerek uyandım. Bu sözcükler bir şiirdi. Bir günah işlediğim duygusuna kapıldım, belki de Tanrı&rsquo;nın bağışlamadığı günahı.</p>

  <p class="p10">&ndash; Bundan sonra ikimizin de işlemiş olduğu, diye mırıldandı Kral. İnsanlara yasaklanmışı, Güzellik&rsquo;i tanımış olmanın günahı. Şimdi, cezasını çekmemiz gerekiyor. Sana bir ayna ve altın bir maske verdim; işte üçüncü ve sonuncu armağanım.</p>

  <p class="p10">Sağ avucunun içine bir hançer yerleştirdi.</p>

  <p class="p10">Bütün bildiğimiz; Ozan&rsquo;ın saray çıkışında kendini öldürdüğü; Kral&rsquo;ın ise bugün, bir zamanlar krallığı olan şu İrlanda topraklarını bir baştan öbürüne dolaşıp duran bir dilenci olduğu; ve şiiri asla tekrarlamadığı...</p>
</body>
</html>
