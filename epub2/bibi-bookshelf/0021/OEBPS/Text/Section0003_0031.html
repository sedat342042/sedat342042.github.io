<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>BİR IŞIKTAN GEÇERKEN</h1>

  <p>Yokuş biter bitmez, aniden, eskiyip sararmış, ama eskidikçe de parlaklaşmış bir resimden çıkar gibi, üstünde solgun bir eflatunla çizilmiş şekiller bulunan, iri ve ışıklı bir ay, sarı buğudan ışıklarıyla aydınlattığı gök yüzünden çıkıp yolu kesti.</p>

  <p>Birden hayat çıplaklaşıp kayboldu, bu garip, etkileyici ve masalsı ışığın içinde.</p>

  <p>Ben kayboldum.</p>

  <p>Bütün yaşadıklarım kayboldu .</p>

  <p>Eflatun resimli eskimiş ve eskidikçe parlaklaşmış sarı bir ışık her şeyi tek bir âna, tek bir ışığa döndürdü .</p>

  <p>Geçmiş ve gelecek, kendi zamanlarını kaybettiler, varoldukları andaki şekillerinden, renklerinden, kokularından soyundular ve hep birlikte o ışığın koynuna girip eridiler.</p>

  <p>Bir ışık gibi akan çocukluğum oradaydı, güzel saçlı kadınlarım, aşklarım, kapılarında babamı aradığım hapishaneler, annemin pırıldayan gözleri, okuduğum kitaplar, benim yazdıklarım, miting alanları, vurulan gençler, sabaha karşı insanları toplayan askeri kamyonlar, dans partileri, eski şarkılar, öpüşmeler, yıldız yıldız sevişmeler, "artık beni sevmiyorsun" diyen gözyaşları, kızıl flamalı işçiler, sinemalar oradaydı.</p>

  <p>Hepsi aynı anda ve bütündü, o parlak aydınlığın içinde öylesine kaynaşmışlardı ki hiçbirini öbüründen ayırmak mümkün değildi.</p>

  <p>Bütün duygular, rüzgârda koşan bir atın yelesi gibi birbirlerinin üstüne kapanıp karışıyorlardı ve birbirleri ne sarılan o duygular hayata ve ölüme benziyorlardı, ne yana gittiğimi, ölüme mi hayata mı kavuşacağımı kestiremiyordum.</p>

  <p>Hepimiz, yol, ben, duygularım, geçmişim, geleceğim, hayat ve ölüm tek bir âna, tek bir ışığa asılı kalmıştık.</p>

  <p>Garip ve masalsı bir aydınlık bizi içine doğru çekiyordu.</p>

  <p>O ışığın içinde hareketsiz duran yüzüm aynı zamanda çok da hareketliydi, kâküllü bir oğlan oluyor, bıyıklı bir delikanlıya dönüyor, sakalları uzuyor, beyazlaşıyor, sonra yeniden kâküllü çocuk oluyordu.</p>

  <p>Yüzümün her yanında kadınlar vardı ve bütün kadınlar birbirine değiyordu.</p>

  <p>Bazıları soluk bir eflatunluğun çizgilerine doğru çekiliyor, bazıları ışıkla öne çıkıyordu.</p>

  <p>Sesler de bir bütündü, fısıltılar ve çığlıklar bir aradaydı, silah sesleri şarkılara karışıyordu.</p>

  <p>Her şey, olduğu şey olmaktan çıkmış, bir başka şey olmuş, ama gene de kendi kimliğini yitirmemişti, hepsini görüyordum, ama hiçbiri tek değildi artık, hepsi bir bütünün parçasıydı. Çam ağaçlarının kokusuna benzer bir kokusu vardı her şeyin, kadın parfümleri, kan kokusu, barut dumanı, aşkla terlemiş bedenlerin buğusu bu ortak kokunun içindeydi.</p>

  <p>Masalsı, garip bir ışığın içinde hep birlikte korkularımız, yüzlerimiz, seslerimizle asılı kalmıştık.</p>

  <p>Zaman incecik bir çizgi olmuş, önündeki ve ardındaki bütün zamanları kendi içine almıştı.</p>

  <p>Ben kayboldum.</p>

  <p>Bütün yaşadıklarım kayboldu.</p>

  <p>Hayatı çırılçıplak eden bir ışığın içinden kaybolarak geçtik.</p>

  <p>Işık arkada kaldı, her şey eski haline döndü, zaman genişleyip iki uca doğru yayıldı, olaylar birbirinden kopup zaman içlerindeki yerlerini aldılar, kadınlar uzaklaştılar, silah sesleri şarkılardan ayrıldı, mitingler sevişmelerden çekildi, ışıklarla kesilen yol yeniden açıldı önümde. Ve ben geçtim.</p>

  <p>Hayata mı ölüme mi gittiğimi bilmeden geçtim bir ışığın, bir ânın içinden.</p>

  <p><br /></p>
</body>
</html>
