<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>DENİZALTI</h1>

  <p>Çocukken, kendime ait küçücük bir denizaltını olmasını isterdim, binip derinlere, kalabalıklardan uzaklara gidebileceğim, beni insanlardan ve hayattan saklayacak, zırhıyla beni kucaklayıp koruyacak bir denizaltı. Sonra yazıyı keşfettim, yazılardan bir denizaltı yapılabileceğini.</p>

  <p>Nietzsche, kendi denizaltısını delilikten yaptı.</p>

  <p>Kırk yaşındayken, yüzünü bile görmediği yirmi yaşındaki bir genç kıza âşık olduğuna karar verdi. Sonra gördü o kızı. Delilik aşk kılığında geldi ona.</p>

  <p>Ne yazık ki, âşık olmak için seçtiği kız, o her görenin vurulduğu Andree Lou Salome, kendi bencilliğinden oluşmuş bir denizaltıyla dolaşıyordu insanların arasında. Çok zeki ve çok güzeldi. Kendi kitaplarını yazmaya hazırlanıyordu.</p>

  <p>Nietzsche dâhiydi, Salome zeki.</p>

  <p>Zekâ, dehayı sevmedi.</p>

  <p>Dâhi, zeki olana tutuldu.</p>

  <p>Aradaki yaş farkına rağmen, daha çocuk olan, daha güçsüz olan, daha şaşkın olan ve delirmeye daha yakın duran dâhiydi.</p>

  <p>Daha yirmi beş yaşındayken yazdığı kitapla felsefe dünyasını sarsan, Avrupa'nın en büyük beyinlerinden biri, bir gün bir ata "sevgilim" diye sarılıp ağlayarak derazakısına bindi ve delilik denizinin derinlerine doğru gitti.</p>

  <p>Bir daha geri dönmedi.</p>

  <p>Kadınlara duyduğu öfkeyle yazdığı bir satır, kadınlara kızan her erkeğin tekrarladığı bir slogana dönüştü:</p>

  <p>"Bir kadınla buluşmaya gidiyorsan, yanına kırbacını almayı unutma."</p>

  <p>Nietzsche, sevilmediği için öldü.</p>

  <p>Edgar Allan Poe, sevdiğini kaybettiği için.</p>

  <p>Sefalet içinde süren hayatlarına daha fazla dayanamayan karısı vereme yakalanıp gün be gün eriyerek ayrıldı bu dünyadan.</p>

  <p>Poe, yazılardan yaptığı denizaltılarla, duyduğu acıdan uzaklaşmasına, istediği derine inmesine imkân olmadığını düşünüp içkiden yeni denizaltılar yaptı.</p>

  <p>Bir daha dönmemek için gittiğinde yaşı Nietzsche'ninkinden daha fazla değildi.</p>

  <p>"Morg Sokağı Cinayeti" kitabıyla, edebiyattaki "bilinç akımı "nın ilk örneğini vermişti, çağrışımlar zincirinin insan beyninde nasıl halka halka birbirine eklendiğini, bu cinayet romanında anlatmıştı.</p>

  <p>Çaykovski, notalardan yapılmış bir denizaltıyla derinlere iniyordu.</p>

  <p>Bir kadınla bir erkek arasına sıkıştı gemisi. Kadın, ona sahip çıkan, destekleyen, varlıklı ve güzel bir kadındı. Çaykovski ise bir erkeğe âşıktı.</p>

  <p>Bir erkeğe duyduğu aşkı, ne o kadın ne de müzik çevreleri affetti. Daha sonra milyonlarca insanın zevkle dinleyeceği son eserlerini sevmediler.</p>

  <p>Tifo salgınının kol gezdiği Moskova'da bir lokantada, "bir bardak su" istedi o da. Yanında oturan kardeşi, "kapalı şişe su getirin" dedi. Çaykovski, "hayır çeşme suyu istiyorum" diye ısrar etti. Çeşme suyunu içti.</p>

  <p>Ve tifo oldu.</p>

  <p>Bir erkeğe duyduğu aşk, bir bardak suyla bitti.</p>

  <p>Notalarla, bir bardak sudan oluşan bir denizaltıydı onun bindiği.</p>

  <p>Baudelaire ile Van Gogh orospulara âşık olmuşlardı, biri bir kulağını kesip, diğeri kokain tozlarının arasına dalıp bindi denizaltısına.</p>

  <p>Napolyon ise, yetersiz erkekliğiyle, Taleyran'ın eski metresi olan azgın bir kadına tutulmuştu, en büyük imparatorlukların bile mutluluk getirmediğini fark ettiğinde, "Avrupa'yı birleştirme" hayalinden bir denizaltı yapıp savaşlarıyla bindi denizaltısına.</p>

  <p>Hepsinin başka başka denizaltıları oldu.</p>

  <p>Çocukken, kendime ait küçücük bir denizaltını olmasını isterdim, binip derinlere, kalabalıklardan uzaklara gidebileceğim, beni insanlardan ve hayattan saklayacak, zırhıyla beni kucaklayıp koruyacak bir denizaltı.</p>

  <p>Denizaltı diye bir yazı yazıp bindim ben de kendi denizaltıma.</p>
</body>
</html>
