<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>SIRADAN CÜMLELER</h1>

  <p>Bana sorarsanız, bu işin en büyük ustası Hemingway'di, çok sıradan cümlelerden oluşan bir diyalog yazar ve sizin o konuşmayı yapan insanların bütün hayatını anlamanızı sağlardı.</p>

  <p>Aysberg tekniği, diyordu buna.</p>

  <p>Küçücük bir parçayı gösteriyor, görünmeyen büyük parçayı, o parçadan hiç söz etmeden ortaya çıkarıyordu.</p>

  <p>Bir kızla bir oğlanın bir istasyondaki konuşmalarını anlatan Beyaz Fil Tepeleri, kısa hikâyeciliğin parlak şaheserlerinden biri olmuştu, bütün acı, bütün özlem sıradan cümlelerin içindeydi.</p>

  <p>Sizin her gün söylediğiniz cümlelerin bildik sözcüklerinde.</p>

  <p>İspanyolların dâhi rejisörü Bunuel, ilk filmini birlikte yaptığı çocukluk arkadaşı Salvador Dali'yi, "iri kadın kalçaları" üzerine söylediği sıradan bir cümleyle kaybetmişti.</p>

  <p>Bir gün bir gezintide, "ben iri kalçalı kadınlardan hoşlanmam" demişti.</p>

  <p>Paul Eluard'dan boşanıp Dali'yle evlenmiş olan Ga-la'nın kalçaları iriydi.</p>

  <p>Dostluk bir cümleyle bitti.</p>

  <p>Aradan uzun yıllar geçti.</p>

  <p>İkisi de iyice yaşlandığında, Bunuel, Dali'ye bir haber gönderdi:</p>

  <p>— İkimiz de çok yaşlandık, son bir şampanya içelim birlikte.</p>

  <p>Cevap çok sıradan bir cümleydi:</p>

  <p>— Ben artık şampanya içmiyorum.</p>

  <p>Şampanya içilmiyordu artık ve birbirlerini göremeden öldüler.</p>

  <p>Çehov, piyeslerinde sıradan cümlelerle bütün bir hayatın hüznünü dokurdu.</p>

  <p>Silik bir kasaba öğretmeni, kırık bir sesle, "Bu yıl kış erken geldi Varvara Aleksandrova" derdi ve karlı steplerin ıssızlığı, sevdiği kadına bir türlü ulaşamayan âşık bir adamın tüm yalnızlığıyla birlikte sıradan bir cümleden sizin içinize akardı.</p>

  <p>Hikâyelerde, piyeslerde, ünlülerin anılarında dolaşan o sıradan cümleler, hayatın görünmeyen yanlarını peşlerine takıp ortaya çıkarırlardı.</p>

  <p>Çehov'un Martı piyesinde, ünlü bir yazara âşık olan genç kız, kendisi de sahnelerde ün kazanmak için evinden uçup gittikten sonra, kanatları kırılmış yaralı bir kadın olarak geriye döndüğünde yeniden karşılaştığı yazara, "Ben bir martıyım" derdi, sonra eklerdi: "Hayır, hayır, ben bir martı değilim."</p>

  <p>O tek cümleyle kızın kırık kanatları değerdi size.</p>

  <p>Seyrettiklerinizde, okuduklarınızda olduğu gibi sizin hayatınızda da, en büyük gerçekler sıradan cümlelerle açıklanırdı.</p>

  <p>Aşklar sıradan cümlelerle başlar, ilişkiler sıradan cümlelerle biter, dostluklar sıradan cümlelerle terk edilir, acılar sıradan cümlelerle dile getirilirdi.</p>

  <p>Bazen "bu akşam ne kadar güzel deniz" dediğinizde mutluluğunuz anlaşılırdı.</p>

  <p>Bazen, "bu yıl kış erken geldi" dediğinizde bir terk edilişin yalnızlığı çınlardı sesinizde.</p>

  <p>Bazen, "biliyor musun, özledim o uzun yürüyüşleri" dediğinizde, bu, "ben seni hâlâ seviyorum" manasına gelirdi.</p>

  <p>Bazen uzun sürmüş bir ilişkiyi bitirebilecek soru, olağan bir sesle ve sıradan bir cümleyle sorulurdu:</p>

  <p>— Sen daha önceden tanıyor muydun o kadını?</p>

  <p>Hayat, o sıradan cümlelerin içinde saklıdır, acılar, aşklar, özlemler, yalnızlıklar, kuşkular, kıskançlıklar hep o sıradan cümlelerin eteklerinin altındadır.</p>

  <p>Dali artık şampanya içmiyordur, taşralı öğretmen için kış erken gelmiştir, genç kız "martıdır, hayır, hayır martı değildir", "bu akşam ne kadar da güzeldir deniz."</p>

  <p>Gerçekleri sıradan cümleler söyler bize.</p>

  <p>Hayatımızı onlar belirler.</p>

  <p>Bir de büyük cümleler vardır, kılıç kılıca değer gibi sakırdayan, meşaleler gibi parıldayıp alevler gibi yakan büyük cümleler.</p>

  <p>O büyük cümleler de bize yalanları söyler.</p>
</body>
</html>
