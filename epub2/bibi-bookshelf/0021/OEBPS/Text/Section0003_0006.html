<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>DURACAKSIN</h1>

  <p>Acı, ağulu dikenler gibi ruhuna dolandığında, öfke kızıl bir küheylan gibi koşturduğunda, keder yaşlı bir ağaç gibi üstüne yıkıldığında, duracaksın, durup gümüş bir su gibi akan sabahın tazeliğine bakacaksın, sana iki yüz yıl önceden haberler taşıyan alaycı kargaların sesini dinleyeceksin, çiçeklerini koklayıp derin bir soluk alacaksın.</p>

  <p>Ölüm seni kuşattığında, tam da o sırada, hayatı düşüneceksin.</p>

  <p>Acıyı, öfkeyi, kederi ulu bir gölgeliğe yatıracaksın bir zaman, "dinlenin biraz" diyeceksin.</p>

  <p>Bir inci avcısı gibi, ta derinlere dalıp tek tek bütün istiridyeleri açarak, bir sevinç arayacaksın.</p>

  <p>Hayaller kuracaksın.</p>

  <p>Hatıralarını bir daha gözden geçireceksin.</p>

  <p>Sevdiklerini düşüneceksin ve seni sevenleri.</p>

  <p>Özlediklerini düşüneceksin ve seni özleyenleri.</p>

  <p>Teninde iz bırakanları ve senin izini taşıyan tenleri.</p>

  <p>Seni şakalarıyla güldürenleri ve senin şakalarına gülenleri.</p>

  <p>Sevinçlerini, hayallerini, hatıralarını, sevdalarını, sevişmelerini, özlemlerini, şakalarını bir bir yerleştireceksin içine, hayat denilen mucizenin sana verdiği armağanları sıkıca kucaklayacaksın.</p>

  <p>Ölüm her yandan üstüne saldırıp seni kuşattığında, tam da o zaman, hayatı düşüneceksin.</p>

  <p>Güzel bir haber gelecek belki yarın sabah.</p>

  <p>Belki bir mektup alacaksın.</p>

  <p>Sana gülümsemesini çok istediğin biri gülümseyecek belki sana.</p>

  <p>Serüvenci gemiciler gibi meçhul denizlerde kaybolduğunda, tam da o zaman, karanın bir gün görüneceğini düşüneceksin.</p>

  <p>Gözcünün, "kara göründü" diye bağırdığını hayal edeceksin.</p>

  <p>Kara hiç görünmese bile, hiç olmazsa neyi aradığını ve neyi kaybettiğini bileceksin, çektiğin onca fırtınanın, varmayı umduğun o umutlu hedefle mana kazandığını anlayacaksın.</p>

  <p>Her şeyi kaybetsen de hayallerini kaybetmeyeceksin.</p>

  <p>Neyi aradığını hiç unutmayacaksın.</p>

  <p>Sevinçleri ne kadar hatırlarsan, acının derinliğini o kadar kavrayacaksın.</p>

  <p>Yaşadığın ve yaşayabileceğin güzel şeyleri ne kadar çok düşünürsen öfken o kadar keskinleşecek.</p>

  <p>Karanlık inerken ışığa daha dikkatli bakacaksın.</p>

  <p>Geleceğinle arana dibinde canavarların dolaştığı bir uçurum koyduklarında, nasıl biteceğini bilmediğin atlayışını yapmadan önce, geçmişine, sevinçlerine, hayallerine yaslanıp güç alacaksın.</p>

  <p>Sevdiğin bir türküyü mırıldanmaktan hiç vazgeçmeyeceksin.</p>

  <p>Bir çiçek iliştireceksin yakana.</p>

  <p>Ölüm seni kuşattığında, tam da o zaman, hayatı düşüneceksin.</p>

  <p>En azgın, en ihtiraslı sevişmelerini...</p>

  <p>En çılgın hayallerini...</p>

  <p>En çağıltılı kahkahalarını...</p>

  <p>Belli olmaz, belki yarın sabah bir haber alacaksın.</p>

  <p>Acı, ağulu dikenler gibi ruhuna dolandığında, öfke kızıl bir küheylan gibi koşturduğunda, keder yaşlı bir ağaç gibi üstüne yıkıldığında, duracaksın, durup gümüş bir su gibi akan sabahın tazeliğine bakacaksın, sana iki yüz yıl önceden haberler taşıyan alaycı kargaların sesini dinleyeceksin, çiçeklerini koklayıp derin bir soluk alacaksın.</p>

  <p>Ölüm seni kuşattığında, tam da o sırada, hayatı düşüneceksin.</p>

  <p>Acıyı, öfkeyi, kederi ulu bir gölgeliğe yatıracaksın bir zaman, "dinlenin biraz" diyeceksin.</p>

  <p>Onları, şefkatle dinlendireceksin.</p>

  <p>Çünkü onlara yine ihtiyacın olacak.</p>
</body>
</html>
