<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>VAKİT, GÜL MEVSİMİ</h1>

  <p>Vakit gül mevsimidir şimdi, gül yapraklarına benzer sabahlar, pürüzsüz ve yumuşak; iğdeler, ıhlamurlar, güneş çarptıkça parlayan gümüşi yaprakları ve baygın kokularıyla çiçekler açarlar, dünya bir daha doğurur kendini, geceler hanımeli kokar, gül kokar.</p>

  <p>Ve biz bu gül mevsiminde bir kere daha yeniliriz.</p>

  <p>Ne kadar çok yeniliriz biz.</p>

  <p>Tarih, alnı akıtmalı siyah atlar gibi yenilgilerimizi arabasına koşar.</p>

  <p>Bir menzilden bir menzile tarihi bizim yenilgilerimiz taşır.</p>

  <p>Zaferlerimiz az bizim, ama yenilgilerimiz zaferlerden de parlak.</p>

  <p>Kendini yetiştiren adamı diktatörlüğe hevesleniyor diye bıçaklayan Brütüs, inandığı düşünceleri ve halkı için en sevdiği insanı öldürüp "ihanetin" unutulmaz simgesi olmayı kabullenen dürüst genç, orduları Makedon dağlarında bencil ve haris Ogüstüs'ün orduları tarafından dağıtılınca, bir kaya dibinde kendi kılıcını uşağının eline tutuşturup "sıkı tut bunu" diyerek kendini kılıcının üstüne attığında yenildik biz.</p>

  <p>İnancı için "hain" olan adam ham deriden zırhını kendi kılıcıyla parçaladığında yenilgiyi gördük biz mor ışıltılı Makedon dağlarında.</p>

  <p>Fransız Devriminin ateşli çocuğu Danton, diktatörlüğe koşan Robespierre karşısında yenilgiye uğradıktan sonra yakası kesilmiş bol beyaz gömleğiyle yürüyüp idam sehpasının dibinde ensesi tıraş edilen başını giyotin bıçağına koyarak, "bu başı halka göster, buna değer" dediğinde yenildik.</p>

  <p>Papaz libasları giyinmiş bir kışkırtıcı ajana uyarak saraya yürüyen işçiler, Çar'ın yazlık sarayının kapısında kılıçtan geçirildiklerinde de yenilen bizdik.</p>

  <p>Atından düşmesin diye askerleri tarafından eğerine bağlanan Kuyucu Murat Paşa, yüz binlerce insanı öldür-tüp kuyulara attırdığında da biz yeniliyorduk.</p>

  <p>Talihsiz ve çirkin bir yüzün ardında pırıltılı bir beyin taşıyan Rosa Lüksemburg, topal bacağıyla seke seke kaçmaya uğraşırken, karanlık bir su kanalının kıyısında kıstırılıp öldürüldüğünde de biz yenildik.</p>

  <p>Abdülhamit'i deviren İttihatçılar köprü üstünde gazetecileri vurduklarında da yenilgi bizim hanemize yazıldı.</p>

  <p>Ne çok yenildik.</p>

  <p>Ne kadar çok yenildik.</p>

  <p>Fransız direnişçileri lacivert bereleriyle köşe başlarında Alman SS'leri tarafından kurşuna dizildiğinde de biz yeniliyorduk.</p>

  <p>Franco'nun askerleri cumhuriyetçileri ortak mezarlarının başına dikip kamyonların arkasına monte ettikleri ağır makinelilerle taradıklarında da yeniliyorduk biz.</p>

  <p>İran'da Şah'ın göğüsleri sırmalı muhafızları üniversiteleri basıp güzel gözlü Acem kızlarının ırzına geçtiklerinde de, Şah'ı devirenler Komünist Partisi Tudeh'in üyelerini astıklarında da biz yenildik.</p>

  <p>Sacco ile Vanzetti idama gittiklerinde de, Rosenberg'leri elektrikli iskemleye oturttuklarında da yenilen biz olduk.</p>

  <p>Biz çok yenildik.</p>

  <p>Ne kadar çok yenilgi gördük biz.</p>

  <p>1 Mayıs'ta Amerika'da mavi üniformalı, düşman bakışlı polisler grevci işçileri kuşatıp grev çadırlarını ateşe verdiklerinde biz yeniliyorduk.</p>

  <p>Sabahattin Ali'yi Meriç kıyısında bir ağacın dibinde alçakça katlettiklerinde, Nazım'ı yıllarca hapislerde yatırdıklarında, Kemal Tahir'i süründürdüklerinde yenilen bizdik.</p>

  <p>Çok yenildik biz, çok.</p>

  <p>Askeri darbelerden sonra kurulan darağaçlarına çocukları çıkarttıklarında, bu bizim yenilgimizdi.</p>

  <p>Babeuf'ün yattığı zindanda, Gramschi'nin hastalandığı hücrede, Kıvılcımlı'nın neredeyse bütün hayatını tükettiği mapushanede hep bizim yenilgimiz vardı.</p>

  <p>Zafer marşlarından ziyade ağıtlar düştü bizim payımıza.</p>

  <p>Kahkahadan çok ıstırap var geçmişimizde.</p>

  <p>Bizi yendiler.</p>

  <p>Bizi defalarca yendiler.</p>

  <p>Tarih, bizim yenilgilerimizle yürüdü bir menzilden diğerine.</p>

  <p>Galile, çıkarıldığı engizisyon mahkemesinde, kara akbabalar gibi siyah cüppeleriyle kendisine yan odadaki kemik kırma çarkını hatırlatan papazlara "dünya dönmüyor" demek zorunda kaldığında yenilen bizdik, "Güneş Ülkesi"ni yazan Campanella'yı yağlı odunların üstünde yaktıklarında, Thomas Moore'un inatçı başını cellada verdiklerinde yenilen bizdik.</p>

  <p>Parçalanmış bir ziynet kutusu gibi tarihin her köşesine bir mücevher bıraktık biz.</p>

  <p>Zaferlerimiz az bizim, ama yenilgilerimiz zaferlerden de parlak.</p>

  <p>İsa'nın gerildiği haçta bizim yenilgimiz var, Sparta-küs'ün kanlı yüzünde bizim yenilgimiz.</p>

  <p>Faili meçhullere kurban giden binlerce insanda bizim yenilgimiz saklı.</p>

  <p>Işkencehanelerdeki çocuk çığlıklarında bizim sesimiz duyuluyor.</p>

  <p>Ölenler, çile çekenler, ezilenler hep bizim.</p>

  <p>Galip gelen hep onlar.</p>

  <p>Gül mevsimi şimdi, gül yapraklarına benzer sabahlar, pürüzsüz ve yumuşak, iğdeler, ıhlamurlar güneş çarptıkça pırıldayan gümüşi yaprakları ve baygın kokularıyla çiçek açarlar, dünya bir daha doğurur kendini, geceler hanımeli kokar, gül kokar.</p>

  <p>Ve biz bir kere daha yeniliriz.</p>

  <p>Yüzyıllardan beri, bin yıllardan beri bildiğimiz yenilgi gelir kapımızı bir daha çalar.</p>

  <p>Galipler, "tanrıyı ve vatanı sevdikleri" için sevgilerinin karşılığını isterler, özgürlüğümüzü, mutluluğumuzu, geleceğimizi, onurumuzu, hayallerimizi, hayatlarımızı isterler.</p>

  <p>"Tanrıyı ve vatanı" sevdikleri için sevgilerinin kar şılığını isteyenlerin olur zafer.</p>

  <p>Sevgilerinin karşılığında bir şey istemeyenler binlerce yıldan beri yenilirler.</p>

  <p>Biz yeniliriz.</p>

  <p>Biz çok yenildik.</p>

  <p>Ve bir gül mevsiminde sanki bir daha yenileceğiz.</p>

  <p>Brütüs bir kere daha atacak kendini kılıcının üstüne, Danton bir daha uzatacak başını giyotine, Campanella bir daha yakılacak, Galile bir kez daha "dünya dönmüyor" demeye zorlanacak, Rosa Lüksemburg'u gene öldürecekler, Nazım bir daha yatacak hapislerde, gençler bir daha idam edilecek, çocuklar bir kez daha işkenceden geçecek, Rosenberg'ler bir daha oturacak elektrikli sandalyeye, 1 Mayıs'ta işçiler gene kıyıma uğrayacak, direnişçiler gene kurşuna dizilecek, Franco'nun askerleri cumhuriyetçileri bir daha toplu mezarların başında makinelilerle tarayacak, gazeteciler bir daha vurulacak köprü başında, aydınlar gene menfaya yollanacak.</p>

  <p>Biz bir daha yenileceğiz.</p>

  <p>Biz çok yenildik.</p>

  <p>Tarihin arabasını, alnı akıtmalı siyah atlar gibi çekti bizim yenilgilerimiz.</p>

  <p>Gül, iğde, ıhlamur kokuları arasında bizi gene yenecekler, zafere ve öldürmeye alışkın olanların ayak sesleri duyuluyor gene.</p>

  <p>Biz yenilmeye alışığız.</p>

  <p>Tarihin atlarıyız biz.</p>

  <p>Biz yenilerek koşarız ve ne garip, galipler teker teker silinirken sahneden, biz hep kalırız.</p>
</body>
</html>
