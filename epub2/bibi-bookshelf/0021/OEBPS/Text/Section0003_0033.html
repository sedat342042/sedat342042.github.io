<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>İKİ SESİMİZ OLMALI</h1>

  <p>İki sesimiz olmalı şimdi.</p>

  <p>Biri aşka açılmalı, biri dövüşe.</p>

  <p>Biri uzaklardan bir kadını çağırır gibi, değmediğin bir tenin ısısını değmeden hisseder gibi usul olmalı, özlemle kısılmak, umutla fısıldamak.</p>

  <p>Anlatmalı.</p>

  <p>Hayata ve aşka dair konuşmalı, hem şaşkın çocuk gözleri gibi saf olmalı hem yosma akşamlar gibi edepsizliklere doğru kararmalı.</p>

  <p>Öyle bir ses olmalı ki, duyan yaşamak ve sevişmek için titremeli.</p>

  <p>İki ses gerek bize şimdi.</p>

  <p>Biri bir gece baskınında ovulu uyandırır gibi, çıplak kılıçların üstüne çırılçıplak yürür gibi gür olmalı, yiğitçe yükselmeli, öfkeyle tütmeli.</p>

  <p>Haykırmak.</p>

  <p>Ölüme ve kavgaya dair konuşmalı.</p>

  <p>"Hayır" diye dikilmeli, "despotlara karşıyım, doğarken de karşıydım ölürken de karşı olacağım, tanklarınızı ve toplarınızı istemiyorum, darbelerinize baş eğmeyeceğim, siz korkuttukça korkumu daha derinlere gömeceğim."</p>

  <p>Üniformalarıyla ya da cüppeleriyle gelip silahlarını gösterdiklerinde, öyle bir ses olmalı ki, gülümsemeli, bir sırtlan sürüsü gördüğünde gülümseyen bir aslan gibi gülümsemeli.</p>

  <p>Öyle bir ses olmalı ki kükremdi.</p>

  <p>Baş kaldırmalı.</p>

  <p>"Eğilin" diyenlere, "esas siz eğilin" diye cevap vermeli.</p>

  <p>Hep bir sabaha karşı, alacakaranlığın içinden iri gölgeleriyle gelenleri, gene gelmek istediklerinde öyle bir ses olmalı ki, içinden çıktıkları karanlığa geri göndermeli. Öyle bir ses olmalı ki, korkanları, çocuğunu okşar gibi okşayıp "korkma" demeli.</p>

  <p>Malraux'nun o muhteşem pasajını okumalı.</p>

  <p>Çan Kay Şek'in orduları yakaladıkları solcuları, bütün insafsızlıklarıyla lokomotif kazanlarına diri diri atarak yakarken, yanındaki arkadaşına, cebinden çıkarttığı siyanür hapını uzatıp "sen bunu yut, sen dayanamazsın" diyen delikanlıyı anlatmalı.</p>

  <p>"Yanmaktansa korkunuz, ben size cebimdeki siyanür hapını veririm" demeli.</p>

  <p>Güç karşısında eğilip bükülen, yalanlar söyleyen, yaltaklanan bütün o alçakların inadına, öyle bir ses olmalı ki, "olmaz" diye yükselmeli.</p>

  <p>Hep birlikte "olmaz" derseniz, gerçekten de olmaz, bir ses bunu söylemeli.</p>

  <p>Öyle bir ses olmalı ki, korkanlar, ne zaman ellerini bir kadın bacağına uzatsalar, "sen bir korkaksın" diyen o sesi duymalı.</p>

  <p>Öyle bir ses olmalı ki, korkuyla çekilen, susan kadınlar, ne zaman dudaklarına bir erkek dudağı uzansa, "sen erkeğini ve çocuğunun geleceğini sattın" diyen o sesle irkilmeli.</p>

  <p>Şimdi bize iki ses gerekli.</p>

  <p>Biri, yılda bir kez açan bir kar çiçeği gibi her gece aynı heyecanla açmalı, derin bir yara gibi soyunmak, rüzgârda kırılan bir mum alevi gibi kırılmalı.</p>

  <p>Biri, kale kapıları gibi kapanmalı, en ağır zırhlarını kuşanmak, fırtınalarda bile sarsılmamalı. Bizim iki sesimiz olmalı. Biri aşka açılmalı, biri dövüşe.</p>

  <p>Biri sere serpe bir sevişmeye çağırmak, biri börkünün kenarı kürklü bir savaşçı gibi bir savaş çığlığı atmalı. Kendisine kazdırılan mezarının başında kurşuna dizilen Lorca'yla onu kurşuna dizdiren General Franco arasında yapmak zorunda kalacağımız bir seçimde, kimi seçeceğimizi soran bir ses olmalı biri.</p>

  <p>Beatrice'nin güzelliğini anlatmak için Dante'den ödünç alınan bir ses olmalı diğeri.</p>

  <p>Hayata ve dövüşe açmalıyız kapılarımızı.</p>

  <p>Geliyorlar çünkü.</p>

  <p>Kapılarımızı kapamaya geliyorlar.</p>

  <p>Kendi hayatımızı bize zindan yapmaya geliyorlar.</p>

  <p>Mekkâreleri, mehterleri, dalkavuklarıyla geliyorlar. Sizi ezmek, sizi bir kokak, bir kalleş, bir sefil, bir satılmış, bir alçak yapmak için geliyorlar.</p>

  <p>Kirli bir kum gibi akıp gidecek geleceğiniz elinizden.</p>

  <p>Seviştiğinizde, ezilmiş üzüm salkımları gibi sevişeceksiniz, sokaklara çıktığınızda, lekeli çarşaflar gibi dolaşacaksınız.</p>

  <p>Size Lorca'yı bir daha öldürtecekler, Nazım'ı bir daha öldürtecekler, Ahmed Arifi bir daha öldürtecekler.</p>

  <p>Cellat yamakları gibi koparılmış kelleler taşıyacaksınız ellerinizde.</p>

  <p>Bir mezbaha gibi kan kokacaksınız. Geliyorlar çünkü. İki sesimiz olmalı şimdi. Biri sümbül kokmak, biri çelik gibi ışımak. Biri kırlara açılmalı, biri burçlara tırmanmak.</p>

  <p>Biri hayatı alabildiğince kucaklanmalı, biri yaşayabilmek için gerekirse ölümü göze alabilmeli. Biri cilveyle sokulmalı sevdiğine, istekli bir ten gibi sevdayla yakamozlanmalı.</p>

  <p>Biri, gemi direği gibi dik olmalı, öfkeyle yanmalı.</p>

  <p>Zor günlerde bizim iki sesimiz olmalı.</p>

  <p>Ve zor günler bu günler.</p>

  <p>Sesi çıkması gereken birçok insanın sesini kaybettiği günler.</p>

  <p>Korkakların, kendi korkularını bulaşıcı bir hastalık gibi yaymak istedikleri günler.</p>

  <p>Alçakların, hayatın karanlığından kendilerine bir kese altın kapmak için karanlığın tellallığını yaptıkları günler.</p>

  <p>Bizim iki sesimiz olmalı şimdi. Biri aşka açılmalı, bir dövüşe.</p>

  <p>Biri şefkatle çağırmak insanları aydınlığa, biri karanlığı isteyenlere karşı çıkıp isyanla haykırmak. Biri, Gazap Üzümleri'ndeki kadın gibi süt dolu memeleriyle aç bir adamı emzirmeli, biri, Umut romanındaki çılgın cumhuriyetçiler gibi, sokağın başını tutan faşistlerin topunun üstüne, bir kamyona binip canlı bir el bombası gibi bindirmek.</p>

  <p>Biri hayatın güzelliğini anlatmalı, biri hayatı yaşayabilmek için dövüşmek gerektiğini söylemeli.</p>

  <p>Sevinçlerden hiç vazgeçmemeli biri.</p>

  <p>Şarkılarını, şiirlerini söylemeli.</p>

  <p>Bütün şairleri, hayatın o gül kokulu damarlarını, tek tek dolaşmak.</p>

  <p>Çiçekçilerin önünde durup uzun uzun çiçeklere bakmalı.</p>

  <p>Sabahın seherinde, vakti saçlarından yakalayıp günü dudaklarından öpmeli.</p>

  <p>Çocukların başlarını okşamak, gençlere gülümsemeli.</p>

  <p>Dostları hatırlamalı. Hiç vazgeçmemeli.</p>

  <p>Diğeri her şeyden vazgeçmeye hazır olmalı. Öfkesiyle beslemeli kendini.</p>

  <p>Hayatları için hayattan vazgeçenlerin hayatlarını okumalı. Çocuklarının geleceğinin kendine emanet edildiğini bilmeli.</p>

  <p>Silahlara gözlerini dikip kirpiklerini bile oynatmadan bakmalı.</p>

  <p>Lokomotif kazanlarına atılmadan önce dostlara verilecek bir adet siyanür hapını iç cebinde saklamak.</p>

  <p>İsyanın türkülerini dolaştırmak dilinde.</p>

  <p>Bizim iki sesimiz olmalı bu zor günlerde.</p>

  <p>Biri sevdiğine "evet" diye fısıldamak, biri despotlara "hayır" diye naralanmalı.</p>

  <p>Zor günler bunlar.</p>

  <p>Korkakların sesini kaybettiği günler.</p>

  <p>Bizim iki sesimiz olmalı.</p>

  <p>Biri aşka açılmalı, biri dövüşe.</p>
</body>
</html>
