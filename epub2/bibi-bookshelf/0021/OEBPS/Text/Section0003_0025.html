<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>ÇOK MU İÇTENSİNİZ..</h1>

  <p>Nasıl oynamak istiyorsunuz peki bu oyunu?</p>

  <p>Kavı yükseltsek gene oyuna girer misiniz?</p>

  <p>Ya her şeyi biliyorsam hayatınız hakkında, ya gizlediğiniz her şeyi biliyorsam, ya bütün düşüncelerinizi, sırlarınızı, küçük numaralarınızı, değişen ses tonlarınızı, yalanlarınızı biliyorsam.</p>

  <p>Ya sahtekârlıklarınızı biliyorsam.</p>

  <p>Nasıl oynamak istiyorsunuz peki bu oyunu?</p>

  <p>Karşınızdaki, acımalı ve görmezlikten mi gelmeli sizin kuytuluklarınızdakini?</p>

  <p>Şefkat mi göstermeli?</p>

  <p>Yoksa derinliklerinizi görmeyen birilerini mi tercih edersiniz?</p>

  <p>Nasıl bir oyun arkadaşı arıyorsunuz?</p>

  <p>"Beni anlamıyorlar" derken, ne kadar anlaşılmak istiyorsunuz, her şeyinizin anlaşılmasını istiyor musunuz gerçekten?</p>

  <p>Hayır, her şeyin anlaşılmasını istemiyorsunuz.</p>

  <p>Anlaşılmasını istediğiniz bir bölgeniz var değil mi, beğendiğiniz ve görenlerin beğeneceğine inandığınız bölgeniz.</p>

  <p>İçtenlikle herkese açtığınızı söylediğiniz bölgeniz.</p>

  <p>Zayıflıklarınızın, eksikliklerinizin, bilgisizliklerinizin, yeteneksizliklerinizin de görülmesini ve anlaşılmasını istiyor musunuz?</p>

  <p>Eğer sizin ruhunuzu çırılçıplak gören biri olsaydı, "beni anlıyorlar" diye ağlayacak mıydınız?</p>

  <p>Anlaşılmak istiyor musunuz gerçekten? Söylediğiniz her sözün arkasında saklı olan o ikinci sözcüğü de anlasınlar istiyor musunuz?</p>

  <p>Nereye kadar içten olabileceksiniz?</p>

  <p>Nasıl oynamak istiyorsunuz bu oyunu?</p>

  <p>Haydi herkes birbiri hakkındaki gerçek düşüncelerini söylesin.</p>

  <p>En sevdiğiniz insan hakkındaki gerçek düşüncelerinizi söyleyin. Söyleyin ve üç cümle sonra onu aslında o kadar da sevmediğinizi ya da aslında onun o kadar sevgiyi hak eden biri olmadığını keşfedin.</p>

  <p>Kendinizi anlatın biraz.</p>

  <p>Anlatırken neleri atlayıp geçtiğinizi fark edin.</p>

  <p>Roger Vaillant'ın "Kanun" isimli romanını okumuş muydunuz?</p>

  <p>İtalya'nın güneyinde oynanan bir oyunun adı Kanun.</p>

  <p>Kazanan, kaybeden hakkında bildiği bütün gerçekleri söylüyor. Bilinen ve söylenmeyen bütün sırlar ortaya çıkıyor.</p>

  <p>Bütün kasaba birbirinin gizlisini kapaklısını öğreniyor.</p>

  <p>O sakin görünen kasabanın, üstüne örtülmüş huzur örtüsünün altında ne ihanetler, ne yalanlar, ne fırtınalar yaşadığı ortaya çıkıyor.</p>

  <p>Bir el böyle bir oyun oynayalım mı?</p>

  <p>Açalım mı kâğıtlarımızı?</p>

  <p>Ya her şeyi biliyorsam hakkınızda?</p>

  <p>Ya görünmesinden en çok korktuğunuz yerinizi görüyorsam?</p>

  <p>Ya anlıyorsam sizi?</p>

  <p>Ya anlaşılmasını istediğiniz sınırların ötesine de ge çiyorsa anladıklarım?</p>

  <p>Korkmaz mısınız?</p>

  <p>Nasıl oynamak istiyorsunuz bu oyunu?</p>

  <p>Alay edenler kendileriyle de alay edildiğini, küçümseyenler kendilerinin de küçümsendiğini, suçlayanlar kendilerinin de suçlandığını öğrendiğinde ne yapacak?</p>

  <p>En aldırmaz duranlar, gizli gözyaşlarını gören birileri olduğunu anladığında ne olacak?</p>

  <p>Sizi anlamadıkları için mi üzülüyorsunuz?</p>

  <p>Ya sizi anlarlarsa?</p>

  <p>Ya söylemekten utandığınız kıskançlıklarınızı, içinizi kemiren aşağılık duygularınızı, başkalarının görmemesi için dualar ettiğiniz yetersizliklerini fark ediyorlarsa?</p>

  <p>Hadi, oyunun ilk turunu ben açayım.</p>

  <p>Sahtekâr olduğunuzu düşünüyorum.</p>

  <p>Sahtekâr olmanıza bir diyeceğim yok, kim değil ki.</p>

  <p>Ama ya asla sahtekârlık yapmıyormuş gibi davranmanıza ne diyeceğiz, sahtekâr olmak değil de hiç sahtekârlık yapmıyormuş gibi durmak bence asıl büyük sahtekârlık.</p>

  <p>Bir yerinizi özenle gizlerken, hiçbir şey gizlemiyor-muş gibi davranmak ikiyüzlülük.</p>

  <p>Hele "doğallıktan" söz etmeniz. Hanginiz bir kunduzdan daha doğal olabilir, hanginiz bir tavşan yavrusundan daha doğal davranabilir?</p>

  <p>Elbette hiçbiriniz.</p>

  <p>Sizi bir insan yapan da bu kadar doğal olmamanız zaten.</p>

  <p>Niye doğallığı bu kadar övüyorsunuz öyleyse?</p>

  <p>Çok doğalsınız, çok içtensiniz, çok dürüstsünüz ve doğal olmayanlara, içten olmayanlara, dürüst olmayanlara kızıyorsunuz.</p>

  <p>Biliyor musunuz, sahtekâr olduğunuzu düşünüyorum.</p>

  <p>Karşınızdakinin gözlerine baktığınızda, sizin hakkınızdaki her şeyi, ama her şeyi bildiğini düşünün ve konuşmaya öyle devam edin.</p>

  <p>Bunu düşündüğünüz andan itibaren tek kelime bile edemediğinizi göreceksiniz.</p>

  <p>Başka insanlarla konuşabilmenizi, dostluk edebilmenizi, düşman olabilmenizi, insanlarla sürdürdüğünüz bütün ilişkileri, sizin hakkınızda bilinmemesi gerekenleri bilmediklerine güvendiğiniz için sürdürebiliyorsu-nuz aslında.</p>

  <p>Hayatınızı ve ilişkilerinizi sırlarınıza, sakladıklarınıza, hakkınızda bilinmeyenlere ve anlaşılmayanlara borçlusunuz.</p>

  <p>Ama içtenlikten, doğallıktan, dürüstlükten söz ediyorsunuz.</p>

  <p>Nasıl oynamak istiyorsunuz bu oyunu?</p>

  <p>Kendinizle ilgili ne anlatabilirsiniz bize?</p>

  <p>Hangi noktaya kadar anlatabilirsiniz?</p>

  <p>Sınırlarınız nereye kadar?</p>

  <p>Sınırlarınız yokmuş gibi davranmak istiyorsunuz.</p>

  <p>Bilgileriniz sınırsız, yetenekleriniz sınırsız, zekânız sınırsız, dürüstlüğünüz sınırsız, içtenliğiniz sınırsız, do ğallığınız sınırsızmış gibi davranmak hoşunuza gidiyor.</p>

  <p>Ya her şeyi biliyorsam hakkınızda?</p>

  <p>Ya şu anda karşınızda oturan her şeyi biliyorsa?</p>

  <p>Ya sizi bütünüyle anlıyorsa?</p>

  <p>Roger Vaillant'ın yazdığı oyundan oynamak istiyor musunuz?</p>

  <p>Söyleyelim mi hepimiz birbirimiz hakkında bildiklerimizi?</p>

  <p>Kabul ediyor musunuz bu oyunu oynamayı?</p>

  <p>Vahşileşelim mi biraz?</p>

  <p>Karşınızda duranı en dibine kadar anlamak vahşiliktir çünkü.</p>

  <p>Anlasınlar mı içinizde olup biteni?</p>

  <p>Anlatsınlar mı anladıklarını?</p>

  <p>Nasıl oynamak istiyorsunuz bu oyunu?</p>

  <p>Nereye kadar oynamak istiyorsunuz?</p>

  <p>Doğallığınızı vahşet çizgisine kadar uzatabilecek misiniz?</p>

  <p>Siz vahşileşirken bir başka vahşi hayvanın da size yaklaştığını gördüğünüzde vahşetinizi sürdürebilecek misiniz?</p>

  <p>İçtenliği sizden bir adım öteye taşıyacak, açıksözlülüğü sizinkinden bir cümle daha uzağa götürecek, sizin anlaşılmasını istediğinizden bir nebze daha fazlasını anlayacak birisiyle karşılaşmaya hazır mısınız?</p>

  <p>Anlaşılmak istiyor musunuz?</p>

  <p>Gerçekten anlaşılmak?</p>

  <p>Ya her şeyi biliyorsam hakkınızda?</p>

  <p>Ya aklınızdan geçenleri biliyorsam?</p>

  <p>Ya derinlerde gizli olanı görüyorsam?</p>

  <p>Sever misiniz sizi bu kadar anlayan birini?</p>

  <p>Anlaşılmak istediğinizden daha fazla anlaşılmaya razı mısınız?</p>

  <p>Bu oyunu nasıl oynamak istiyorsunuz?</p>

  <p>Yoksa o kadar içten, o kadar doğal, o kadar dürüst olmadığınızı söyleyip içtenliğe, doğallığa, dürüstlüğe doğru biraz yaklaşmayı tercih mi edersiniz?</p>

  <p>Nasıl oynamak istiyorsunuz bu oyunu?</p>

  <p>Anlayalım mı sizi?</p>

  <p>Sizi anlamamak nezaketinden vazgeçelim mi?</p>

  <p>Karşınızdakinin sizinle ilgili her şeyi, ama her şeyi bildiğini düşünün.</p>

  <p>Bakalım konuşmayı sürdürebilecek misiniz?</p>

  <p>Bir karar verin, nasıl oynayalım bu oyunu?</p>
</body>
</html>
