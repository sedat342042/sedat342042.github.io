<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>NEREYE GİDERSİN SEVDİĞİM...<br />
  <br /></h1>

  <p>Hatırlamak için harcadığımızdan çok daha fazla çabayı unutmak için harcıyoruz herhalde.</p>

  <p>Unutmak...</p>

  <p>Çaresizlerin, fırtınalar arasında, bir gün oraya ulaşmanın düşünü kurdukları o acıklı sığınak. Hayatımıza girenleri ya da girmek için kapılarımızı zorlayanları silmek aklımızdan, onlar yokmuş gibi davranıp onlar yokmuş gibi yaşamak.</p>

  <p>Geçmişi, o geçmişi yaşayan parçamızla birlikte çıkartıp atmak içimizden, atılan her parçayla birlikte içimizde bir boşluk kalacağını bilerek yapmak bunu.</p>

  <p>Ya da yaşanacak bir şeyler vaat edenleri, bir gün onları da unutmak zorunda kalacağımızı düşünerek, daha baştan unutmaya çalışmak, geçmiş gibi gelecekten de parçalar ayıklamak.</p>

  <p>Geçmişimiz ve geleceğimizle bir kazı yerine çevirmek hayatımızı.</p>

  <p>Nasıl bir öğüt vermeliyiz kendimize?</p>

  <p>"Unut" mu demeliyiz?</p>

  <p>Sana zevk vermiş olanları ve zevk vaat edenleri unut.</p>

  <p>Hiçbir zaman yekpare bir kıta olamayıp birbirine köprülerle bağlı yüzlerce, binlerce küçük adacıktan oluşan hayatın parçalarını birbirine iliştiren köprüleri yakmak mıyız?</p>

  <p>Hafızamızın en çok dönmek istediği, en çok özlediği adacığı mı, köprülerini yıkıp, hayat haritamızdan silmeliyiz?</p>

  <p>Geçmişimizde en çok özlediğimiz mi en çok unutmaya çalıştığımız?</p>

  <p>En unutulmaz olan mı en unutulmak istenen?</p>

  <p>Ya da geleceğimizde en fazla zevk vaat eden mi, köprüsünün başında en uzun oyalanıp gözlerimizi kapayarak, belki ben gözlerimi açana kadar, ışıklarıyla beni çeken o adacık aklımın haritasından silinir diye beklediğimiz?</p>

  <p>Hatırlamak için harcadığımız çabadan çok daha fazlasını unutmak için harcıyoruz.</p>

  <p>Unutabiliyor musunuz bari?</p>

  <p>Hayatınıza kazdığınız o çukurların etrafından dolaşıp geçebiliyor musunuz?</p>

  <p>Bir zamanlar bütün dünyayı birbirine katan o şarkıyı dinlediğinizde, sorulan sorunun cevabını verebiliyor musunuz:</p>

  <p>"Nereye gidersin sevdiğim, yatağında yalnızken?"</p>

  <p>Nerelere gidiyorsunuz yalnızken yatağınızda? En çok gitmek ve en çok kaçmak istediğiniz yere mi?</p>

  <p>Geçmişte en yakınınız olmuş olan "şimdiki yabancıyı" ya da gelecekte en yakınınız olabilecek "şimdilik yabancıyı" hafızanızın derinliklerinden söküp uzak sürgünlere gönderdiğinizde onunla birlikte giden bir şeyler olmuyor mu?</p>

  <p>Her "unutuş" bir "eksiliş" gibi gelmiyor mu size?</p>

  <p>Unuturken eksilmiyor musunuz?</p>

  <p>Ve korkmuyor musunuz, sımsıkı kapadığınızı sandığınız o sürgün kapıları bir gün aniden açılıverecek, sürgünleriniz, "nerelere gittiğinizi" hiç söyleyemeyeceğiniz yalnız yataklarınıza gülümseyerek geliverecekler diye?</p>

  <p>Ansızın geliveren bir zarftan çıkan Haydar Ergülen'in, yanına mavi çarpı atılmış şiirindeki mısralardan haberdar mısınız:</p>

  <p>"Gözlerimizi uzaklıklar değil ki yalnız göze alamadığımız yakınlıklar da acıtır"</p>

  <p>Acıyor mu gözleriniz, göze alamadığınız yakınlıklardan?</p>

  <p>Geçmişe ya da geleceğe doğru uzanan kaç köprü yaktınız bugüne dek; hayatınızın haritasını çizerken kendi ellerinizle, sevgiyle, gülümseyişle, sevişmeyle denizlerinize kondurduğunuz kaç adanın, unutuluşun depremleriyle suların derinliğine battığına tanıklık ettiniz?</p>

  <p>Kaç adayı batırmak için kaç deprem yarattınız, bir adanın üstünü kapatsın diye depremlerinizle yükselttiğiniz o dalgalar, o adayla birlikte daha başka neler yuttu sizden?</p>

  <p>Yıllar sonra bütün bu depremleri yarattığınız için affedebilecek misiniz kendinizi?</p>

  <p>"Ve gözleri ancak gözler bağışlayabilir, öyle acıyor ki gözlerim kim bağışlayacak"</p>

  <p>Acıyor mu gözleriniz?</p>

  <p>Gözlerinizi bağışlayacak "öbür" gözleri aramıyor musunuz?</p>

  <p>Unutulanlar arasında en zor unutulanı olan o gözleri aramıyor musunuz?</p>

  <p>Kim bağışlayacak gözlerinizi, kim bağışlayacak?</p>

  <p>Kim bağışlayacak bu unutuşları?</p>

  <p>"Sis değil, uykusuzluk değil, iki uzak şehir gibi ayrılıktan kavuşmuyor gözlerim"</p>

  <p>Hatırlamak için harcadığımız çabadan çok daha fazlasını unutmak için harcıyoruz.</p>

  <p>Bize zevk verenleri ya da zevk vaat edenleri unutmak, onları aklımızın haritasından silmek için.</p>

  <p>Unutuyoruz, her unutuşta biraz daha eksilerek. En hatırlanacak olanları unutmak derin sürgün yaraları açıyor içimizde.</p>

  <p>Ve biri soruyor bize şarkılar söyleyerek:</p>

  <p>"Nereye gidersin sevdiğim, yatağında yalnızken"</p>

  <p>Geçmiş köprüleri yakıyor, geleceğe uzanan köprülerin başında, o gelecek de kaybolsun diye bekliyoruz, geçmişi unuttuğumuz gibi geleceği de unutmaya çalışıyoruz.</p>

  <p>Zevk veren ve zevk vaat eden her şeyi unutmak için çabalayıp duruyoruz.</p>

  <p>Gözlerimiz unutmaktan ve ayrılıktan acıyor.</p>

  <p>"Biri hepimizle göz göze gibi hâlâ uykusuz, biri sis içinde kirpiklerine kadar açık bu sessizliği kim bıraktıysa, göremiyorum konuşkan gözlerinde tek sözcük bile, gözlerimiz birbirine değmiyor gecenin iki şehrinde."</p>

  <p>Bu sessizliği kim bıraktı size?</p>

  <p>Gözleriniz birbirine değmiyorsa gecenin iki şehrinde bunun suçu kimde, neden değmiyor gözleriniz?</p>

  <p>Neden tek sözcük bile yok o konuşkan gözlerde?</p>

  <p>Geçmiş... Olan her şeyi biliyor ve unutmak için kıvranarak unutuyorsunuz.</p>

  <p>Gelecek... Olacak her şeyi tahmin ediyor ve kıvranarak unutmaya uğraşıyorsunuz.</p>

  <p>İki ucunu birden yıkıyorsunuz köprünüzün. Nereye gider bu köprüler, kendi eksilmişliklerinizden başka?</p>

  <p>Ve sen nereye gidersin sevdiğim, yatağında yalnızken?</p>

  <p>"İki şehri var gecenin, biri gözümde tütüyor, birinin dumanı üstünde yağmur gibi çöken siste, bana bu uykusuz şehri niye bıraktın, göze alamadığım bir şehrin yerine bütün şehirlerdesin."</p>

  <p>Belki de hatırladıklarımızdan ziyade unuttuklarımızı taşıyoruz şehirlerden şehirlere, "göze alamadığımız bir şehir" yerine her şehirde, yalnız yatağımıza yattığımızda unuttuklarımıza gidiyoruz.</p>

  <p>Hatırlamak için harcadığımızdan daha fazlasını unutmak için harcıyoruz.</p>

  <p>Ve bir şehirde unuttuklarımızı her şehirde hatırlıyoruz.</p>

  <p>Yekpare bir kıta değil çünkü hayat, adacıklardan oluşmuş dantelli bir harita ve unutmayla hatırlamanın med cezirlerinde, silindiğini sandığınız bir ada birden çıkıveriyor ortaya. Her şehirde çıkıyor.</p>

  <p>Unutmaya çalıştıklarınız zevk verdi çünkü, unutmaya çalıştıklarınız zevk vaat etti çünkü size.</p>

  <p>Unutmak, yaşanmış ve yaşanacak olanları yok etmek, silmek, haritanızı derin boşluklarla koyu lacivert noktalara boyamak ve eksilmek istiyorsunuz.</p>

  <p>Unuttukça eksiliyorsunuz.</p>

  <p>Eksiliyorsunuz, ama unutabiliyor musunuz?</p>

  <p>Gözleriniz acımıyor mu gerçekten?</p>

  <p>Gözlerinizi bağışlayabildiniz mi?</p>

  <p>Peki şu şarkıyı dinliyor musunuz?</p>

  <p>"Nerelere gidersin sevdiğim, yalnızken yatağında?"</p>
</body>
</html>
