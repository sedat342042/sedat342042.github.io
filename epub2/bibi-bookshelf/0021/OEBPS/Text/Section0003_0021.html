<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <link href="../Styles/stylesheet1.css" rel="stylesheet" type="text/css" />
</head>

<body>
  <h1>TANRI VE BERKE</h1>

  <p>Tanrım, var mısın bilmiyorum, eğer varsan bana bu yazıyı yazdırmamalıydın.</p>

  <p>Uzun saçları, duru yüzü, yumuşak gülümsemesiyle genç bir İsa'ya benzerdi, yaşıtlarıyla birlikte, yaşıtları gibi, ama gene de yaşıtlarından farklı yaşardı, günahları ve eksikleri vardı, günahları çocuk günahları, eksiklikleri gençlik eksiklikleriydi.</p>

  <p>Ne günahlarını affettirmesine fırsat tanıdın, ne eksikliklerini kapatmasına.</p>

  <p>Tanrım neden bizi çocuklarımızla vuruyorsun?</p>

  <p>Eğer bir sorun varsa, neden bunu aramızda halletmiyoruz?</p>

  <p>Biz hayatın manasızlığını biliyor ve ona bir mana katabilmek için çırpınıyoruz ve sen her seferinde ölümlerle bu manayı parçalıyorsun.</p>

  <p>Tanrım, var mısın bilmiyorum, ama eğer varsan bana bu yazıyı yazdırmamalıydın.</p>

  <p>Sessizce girerdi içeri, yüzünde hep o iyi yetişmiş delikanlı gülümsemesi, sağlamca tokalaşırdı, sonra otururdu koltuklardan birine.</p>

  <p>"Ne içersin Berke" diye sorardım; gider içeriden kendine bir bira alırdı ve mutfağa giderken sorardı, "Siz ne istersiniz Ahmet Bey?"</p>

  <p>Ahmet Bey, genellikle bir şey istemezdi, okulun nasıl gittiğini sorar, sonra kendi öğrenciliği sanki pek matahmış gibi, "Aptal mısınız oğlum siz, hâlâ bir okulu bitiremediniz" diye başlayıp dalga geçerdi.</p>

  <p>Berke, sanki bir başkasıyla dalga geçiliyormuş gibi gülümseyerek dinlerdi.</p>

  <p>"Gazeteden izin alıyorum, bu dönem kararlıyım okulu bitireceğim."</p>

  <p>Sessiz bir hergeleliği, masum bir hınzırlığı vardı, hayaller kuruyordu, dünyayla, ülkeyle, mesleğiyle ilgileniyordu, mağrur gençliğini doğal kibarlığıyla saklıyor, ama kolayından hiç kimseyi beğenmiyordu.</p>

  <p>Gazete dedikodularından konuşurduk, siyasetten, edebiyattan.</p>

  <p>O, kendini büyümüş bir erkek gibi hisseden genç bir çocuktu daha ve bira içerdi.</p>

  <p>Kendine her bira alışında Ahmet Bey'in de ne istediğini sorardı.</p>

  <p>Bazen geleceğinden, hayallerinden, planlarından söz ederdi, şiir yazdığını söylemeye utanırdı ve ben onun şiir yazdığını bildiğimden hiç bahsetmezdim.</p>

  <p>İçinde taşıdığı gizli ve kimsesiz bir bahçeyi, kalabalıkların arasında kendiyle birlikte gezdirir gibi bakardı bazen gözleri.</p>

  <p>O bakışlardan bir dize geride bıraktığı kâğıtlara kalmıştı:</p>

  <p>"Sadece rüzgâr gelir bir güvercinin cenazesine."</p>

  <p>Bir sabah kalabalık ve güneşli bir meydanda cebimdeki telefon çaldı.</p>

  <p>Sanem ağlıyordu, "Baba, o öldü."</p>

  <p>Çok sıcaktı ve güneş vardı, bileklerim karıncalandı, bir masa bulup oturdum ve Ahmet Bey bir bardak su istedi kendine, "Bir bardak su lütfen, mümkünse biraz çabuk."</p>

  <p>Tanrım, neden bizi çocuklarımızla vuruyorsun?</p>

  <p>Acıyı zaten biliyoruz, acılarla parçalandık, ama her acıyı da bilmek zorunda mıyız?</p>

  <p>Bir sorun varsa neden aramızda halletmiyoruz?</p>

  <p>Bunu neden yapıyorsun bize?</p>

  <p>Sana isyan etmiyorum tanrım, sana hiçbir zaman biat etmedim ki isyan edeyim, ama merak ediyorum, eğer varsan, niye çocukları öldürüyorsun?</p>

  <p>Genç bir İsa'ya benzerdi o, uzun saçları, duru yüzü ve sessiz gülümsemesiyle.</p>

  <p>Ve bana dedi ki kızım, "O öldü."</p>

  <p>Hava çok sıcaktı, meydan çok kalabalık.</p>

  <p>Bir bardak su içtim, ağlamadım, yürüdüm sonra, gene yürüdüm ve geceye kadar yürüdüm ve ertesi sabah bir nehre bakarak, hıçkırmadan, ama sarsılarak ağladım.</p>

  <p>Tanrım, var mısın bilmiyorum.</p>

  <p>Olmanı isterdim ve bütün inançsızlığımla yalvarırdım sana, çocukları öldürme.</p>

  <p>Sessiz bir hergeleliği ve masum bir hınzırlığı Vardı onun ve şiir yazardı.</p>

  <p>Genç bir İsa'ya benzerdi.</p>

  <p>Sadece rüzgâr gelirdi güvercinlerin cenazesine.</p>

  <p>O kalabalık ve sıcak meydanda kızım dedi ki, "Baba, o öldü."</p>

  <p>Ve ben yürüdüm, gene yürüdüm ve geceye kadar yürüdüm.</p>

  <p>Güvercinlerle ve cenazelerle ve sessiz çığlıklarla yürüdüm.</p>

  <p>Berke'yi ve seni düşündüm tanrım.</p>

  <p>Tanrım, var mısın bilmiyorum, ama eğer varsan, derin bir acı ve ruhumuzda daha uzun zaman çınlayacak kederli bir çığlıkla Berke'yi sana emanet ediyorum ve eğer varsan diliyorum ki hayatta ondan esirgediğin şefkati hiç olmazsa gittiği yerde ondan esirgeme.</p>

  <p>Ve tanrım, anık n'olur çocukları öldürme.</p>
</body>
</html>
