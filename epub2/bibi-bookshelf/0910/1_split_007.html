<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_60">XVIII</h2>
				<p class="kapakmetin"> </p>
				<p class="normal">Vronskiy’in iç dünyası tamamen tutkuyla dolu olduğu halde görünürdeki yaşantısı, alışkın olduğu önceki sosyete ve alay ilişkileriyle çıkarlarının rayları üzerinde hiç değişmeden ve zaptolunmaz bir şekilde kayıp gidiyordu. Alayla ilgili konular Vronskiy’in yaşamında önemli bir yer işgal ediyordu. Bunun nedeni alayını sevmesi, daha çok da alaydakilerin onu sevmeleriydi. Alayda Vronskiy’i sadece sevmekle kalmıyorlar, aynı zamanda ona saygı gösteriyorlar, onunla gurur duyuyorlar, çok iyi bir eğitime ve yeteneklere sahip, her tür başarı, yükselme ve şöhret için yolu açık olan bu çok zengin adamın bunların hiçbirini önemsememesinden, alayın ve alaydaki arkadaşlarının çıkarlarını hayattaki bütün çıkarlardan yüreğine daha yakın tutmasından gurur duyuyorlardı. Vronskiy, arkadaşlarının kendisiyle ilgili görüşünün farkındaydı, ayrıca da bu yaşamı seviyor ve kendisiyle ilgili olarak yerleşmiş görüşü sürdürmekle yükümlü olduğunu hissediyordu.</p>
				<p class="normal">Pek tabii ki, hiç kimseye aşkından söz etmiyordu, en hızlı içki âlemlerinde bile ağzından tek sözcük kaçırmıyor (bununla birlikte hiçbir zaman kendini kaybedecek kadar sarhoş olmazdı) ve ona ilişkisini ima etmeye çalışan düşüncesiz arkadaşlarının laflarını da ağızlarına tıkıyordu. Ancak aşkının bütün kent tarafından bilinmesine rağmen –herkes onun Karenina’yla ilişkisini az ya da çok doğru tahmin ediyordu,– gençlerin çoğu, özellikle de aşkının karşısındaki zorluk nedeniyle, yani Karenin’in yüksek mevkide bulunması yüzünden bunun sosyetenin çok gözünün önünde bir ilişki olması nedeniyle ona gıpta ediyorlardı.</p>
				<p class="normal">Anna’ya imrenen, onun doğrucu diye adlandırılmasından uzun zamandır bıkmış olan genç kadınların çoğu, tahminlerinin doğru çıkmasına seviniyor ve Anna’ya nefretlerinin tüm ağırlığıyla saldırmak için sadece toplumdaki düşünce değişikliğinin doğrulanmasını bekliyorlardı. Zamanı gelince Anna’ya atacakları çamur topaklarını şimdiden hazırlıyorlardı. Yaşlıların çoğu ve yüksek mevkilerdeki insanlar, hazırlanmakta olan bu sosyete rezaletinden hoşnut değildi.</p>
				<p class="normal">Annesi, Vronskiy’in ilişkisini öğrenince ilk başta memnun olmuştu, çünkü onun anlayışına göre, yüksek sosyetedeki bir ilişki kadar hiçbir şey, parlak bir delikanlıya son şeklini kazandıramazdı, çünkü o kadar hoşuna gitmiş olan, oğlundan o kadar çok söz eden Karenina, Kontes Vronskaya’nın düşüncesine göre yine de bütün güzel ve namuslu kadınlar gibiydi. Ancak kontes son zamanlarda oğlunun kendisine önerilen ve kariyeri için önemli olan bir görevi, sırf kendisine Karenina’yla görüşebilme olanağı veriyor diye alayda kalmak için geri çevirdiğini, yüksek mevkilerdeki kişilerin bu yüzden oğlundan hoşnut olmadıklarını öğrenmiş ve düşüncesini değiştirmişti. Bu ilişki hakkında öğrendiği şeylere bakılırsa bunun, kontesin onaylayabileceği cinsten parlak, hoş bir sosyete ilişkisi değil, kendisine anlatıldığına göre, oğlunu birtakım aptallıklara sürüklemiş bir tür Werther’vari, umutsuz bir aşk olması da hoşuna gitmiyordu. Kontes, ansızın Moskova’dan ayrıldığından beri oğlunu görmemiş ve büyük oğlu aracılığıyla yanına gelmesini istemişti.</p>
				<p class="normal">Büyük oğul da kardeşinden memnun değildi. Bunun nasıl bir aşk olduğunu, büyük ya da küçük, tutkulu ya da tutkusuz, utanılacak ya da utanılmayacak bir aşk olup olmadığını anlamamıştı (Kendisi de çocuk sahibi birisi olduğu halde dansçı bir metresi vardı ve bu yüzden de bu konuda hoşgörülü davranıyordu); fakat bunun, hoşuna gitmesi gerekenlerin hoşlanmadıkları bir aşk olduğunu biliyordu, bu yüzden de kardeşinin davranışını onaylamıyordu.</p>
				<p class="normal">Vronskiy’in görevi ve sosyete yaşamı dışında bir uğraşı daha vardı: Tutku derecesinde meraklı olduğu atlar.</p>
				<p class="normal">O yıl subaylar arasında engelli at yarışları yapılacaktı. Vronskiy yarışlara kaydını yaptırmış, safkan bir İngiliz kısrağı satın almıştı ve aşkına rağmen, ölçülü olmakla birlikte bu yarışlarla tutkulu bir şekilde ilgileniyordu.</p>
				<p class="normal">Bu iki tutku birbirini engellemiyordu. Tersine, canlanıp tazeleneceği ve kendisini aşırı derecede heyecanlandıran etkilerden kurtarıp dinlendirecek, aşkıyla ilgisi olmayan bir uğraş ve merak gerekiyordu ona.</p>
				<p class="kapakmetin"> </p>
				<h2 class="h2baslik" id="calibre_toc_61">XIX</h2>
				<p class="kapakmetin"> </p>
				<p class="normal">Krasnoye Selo yarışlarının yapıldığı gün Vronskiy, her zamankinden daha erken bir saatte biftek yemek için alayın yemekhanesine gelmişti. Kilosu, kararlaştırılmış ağırlık olan dört buçuk puda tam tamına eşit olduğu için kendisine çok sıkı bir şekilde dikkat etmesi gerekmiyordu; fakat kilo almamalıydı ve bu nedenle de unlu gıdalarla tatlılardan kaçınıyordu. Beyaz yeleğinin üstüne giydiği redingotunun düğmelerini açmış, iki kolunu masaya dayamış oturuyor ve ısmarladığı bifteğin gelmesini beklerken tabağın üzerinde duran Fransızca romana bakıyordu. Kitaba bakmasının tek nedeni girip çıkan subaylarla konuşmamak ve düşünmekti.</p>
				<p class="normal">Anna’nın ona bugün yarışlardan sonra verdiği randevuyu düşünüyordu. Ancak üç gündür Anna’yı görmemişti, kocasının yurtdışından dönmüş olması yüzünden bugün bu randevunun mümkün olup olmayacağını bilmiyordu, bunu nasıl öğreneceğini de bilmiyordu. Anna’yla son kez kuzini Betsi’nin yazlığında görüşmüştü. Kareninlerin yazlığına olabildiğince az gidiyordu. Şimdi oraya gitmek istiyordu ve bunu nasıl yapabileceğini düşünüyordu.</p>
				<p class="normal">Başını kitaptan kaldırarak, “Elbette, yarışlara gelip gelmeyeceğini sormak için Betsi’nin beni gönderdiğini söyleyeceğim. Elbette gideceğim,” –diye kendi kendine karar verdi. Onu görme mutluluğunu gözünde canlandırınca yüzü aydınlandı.</p>
				<p class="normal">Sıcak gümüş bir tabakta bifteğini getiren uşağa:</p>
				<p class="normal">— Hemen troykayı hazırlamaları için eve bir adam yolla, –dedi ve tabağı önüne çekip yemeye başladı.</p>
				<p class="normal">Yandaki bilardo salonundan topların birbirine vuruşu, konuşmalar ve kahkahalar duyuluyordu. Giriş kapısında iki subay göründü: Daha genci, asillerin gittiği askeri okuldan geçenlerde onların alayına gelen zayıf, ince yüzlü bir subaydı; şişman olan diğeri, kolunda bir bilezik takılı, küçük gözleri şişmiş yaşlı bir subaydı.</p>
				<p class="normal">Vronskiy onlara baktı, suratını astı ve sanki fark etmemiş gibi kitabın üzerine eğilerek bir yandan yemeye, bir yandan da okumaya başladı.</p>
				<p class="normal">Şişman subay Vronskiy’in yanına oturarak:</p>
				<p class="normal">— Ne o, çalışmak için güç mü topluyorsun? –dedi.</p>
				<p class="normal">Vronskiy kaşlarını çatıp, ağzını silerken subayın yüzüne bakmaksızın:</p>
				<p class="normal">— Görüyorsun ya, –dedi.</p>
				<p class="normal">Beriki, genç subay için bir sandalye çevirerek:</p>
				<p class="normal">— Kilo almaktan korkmuyor musun? –dedi.</p>
				<p class="normal">Vronskiy tiksiniyormuş gibi bir yüz ifadesi takınarak ve inci dişlerini göstererek öfkeyle:</p>
				<p class="normal">— Ne? –dedi.</p>
				<p class="normal">— Kilo almaktan korkmuyor musun?</p>
  <p class="normal">Vronskiy soruya yanıt vermeden:</p>
				<p class="normal">— Garson, Heres<sup class="calibre4"><a href="1_split_055.html#footnote-100-38" id="footnote-100-38-backlink" name="footnote-100-38-backlink">[38]</a></sup> getir! –dedi ve kitabını tabağın öbür tarafına koyup okumaya devam etti.</p>
				<p class="normal">Şişman subay şarap listesini aldı, genç subaya dönüp, listeyi uzattı ve yüzüne bakarak:</p>
				<p class="normal">— İçeceğimiz şarabı sen seç! –dedi.</p>
				<p class="normal">Genç subay yan gözle Vronskiy’e ürkek ürkek bakarak ve yeni terlemiş bıyıklarını parmaklarıyla tutmaya çalışarak:</p>
				<p class="normal">— Ren şarabı olabilir, –dedi. Vronskiy’in başını çevirmediğini gören genç subay ayağa kalktı:</p>
				<p class="normal">— Bilardo salonuna gidelim, –dedi.</p>
				<p class="normal">Şişman subay uysalca kalktı ve ikisi birden kapıya yöneldi.</p>
				<p class="normal">Bu sırada boylu boslu bir süvari yüzbaşısı olan Yaşvin içeri girdi, başını yukarı kaldırıp bu iki subaya küçümser gibi bir selam vererek Vronskiy’in yanına geldi.</p>
				<p class="normal">İri eliyle Vronskiy’in apoletine kuvvetlice vurup:</p>
				<p class="normal">— A! Buradaymış! –diye bağırdı. Vronskiy sinirli sinirli dönüp arkasına baktı, fakat yüzü hemen o kendine özgü sakin ve kesin yumuşaklıkla aydınlandı.</p>
				<p class="normal">Süvari yüzbaşısı yüksek bariton sesiyle:</p>
				<p class="normal">— Aferin, Alyoşa, –dedi.– Yemeğini yer, üzerine bir kadehçik de içki içersin.</p>
				<p class="normal">— Ama canım yemek istemiyor.</p>
				<p class="normal">Yaşvin, bu sırada odadan çıkmakta olan iki subaya alaycı bir tavırla bakarak:</p>
				<p class="normal">— Ahbap çavuşlar, –diye ekledi. Sonra sandalyenin yüksekliğine göre çok uzun olan dar külot pantolon içindeki bacaklarını dar açı oluşturacak şekilde büküp Vronskiy’in yanına oturdu.– E, dün akşam Krasnenskiy Tiyatrosu’na niye gelmedin? Numerova hiç fena değildi. Neredeydin?</p>
				<p class="normal">— Tverskiylerde oturup kaldım, –diye yanıtladı Vronskiy.</p>
				<p class="normal">— Ya! –diye karşılık verdi Yaşvin.</p>
				<p class="normal">Kumarbaz ve zevk düşkünü, hiçbir kural tanımamasının yanı sıra ahlak dışı kuralları olan Yaşvin, Vronskiy’in alaydaki en iyi arkadaşıydı. Vronskiy, fıçı gibi içki içip, hiç sızmadan hep aynı durumda kalarak büyük ölçüde ortaya koyduğu olağanüstü fiziksel gücü yüzünden de, komutanlarıyla ve arkadaşlarıyla ilişkilerinde ve o kadar içki içmesine karşın İngiliz kulübünde on binlerce rublelik oyunu birinci sınıf bir kumarbaz sayılacak derecede ince ve sağlam bir şekilde oynadığı kumarda, kendisine karşı bir korku ve saygı uyandırarak gösterdiği büyük manevi güç yüzünden de Yaşvin’i severdi. Vronskiy, kendisini adından ve zenginliğinden dolayı değil, sırf kendisi olduğu için sevdiğini hissettiğinden Yaşvin’i özellikle sever ve sayardı. Hem Vronskiy, aşkını o kadar insanın arasından bir tek onunla konuşmak isteyebilirdi. Vronskiy, şimdi tüm hayatını dolduran bu güçlü tutkuyu, her türlü duyguyu küçümsüyormuş gibi görünmesine karşın bir tek Yaşvin’in anlayabileceğini sanıyordu. Ayrıca Yaşvin’in artık dedikodu ve rezaletlerden kesinlikle keyif almadığından, bu duyguyu gerektiği gibi anlayacağından, yani bu aşkın bir şaka, bir eğlence değil, ciddi ve önemli bir şey olduğunu bildiğinden ve buna inandığından emindi.</p>
				<p class="normal">Vronskiy aşkından söz etmemişti, ama Yaşvin’in her şeyi bildiğini, her şeyi gerektiği gibi anladığını biliyordu ve bunu onun gözlerinden okumak hoşuna gidiyordu.</p>
				<p class="normal">Yaşvin, Vronskiy’in Tverskiylerde olmasına:</p>
				<p class="normal">— Ha, evet! –demiş ve kara gözlerinden ışıklar saçarak bıyığının sol ucunu tutup, kötü bir alışkanlıkla ağzına sokmaya başlamıştı.</p>
				<p class="normal">— E, sen ne yaptın dün? Kazandın mı? –diye sordu Vronskiy.</p>
				<p class="normal">— Sekiz bin kazandım. Ama üç bini işe yaramaz, parayı vereceğini sanmıyorum.</p>
				<p class="normal">— E, o zaman benim yüzümden de kaybedebilirsin, –dedi Vronskiy gülerek. (Yaşvin, Vronskiy için büyük bir bahse girmişti.)</p>
				<p class="normal">— Hiçbir şey kaybetmeyeceğim. Bir tek Mahotin tehlikeli.</p>
				<p class="normal">Ve konuşma Vronskiy’in artık düşünebileceği tek konu olan bugünkü yarıştan beklentiler konusuna atladı.</p>
				<p class="normal">— Gidelim, bitirdim, –dedi Vronskiy ve ayağa kalkıp kapıya doğru yürüdü. Yaşvin de kocaman bacaklarını ve uzun sırtını gererek kalktı.</p>
				<p class="normal">— Öğle yemeğim için henüz erken, ama içki içmem gerek. Şimdi gelirim. Hey, şarap getirin! –diye bağırdı camları titreten, komutanlıkta ün salmış gür sesiyle.– Yo, getirmeyin, –diye bağırdı ardından da.– Eve gideceksen ben de seninle geleyim.</p>
				<p class="normal">Ve Vronskiy’le birlikte çıktılar.</p>
				<p class="kapakmetin"> </p>
				<h2 class="h2baslik" id="calibre_toc_62">XX</h2>
				<p class="kapakmetin"> </p>
				<p class="normal">Vronskiy, ikiye bölünmüş, geniş ve temiz bir Fin köy evinde oturuyordu. Petritskiy, ordugâhta da onunla birlikte kalıyordu. Vronskiy ve Yaşvin kulübeye girdiklerinde Petritskiy uyuyordu.</p>
				<p class="normal">Yaşvin, bölmenin arkasına geçip burnunu yastığa gömmüş, saçları karmakarışık olan Petritskiy’i omzundan dürterek:</p>
				<p class="normal">— Kalk, yeter uyuduğun, –dedi.</p>
				<p class="normal">Petritskiy birden dizlerinin üstüne sıçradı ve çevresine bakındı.</p>
				<p class="normal">— Kardeşin buradaydı, –dedi Vronskiy’e.– Beni uyandırdı, şeytan alasıca, tekrar geleceğini söyledi. –Sonra battaniyeyi çekerek kendini tekrar yastığın üzerine attı. Üzerinden battaniyeyi çeken Yaşvin’e sinirlenerek,– Bıraksana Yaşvin, bırak! –dedi. Yüzünü dönüp gözlerini açtı.– Sen en iyisi bana ne içmem gerektiğini söyle; ağzımın içi berbat...</p>
				<p class="normal">— Votka hepsinden iyidir, –dedi Yaşvin kalın sesiyle.–Tereşçenko! Efendine votka ve hıyar turşusu getir, –diye bağırdı. Görünüşe bakılırsa kendi sesini duymaktan hoşlanıyordu.</p>
				<p class="normal">Petritskiy yüzünü buruşturarak ve gözlerini ovuşturarak:</p>
				<p class="normal">— Votka mı diyorsun yani? –diye sordu. Sonra ayağa kalkıp, kaplan postundan battaniyeye kollarının altından sarınarak,– Sen içecek misin? Beraber içelim o zaman! Vronskiy, sen de içiyor musun? –dedi Petritskiy.</p>
				<p class="normal">Bölmenin kapısına çıktı, ellerini kaldırdı ve “Thule’de bir kral vardı” diye Fransızca şarkı tutturdu.– Vronskiy, içecek misin?</p>
				<p class="normal">Uşağın uzattığı redingotu giyen Vronskiy:</p>
				<p class="normal">— Git başımdan, –dedi.</p>
				<p class="normal">Yaşvin:</p>
				<p class="normal">— Nereye böyle? –diye sordu Vronskiy’e ve yaklaşmakta olan arabayı görünce,– İşte araban geldi, –diye de ekledi.</p>
				<p class="normal">— Tavlaya gideceğim, atlarla ilgili olarak Bryanskiy’e uğramam gerekiyor, –dedi Vronskiy.</p>
				<p class="normal">Vronskiy, Peterhof’tan on verst ötedeki Bryanskiy’e gitmeye, ona atların parasını götürmeye gerçekten söz vermişti ve oraya yetişmek istiyordu. Ama arkadaşları sadece oraya gitmeyeceğini hemen anlamışlardı.</p>
				<p class="normal">Petritskiy şarkı söylemeye devam ederek göz kırptı ve sanki bunun hangi Bryanskiy olduğunu biliyoruz der gibi dudaklarını şişirdi.</p>
				<p class="normal">— Bana bak, sakın geç kalma! –dedi Yaşvin ve konuyu değiştirmek için pencereden yana bakarak,– Nasıl benim doru at iyi hizmet ediyor mu? –diye sordu kendi sattığı atı kastederek.</p>
				<p class="normal">Petritskiy çıkmak üzere olan Vronskiy’e:</p>
				<p class="normal">— Dur, –diye bağırdı.– Kardeşin sana bir mektupla, not bırakmıştı. Dur, nerde onlar?</p>
				<p class="normal">Vronskiy durmuştu.</p>
				<p class="normal">— Nerde peki mektupla not?</p>
				<p class="normal">— Nerde? İşte mesele bu! –dedi Petritskiy işaret parmağını burnundan yukarı doğru götürerek.</p>
				<p class="normal">Vronskiy gülümseyerek:</p>
				<p class="normal">— Söylesene hadi, saçmalama! –dedi.</p>
				<p class="normal">— Ocağı yakmadım daha. Buralarda bir yerdedir.</p>
				<p class="normal">— Kes palavrayı! Nerede mektup?</p>
				<p class="normal">— Hayır, doğru söylüyorum, unuttum. Yoksa rüyamda mı görmüştüm? Dur, dur! Niye sinirleniyorsun ki! Sen de benim gibi dün adam başı dört şişe içmiş olsaydın, nerde yattığını bile unuturdun. Dur, şimdi hatırlayacağım!</p>
				<p class="normal">Petritskiy bölmenin arkasına geçip yatağına yattı.</p>
				<p class="normal">— Tamam! Ben böyle yatıyordum, o da orada duruyordu. Evet, evet, evet... İşte mektup! –Ve Petritskiy, mektubu gizlediği şiltenin altından çıkarttı.</p>
				<p class="normal">Vronskiy kardeşinin mektubunu ve notunu aldı. Bunlar beklediği şeylerdi: Yanına gitmediği için annesinin sitemlerle dolu mektubu ve kardeşinin konuşmaları gerektiğini belirten notu. Vronskiy, ikisinin de aynı konuda olduğunu biliyordu. “Bundan onlara ne!” diye düşündü ve mektupla notu buruşturup, yolda dikkatlice okumak için redingotunun düğmelerinin arasından içeri soktu. Kulübenin girişinde iki subayla karşılaştı: Biri onların alayından, öbürü başka bir alaydandı.</p>
				<p class="normal">Vronskiy’in evi, her zaman bütün subayların sığınağıydı.</p>
				<p class="normal">— Nereye?</p>
				<p class="normal">— Peterhof’a gitmem gerekiyor.</p>
				<p class="normal">— Tsarskoye’den at geldi mi?</p>
				<p class="normal">— Geldi, ama ben daha görmedim.</p>
				<p class="normal">— Mahotin’in Gladyatör’ünün topallamaya başladığını söylüyorlar.</p>
				<p class="normal">— Saçma! Yalnız bu çamurda siz nasıl yarışacaksınız? –diye sordu öbür subay.</p>
				<p class="normal">Karşısında elindeki tepside votka ve hıyar turşusuyla emir eri duran Petritskiy, içeri girenleri görünce:</p>
				<p class="normal">— İşte benim kurtarıcılarım! –diye bağırdı.– Yaşvin ayılmam için içki içmemi söylüyor.</p>
				<p class="normal">Gelenlerden biri:</p>
				<p class="normal">— Dün canımıza okudunuz zaten, –dedi.– Bütün gece uyutmadınız.</p>
				<p class="normal">— Yo, ama nasıl bitirdik! –diye anlatıyordu Petritskiy.– Volkov çatıya çıkmıştı ve efkârlandığını söylüyordu. Ben “Müzik çalın, cenaze marşı çalın!” diyordum. Volkov da çatıda cenaze marşıyla uyuyakaldı.</p>
				<p class="normal">Yaşvin, Petritskiy’in tepesinde dikilerek, çocuğunu ilaç yutmaya zorlayan bir anne gibi:</p>
				<p class="normal">— Mutlaka önce votka, ardından soda ve bol miktarda limon, daha sonra da birazcık, şöyle bir şişecik falan şampanya iç, –diyordu.</p>
				<p class="normal">— İşte bu akıllıca. Dur, Vronskiy, birlikte içelim.</p>
				<p class="normal">— Hayır, hoşça kalın beyler, ben bugün içki içmiyorum.</p>
				<p class="normal">— Ne olur, ağırlaşır mısın? Eh, o zaman biz de yalnız içeriz. Soda ve limon getir.</p>
				<p class="normal">Tam kapının önüne çıkarken birisi arkasından:</p>
				<p class="normal">— Vronskiy, –diye seslendi.</p>
				<p class="normal">— Ne var?</p>
				<p class="normal">— Saçlarını kestirsen iyi olur, yoksa bu saçlar sana ağırlık verecek, özellikle de dazlak yerlerdekiler.</p>
				<p class="normal">Vronskiy’in saçları gerçekten de erken dökülmeye başlamıştı. İnci gibi dişlerini göstererek neşeyle güldü, şapkasını saçlarının döküldüğü yere doğru indirip dışarı çıktı ve arabasına bindi.</p>
				<p class="normal">— Tavlaya! –dedi ve okumak üzere mektubu çıkarttı, ama sonra atı incelemeden önce dikkatini dağıtmamak için mektubu okumaktan vazgeçti, “Sonra!..” dedi.</p>
				<p class="kapakmetin"> </p>
				<h2 class="h2baslik" id="calibre_toc_63">XXI</h2>
				<p class="kapakmetin"> </p>
				<p class="normal">Derme çatma tahta bir baraka olan geçici tavla, tam koşu alanının yanına yapılmıştı ve Vronskiy’in atı dün buraya getirilmiş olmalıydı. Atı henüz görmemişti. Şu son günlerde kendisi atla dolaşmamış, bu görevi cokeyine bırakmıştı ve şimdi atının ne durumda geldiğini, nasıl olduğunu kesin olarak bilmiyordu. Tam arabadan indiği sırada onu uzaktan tanıyan seyisi, cokeye seslendi. Ayaklarına uzun konçlu çizmeler, sırtına kısa bir ceket giymiş, sadece çenesinin altında bir tutam sakal bırakmış kupkuru İngiliz, cokeylere özgü beceriksiz bir yürüyüşle dirseklerini iki yana açarak ve sallanarak geldi.</p>
				<p class="normal">— E, Fru-Fru nasıl? –diye sordu Vronskiy İngilizce olarak.</p>
				<p class="normal">— All right sir, her şey yolunda efendim, –dedi İngiliz’in sesi boğazının içinde bir yerden. Şapkasını çıkartırken,– Yanına gitmeseniz daha iyi olur, –diye ekledi.– Ağızlık taktım, huylandı. Gitmeseniz daha iyi, atı sinirlendiriyor bu.</p>
				<p class="normal">— Hayır, gideceğim. Görmek istiyorum.</p>
				<p class="normal">İngiliz yine ağzını açmadan, kaşlarını çatıp:</p>
				<p class="normal">— Gidelim, –dedi ve dirseklerini iki yana sallayarak gevşek yürüyüşüyle öne geçti.</p>
				<p class="normal">Barakanın önündeki küçük avluya girdiler. Orada nöbet tutan, temiz bir ceket giymiş, şık görünümlü delikanlı elinde süpürge, gelenleri karşılayıp arkalarından yürüdü. Barakanın içindeki bölmelerde beş at vardı ve Vronskiy, en büyük rakibi Mahotin’in al donlu atı Gladyatör’ün de o gün getirilmiş olması gerektiğini biliyordu. Vronskiy kendi atından çok, daha önce hiç görmediği Gladyatör’ü görmek istiyordu; ancak at yarışlarının nezaket kurallarına göre, sadece atı görmesinin olanaksız olduğunu değil, aynı zamanda atla ilgili soru sormasının yakışıksız bir davranış olacağını da biliyordu. Koridorda yürüdüğü sırada delikanlı soldaki ikinci bölmenin kapısını açtı ve Vronskiy, al donlu iri atı ve beyaz ayaklarını gördü. Bunun Gladyatör olduğunu biliyordu, ama bir mektubu açıp da başkasına ait olduğunu görünce başını çeviren bir insanın duygularıyla başını çevirip Fru-Fru’nun bölmesine yaklaştı.</p>
				<p class="normal">İngiliz, tırnağı kir içindeki parmağıyla Gladyatör’ün bölmesini omzunun üstünden göstererek:</p>
				<p class="normal">— Ma-k... Mak... ın atı burada... bu adı da hiç söyleyemiyorum, –dedi.</p>
				<p class="normal">— Mahotin’in mi? Evet, tek ciddi rakibim, –dedi Vronskiy.</p>
				<p class="normal">— O ata siz binmiş olsaydınız, –dedi İngiliz,– sizin üzerinize bahse girerdim.</p>
				<p class="normal">Vronskiy biniciliğinin övülmesinden memnun gülümseyerek:</p>
				<p class="normal">— Fru-Fru daha heyecanlı, Gladyatör daha güçlü, –dedi.</p>
				<p class="normal">— Engeller konusunda bütün mesele binicilikte ve pluck’ta, –dedi İngiliz.</p>
				<p class="normal">Vronskiy sadece kendisinde yeterince pluck, yani enerji ve cesaret hissetmekle kalmıyordu, üstelik çok daha önemlisi, dünyada ondan başka hiç kimsede daha fazla pluck olamayacağından kesinlikle emindi.</p>
				<p class="normal">— Aşırı terletmenin gereksiz olduğunu biliyorsunuz herhalde?</p>
				<p class="normal">— Gerekmez, –diye yanıtladı İngiliz. Önünde durdukları ve içerden samanların üzerinde atın ayak seslerinin duyulduğu kapalı bölmeyi başıyla işaret ederek,– Lütfen yüksek sesle konuşmayın. At huylanıyor, –diye ekledi.</p>
				<p class="normal">Kapıyı açtı ve Vronskiy küçücük bir pencereden gelen ışıkla pek az aydınlanan bölmeye girdi. Bölmede ağızlık takılmış, taze samanların üzerinde ayak değiştiren doru bir at duruyordu. Vronskiy, bölmenin yarı aydınlığında etrafına bakınınca sevgili atının vücut yapısının bütün özelliklerini tek bakışta kavradı. Fru-Fru orta boylu, vücut yapısına bakınca kusursuz denemeyecek bir attı. Kemikleri inceydi; göğüs tahtası kemiğinin epeyce ileri çıkmış olmasına karşın göğsü dardı. Sağrısı biraz sarkık, ön ayaklarında, özellikle de arka ayaklarında büyük ölçüde içe doğru eğrilik vardı. Arka ve ön bacak kasları çok iri değildi; ama at, kolanlıyken o kadar genişti ki, şimdi, atın beslenme rejiminde bulunduğu ve karnının içeri çekik olduğu bir sırada bile bu durum insanı çok şaşırtıyordu. Dizlerinin alt kısmında bacak kemiklerinin görünüşü önden bakınca parmaktan daha kalın değildi, ama yandan bakınca olağanüstü genişti. Kaburgaları dışında tüm gövdesi sanki iki yandan basılmış ve içe çekilmişti. Fakat bütün kusurlarını unutturan bir niteliği vardı atın; bu nitelik, kan’dı, İngilizlerin deyimiyle kendini gösteren kandı. İnce, kıpır kıpır ve atlas gibi pürüzsüz derisinin içinde ağ gibi yayılmış damarlarının altından sert çıkıntılar yapan kasları, kemikleri kadar sağlam görünüyordu. Fırlak ve parlak neşeli gözleriyle zayıf kafası, her soluk verişinde zarı kanla dolu çıkık burun deliklerine doğru genişliyordu. Tüm bedeninde, özellikle de kafasında çok belirgin canlı ve aynı zamanda tatlı bir ifade vardı. Herhalde sırf ağızlarının mekanik yapısı izin vermediği için konuşamayan hayvanlardan biriydi.</p>
				<p class="normal">En azından Vronskiy’e, şimdi ona bakarken hissettiği her şeyi anlamış gibi gelmişti.</p>
				<p class="normal">Vronskiy içeri girer girmez, hayvan derin bir soluk aldı ve ağızlığı arada bir silkeleyerek, esnek hareketlerle ayak değiştirerek fırlak gözünü aklarına kan dolacak kadar yana çevirip, içeri girenlere ters taraftan baktı.</p>
				<p class="normal">— Ne kadar heyecanlı görüyorsunuz işte, –dedi İngiliz.</p>
				<p class="normal">Vronskiy atın yanına yaklaşıp sakinleştirmeye çalışarak:</p>
				<p class="normal">— Ah, canım! –dedi.</p>
				<p class="normal">Fakat o yaklaştıkta hayvan daha çok huysuzlanıyordu. Vronskiy kafasına yaklaşınca birden sakinleşti ve ince, yumuşacık derisinin altından kasları oynamaya başladı. Vronskiy atın güçlü boynunu okşadı, omuzlarının arasında, öbür tarafa dökülmüş bir tutam yeleyi düzeltti ve yüzünü, atın yarasa kanadı gibi açılmış, ince burun deliklerine yaklaştırdı. At, sesli bir şekilde içine çektiği havayı gergin burun deliklerinden yine sesli bir şekilde bıraktı, irkilerek sivri kulağını kıstı ve kara, güçlü dudağını kolundan yakalamak istiyormuş gibi Vronskiy’e doğru uzattı. Fakat ağzındaki ağızlığı anımsayıp kafasını salladı, sonra tekrar yontulmuş gibi duran ayaklarının bir birini, bir öbürünü hareket ettirmeye başladı.</p>
				<p class="normal">Vronskiy atın sağrısını eliyle bir kez daha okşarken:</p>
				<p class="normal">— Sakin ol canım, sakin ol! –dedi ve atın çok iyi durumda olduğunu görmenin sevinciyle bölmeden çıktı.</p>
				<p class="normal">Atın heyecanı Vronskiy’e de bulaşmıştı; bütün kanının yüreğine hücum ettiğini ve tıpkı at gibi kendisinin de hareket etmek, bir şeyleri ısırmak istediğini hissediyordu; bu hem korkunç, hem de keyifli bir şeydi.</p>
				<p class="normal">— Pekâlâ, size güveniyorum, –dedi İngiliz’e,– altı buçukta koşu yerinde görüşürüz.</p>
				<p class="normal">— Her şey yolunda, –dedi İngiliz. Hemen hemen hiçbir zaman kullanmadığı my Lord hitabını kullanarak,– Siz nereye gidiyorsunuz milord? –diye sordu.</p>
				<p class="normal">Vronskiy, İngiliz’in sorduğu sorudaki cesarete şaşırarak başını kaldırdı ve iyi becerdiği bir şeyi yaparak İngiliz’in gözlerine değil, alnına baktı. Fakat İngiliz’in bu soruyu sorarken kendisine patron olarak değil, binici olarak baktığını anlayınca ona şu yanıtı verdi:</p>
				<p class="normal">— Bryanskiy’e gitmem gerek, bir saat sonra evde olacağım.</p>
				<p class="normal">“Bugün kaçıncı defadır bana bu soruyu soruyorlar!” –dedi kendi kendine ve çok az başına gelen bir şey oldu, yüzü kızardı. İngiliz ona dikkatle baktı. Sonra Vronskiy’in gideceği yeri sanki biliyormuş gibi ekledi:</p>
				<p class="normal">— En önemli mesele, koşudan önce sakin olmaktır, keyfiniz yerinde olsun ve sinirlenmeyin.</p>
				<p class="normal">Vronskiy gülümseyerek:</p>
				<p class="normal">— All right, –diye yanıtladı ve arabaya atlayıp arabacıya Peterhof’a gitmesini söyledi.</p>
				<p class="normal">Daha birkaç adım gitmişlerdi ki, sabahtan beri yağmur tehdidi taşıyan bir bulut iyice yaklaştı ve sağanak yağmur başladı.</p>
				<p class="normal">“Fena! –diye düşündü Vronskiy arabanın körüğünü indirirken.– Zaten çamurluydu, şimdi iyice bataklık olacak.” Kapalı arabada yalnızken annesinin mektubunu ve kardeşinin notunu çıkarıp okudu.</p>
				<p class="normal">Evet, hep aynı şeylerdi. Herkes, annesi, kardeşi, herkes onun gönül işlerine karışmayı gerekli görüyordu. Bu karışma, ender olarak hissettiği bir duygu uyandırıyor, onu öfkelendiriyordu. “Onlara ne? Neden herkes beni düşünmeyi görev sayıyor? Niye bana musallat oluyorlar? Çünkü bunun anlayamadıkları bir şey olduğunu görüyorlar. Bu, sıradan, bayağı bir sosyete ilişkisi olsaydı, beni rahat bırakırlardı. Başka bir şey olduğunu, bir oyuncak olmadığını, benim için bu kadının hayatımdan daha değerli olduğunu hissediyorlar. Bunu akılları almıyor, bu yüzden de canları sıkılıyor. Alınyazımız neyse ve nasıl olacaksa olsun, onu biz yazdık ve ondan şikâyet etmiyoruz, –dedi biz sözcüğünde kendisiyle Anna’yı birleştirerek.– Ama hayır, bize nasıl yaşayacağımızı öğretmeleri gerekiyor. Mutluluğun ne olduğu hakkında fikirleri yok, bu aşk olmadan bizim için mutluluğun da, mutsuzluğun da, yaşamın da olmayacağını bilmiyorlar.</p>
				<p class="normal">İşine karıştıkları için hepsine kızıyordu, çünkü haklı olduklarını kendisi de içinden hissediyordu. Onu Anna’ya bağlayan aşkın, her iki tarafın da hayatlarında iyi ya da kötü anılardan başka iz bırakmadan geçip giden sosyete ilişkileri gibi gelip gidecek bir heves olmadığını hissediyordu. İçinde bulundukları sosyetenin gözlerinin önündeyken aşklarını gizlemenin, yalan söylemenin, insanları kandırmanın, kurnazlık etmenin yani kendisinin ve onun tüm sıkıntılarını, onları birleştiren tutku, her ikisine aşklarının dışındaki her şeyi unutturacak kadar güçlü olduğu bir sırada sürekli başkalarını düşünmenin zorluğunu hissediyordu.</p>
				<p class="normal">Yapısına çok aykırı olan yalana dolana başvurmayı gerektiren ve giderek daha sık tekrarlanan olaylar çok canlı bir biçimde gözünün önüne geldi; özellikle Anna’da kim bilir kaç kez fark ettiği, yalana dolana başvurması gerektiği için hissettiği utanç duygusunu çok canlı olarak anımsadı. Ve Anna’yla ilişkisi başladığından bu yana zaman zaman hissettiği o tuhaf duyguyu yine hissetti. Bu, bir iğrenme duygusuydu: Aleksey Aleksandroviç’ten mi, kendisinden mi, dünyadaki her şeyden mi, iyi bilmiyordu. Fakat bu tuhaf duyguyu hep kendinden uzaklaştırıyordu. Şimdi de silkinip kendini toplayarak düşüncelerinin akışını sürdürdü.</p>
				<p class="normal">“Evet, Anna eskiden mutsuzdu, ama gururlu ve huzurluydu; oysa artık belli etmese bile huzurlu ve saygın biri olamaz. Evet, buna bir son vermek gerek,” –diye karar verdi.</p>
				<p class="normal">Bu yalana bir an önce son vermek gerektiği konusunda ilk kez açık bir düşünce gelmişti aklına. “O da, ben de her şeyi terk edip aşkımızla baş başa kalacağımız bir yere gitmeliyiz,” –dedi kendi kendine.</p>
				<p class="kapakmetin"> </p>
				<h2 class="h2baslik" id="calibre_toc_64">XXII</h2>
				<p class="kapakmetin"> </p>
				<p class="normal">Sağanak uzun sürmedi. Vronskiy, çamurun içinde artık dizginsiz bir şekilde yandaki atları sürükleyen ortadaki atın tırısıyla eve yaklaştığı sırada güneş tekrar açmış ve yazlık evlerin çatıları, anacaddenin her iki yanındaki bahçelerin yaşlı ıhlamur ağaçları ıslak bir parıltıyla kaplanmıştı, dallardan damla damla, çatılardan oluk oluk su akıyordu. Bu sağanağın hipodromu nasıl bozacağını artık düşünmüyordu, ama geçenlerde kaplıcalardan dönen Aleksey Aleksandroviç’in Petersburg’dan buraya gelmediğini bildiğinden, şimdi bu yağmur sayesinde Anna’yı büyük olasılıkla evde yalnız bulacağı için seviniyordu.</p>
				<p class="normal">Onu yalnız bulmayı umut eden Vronskiy, daha az dikkat çekmek için her zaman yaptığı gibi, köprüden geçmeden önce arabadan indi ve yürüyerek gitti. Sokağa açılan ön kapıya gitmeyip, bahçeye girdi.</p>
				<p class="normal">— Beyefendi geldi mi? –diye sordu bahçıvana.</p>
				<p class="normal">— Hayır gelmedi. Hanımefendi evde. Ön kapıdan buyurun lütfen; orada birileri vardır, kapıyı açarlar, –diye yanıtladı bahçıvan.</p>
				<p class="normal">— Hayır, bahçeden geçeceğim.</p>
				<p class="normal">Vronskiy, Anna’nın yalnız olduğundan emin olarak ve o gün gelmeye söz vermediği, Anna da yarışlardan önce geleceğini herhalde aklına getirmeyeceği için onu habersiz yakalama isteğiyle bahçeye açılan terasa giden, iki yanı çiçekli kum yolda dikkatli adımlarla ve kılıcını tutarak yürüdü. Vronskiy, yol boyunca içinde bulunduğu durumun zorluğuyla ilgili olarak düşündüğü her şeyi şimdi unutmuştu. Düşündüğü tek şey, birazdan onu sadece hayalinde değil, kanlı canlı, gerçekten olduğu gibi görecek olmasıydı. Gürültü yapmamak için eğimli basamaklara bütün tabanıyla basarak tam terasa giriyordu ki, birden her zaman unuttuğu, Anna’yla ilişkisinin en üzücü yanını oluşturan şeyi, soru soran ve kendisinden iğrendiğini düşündürten bakışıyla Anna’nın oğlunu anımsadı.</p>
				<p class="normal">Bu çocuk, ilişkilerinde başkalarından daha büyük bir engeldi. O burada olduğu zamanlar ne Vronskiy, ne de Anna, bırakın herkesin yanında tekrarlayamadıkları bir şeyi söylemeyi, çocuğun anlamayacağı herhangi bir şeyi ima yoluyla olsun konuşmuyorlardı. Bu konuda aralarında bir anlaşma yoktu, bu durum kendiliğinden oluşmuştu. Bu çocuğu aldatmayı, kendi kendilerine hakaret etmek olarak görüyorlardı. Onun yanında kendi aralarında iki tanıdık gibi konuşuyorlardı. Ancak gösterdikleri bu ihtiyatlılığa karşın Vronskiy, sık sık çocuğun, üzerine dikilmiş dikkatli ve şaşkın bakışını, kendisine karşı tuhaf ürkekliğini, davranışlarında kâh bir tatlılık, kâh bir soğukluk olarak ortaya çıkan kararsızlığı ve utangaçlığı görüyordu. Sanki çocuk bu adamla annesi arasında ne anlama geldiğini bilemeği önemli bir ilişki olduğunu hissediyordu.</p>
				<p class="normal">Gerçekten de çocuk bu ilişkiyi anlayamayacağını hissediyor, anlamak için çabalıyordu ve bu adama karşı nasıl bir duygu beslemesi gerektiğini kestiremiyordu. Babasının, mürebbiyesinin ve dadısının hakkında hiçbir şey konuşmasalar da Vronskiy’i sevmek şöyle dursun, ona tiksinerek ve korkuyla baktıklarını, annesinin ise Vronskiy’e en iyi arkadaşı gibi baktığını çocuklara özgü bir duyarlılıkla görüyordu.</p>
				<p class="normal">“Bu ne demek? Kim o? Onu nasıl sevmeliyim? Anlamıyorsam benim suçum, ben ya aptal ya da kötü bir çocuğum,” –diye düşünüyordu çocuk; onun inceleyen, soru soran, kısmen kötücül bakışı da, Vronskiy’i böylesine rahatsız eden ürkekliği ve kararsızlığı da bundan kaynaklanıyordu. Bu çocuğun varlığı, Vronskiy’de son zamanlarda hissettiği o tuhaf ve nedensiz iğrenme duygusunu uyandırıyordu hep. Bu çocuğun varlığı Vronskiy’de ve Anna’da, pusulasına bakıp, hızla ilerlediği yönün gitmesi gereken yönden çok farklı olduğunu, ama bu gidişi durdurabilecek güçte olmadığını, geçen her dakikanın onu asıl izlemesi gereken yönden daha çok uzaklaştırdığını ve doğru yoldan ayrıldığını kabul etmenin, ölümü kabul etmekten farksız olduğunu gören bir denizcinin hissettiğine benzer bir duygu uyandırıyordu.</p>
				<p class="normal">Hayata saf gözlerle bakan bu çocuk, bildikleri, ama bilmek istemedikleri bir şeyden ne derece saptıklarını onlara gösteren bir pusulaydı.</p>
				<p class="normal">Bu kez Seryoja evde değildi, Anna tek başına terasta oturuyor, dolaşmaya çıkan ve yağmura yakalanan oğlunu bekliyordu. Onu aramaları için bir uşakla bir hizmetçi kız göndermiş, oturmuş bekliyordu. Üzerinde geniş kesimli beyaz bir elbiseyle terasın bir köşesinde, çiçeklerin ardında oturuyordu. Vronskiy’in geldiğini duymamıştı. Siyah kıvırcık saçlı kafasını öne eğmiş, alnını parmaklıkların üzerinde duran soğuk bahçıvan kovasına dayamış, Vronskiy’in çok iyi bildiği yüzüklerle süslü olağanüstü güzel elleriyle bahçıvan kovasını tutuyordu. Bedeninin, başının, boynunun, ellerinin güzelliği her defasında Vronskiy’i bir sürprizle karşılaşmış gibi etkiliyordu. Vronskiy ona hayranlıkla bakarak duruyordu. Fakat tam yanına gitmek için adım atmak istediğinde Anna onun yaklaştığını artık hissetmiş, bahçıvan kovasını itmiş ve alev alev yanan yüzünü ona çevirmişti.</p>
				<p class="normal">Vronskiy ona yaklaşırken Fransızca:</p>
				<p class="normal">— Neyiniz var? Hasta mısınız? –dedi. Anna’nın yanına gitmek istiyordu; ama birilerinin olabileceğini anımsayıp balkon kapısına baktı, kızardı. Çekinmek ve etrafı kollamak zorunda olduğunu hissederek her defasında böyle kızarıyordu.</p>
				<p class="normal">Anna ayağa kalkıp, onun elini sıkarak:</p>
				<p class="normal">— Hayır, iyiyim, –dedi. Seni... beklemiyordum.</p>
				<p class="normal">— Aman Tanrım! Ne soğuk eller! –dedi Vronskiy.</p>
				<p class="normal">— Beni korkuttun, –dedi Anna.– Yalnızım ve Seryoja’yı bekliyorum, dolaşmaya çıkmıştı; bu taraftan gelecekler.</p>
				<p class="normal">Ancak sakin olmaya çalıştığı halde Anna’nın dudakları titriyordu.</p>
				<p class="normal">Vronskiy aralarında kullanılması hem olanaksız, hem de soğuk olan Rusça siz ve tehlikeli sen sözcüklerini kullanmaktan kaçınarak her zaman konuştuğu şekilde Fransızca devam etti:</p>
				<p class="normal">— Geldiğim için bağışlayın beni, ama sizi görmeden günü geçiremezdim.</p>
				<p class="normal">— Bağışlanacak ne var? Öyle sevindim ki!</p>
				<p class="normal">Vronskiy elini bırakmaksızın Anna’ya doğru eğilerek:</p>
				<p class="normal">— Fakat siz ya hastasınız ya da üzgünsünüz, –diye devam etti.</p>
				<p class="normal">— Hep aynı şey, –dedi Anna gülümseyerek.</p>
				<p class="normal">Doğru söylüyordu. Ona ne düşündüğünü sorduğunuz her an hiç yanılmadan aynı yanıtı verebilirdi: Aynı şeyi, mutluluğunu ve aynı zamanda mutsuzluğunu. Şimdi onu orada o halde bulduğu anda da şunu düşünüyordu: Başkaları için, örneğin Betsi için (Anna, Betsi’nin Tuşkeviç’le sosyeteden gizlediği bir ilişkisi olduğunu biliyordu) bütün bunlar neden çok kolay oluyordu da ona gelince bu kadar acı veriyordu? Bu düşünce bazı bakımlardan o gün onu özellikle üzüyordu. Vronskiy’e yarışları sordu. Vronskiy, heyecanlı olduğunu görüp, onu eğlendirmeye çalışarak yarış hazırlıklarının ayrıntılarını en basit şekilde anlatmaya koyuldu.</p>
				<p class="normal">“Söylesem mi, söylemesem mi? –diye düşündü Anna, Vronskiy’in sakin ve şefkatli gözlerine bakarak.– Öyle mutlu, yarışlarla öyle meşgul ki, bu olayın bizim için taşıdığı önemi gerektiği şekilde anlamayacak.”</p>
				<p class="normal">Vronskiy anlattığı hikâyeyi yarıda keserek:</p>
				<p class="normal">— Ama siz geldiğim sırada ne düşündüğünüzü söylemediniz, lütfen söyleyin! –dedi.</p>
				<p class="normal">Anna yanıt vermedi ve hafifçe başını eğip, uzun kirpiklerinin altından pırıl pırıl parlayan gözleriyle soru sorar gibi yan yan baktı. Kopmuş bir yaprakla oynayan eli titriyordu. Vronskiy bunu gördü ve yüzünde Anna’yı baştan çıkartmış olan o boyun eğme, kölece bağlılık ifadesi belirdi.</p>
				<p class="normal">— Bir şey olduğunu görüyorum. Paylaşmadığım bir üzüntünüz olduğunu bilerek bir an bile huzurlu olabilir miyim ben? Tanrı aşkına söyleyin! –diye yineledi yalvarırcasına.</p>
				<p class="normal">Anna, Vronskiy’e hep aynı şekilde bakarak ve yaprağı tutan elinin giderek daha çok titrediğini hissederek, “Evet, bunun önemini anlamayacak olursa onu affetmem. En iyisi söylememek, neden deneyeyim ki?” diye düşündü.</p>
				<p class="normal">— Tanrı aşkına! –diye yineledi Vronskiy Anna’nın elini tutarak.</p>
				<p class="normal">— Söyleyeyim mi?</p>
				<p class="normal">— Evet, evet, evet...</p>
				<p class="normal">— Hamileyim, –dedi sesizce ve ağır ağır.</p>
				<p class="normal">Elindeki yaprak daha da çok titriyordu, ama Vronskiy’in bunu nasıl karşılayacağını görmek için gözlerini ondan ayırmıyordu. Vronskiy’in yüzü bembeyaz oldu, bir şey söylemek istedi ama durdu, Anna’nın elini bıraktı, başını eğdi. “Evet, bu olayın önemini anladı,” diye geçirdi içinden Anna ve minnetle Vronskiy’in elini sıktı.</p>
				<p class="normal">Ancak Anna, onun bu haberin önemini, kendisinin, yani bir kadının anladığı şekilde anladığı konusunda yanılıyordu. Vronskiy bu haberi duyunca birilerine karşı hissettiği o tuhaf iğrenme duygusunu on kat daha güçlü hissetmişti; bununla birlikte istediği krizin gelip çattığını, bu durumun Anna’nın kocasından daha fazla saklanamayacağını, bu anormal duruma şu veya bu şekilde bir an önce son vermek gerektiğini anlamıştı. Ancak Anna’nın heyecanı fiziksel olarak ona da bulaşmıştı. Anna’ya duygulu, boynu bükük baktı, elini öptü, ayağa kalktı ve hiçbir şey söylemeden terasta bir uçtan bir uca dolaşmaya başladı.</p>
				<p class="normal">Kararlı bir şekilde Anna’nın yanına yaklaşarak:</p>
				<p class="normal">— Evet, –dedi.– Ne siz, ne de ben ilişkimize bir oyun olarak bakmadık, şimdi ise alınyazımız belli oldu. –Sonra çevresine bir göz atarak,– Yaşadığımız bu yalana son vermemiz gerek, –dedi.</p>
				<p class="normal">— Son vermek mi? Nasıl son vereceğiz Aleksey? –dedi Anna sessizce. Artık sakinleşmişti, yüzü tatlı bir gülümsemeyle parlıyordu.</p>
				<p class="normal">— Kocanı bırakacaksın ve hayatımızı birleştireceğiz.</p>
				<p class="normal">— Böyle de hayatımız birleşik, –dedi Anna zor duyulur bir sesle.</p>
				<p class="normal">— Evet, ama tam olarak birleştireceğiz.</p>
				<p class="normal">— Ama nasıl, Aleksey, anlat bana, nasıl? –dedi Anna durumunun çaresizliğiyle acı acı alay ederek.– Bu durumdan çıkış yolu var mı? Ben kocamın karısı değil miyim?</p>
				<p class="normal">— Her durumdan bir çıkış yolu vardır. Yeter ki karar verilsin, –dedi Vronskiy.– Her şey, senin içinde yaşadığın durumdan daha iyidir. Her konuda, sosyeteyle, oğlunla, kocanla ilgili nasıl acı çektiğini görüyorum.</p>
				<p class="normal">— Ah, bir tek kocam acı vermiyor, –dedi alaylı bir gülümsemeyle.– Onu tanımıyorum, onu düşünmüyorum. O yok.</p>
				<p class="normal">— İçten konuşmuyorsun. Seni tanıyorum. Kocan konusunda da acı çekiyorsun.</p>
				<p class="normal">— Evet, o da bilmiyor, –dedi Anna ve bir anda yüzü kıpkırmızı oldu; yanakları, alnı, boynu kızardı ve gözlerine utanç gözyaşları doldu.– Hem, ondan söz etmeyelim.</p>
				<p class="kapakmetin"> </p>
				<h2 class="h2baslik" id="calibre_toc_65">XXIII</h2>
				<p class="kapakmetin"> </p>
				<p class="normal">Vronskiy, şimdiki kadar kararlı olmasa da daha önce birkaç kez Anna’yı içinde bulunduğu durumu düşünmesi için yönlendirmeyi denemiş ve her seferinde biraz önceki çağrısına gösterdiği yüzeysellik ve hafiflikle karşılaşmıştı. Sanki bunda Anna’nın anlayamadığı ya da anlamak istemediği bir şey vardı, sanki bundan söz etmeye başlar başlamaz gerçek Anna kendi içinde bir yere kaçıyor ve Vronskiy’e yabancı, onun sevmediği, korktuğu, ona karşı koyan bambaşka, tuhaf bir kadın ortaya çıkıyordu. Ama Vronskiy bugün her şeyi söylemeye karar vermişti.</p>
				<p class="normal">Vronskiy her zamanki kararlı ve sakin ses tonuyla:</p>
				<p class="normal">— Onun bilip bilmemesi bizi ilgilendirmez. Biz... yani siz özellikle şimdi bu halde kalamazsınız.</p>
				<p class="normal">— Sizce ne yapmalıyım? –diye sordu Anna aynı alaycılıkla. Vronskiy’in, hamileliğini kolayca kabullenmeyeceğinden korkan Anna’nın, şimdi onun bundan bir şeyler yapmak gerektiği sonucunu çıkartmasına canı sıkılmıştı.</p>
				<p class="normal">— Ona her şeyi açıklayıp, ayrılmalısınız.</p>
				<p class="normal">— Çok güzel; bunu yaptım diyelim, –dedi Anna.– Bundan ne çıkacağını biliyor musunuz? Ben size peşin peşin anlatayım, –dedi ve bir dakika önce tatlı tatlı bakan gözlerinde kötü bir ışık parladı.– “Yaa, bir başkasını seviyorsunuz ve onunla suç sayılacak bir ilişkiye girdiniz demek? (Anna kocasını taklit ederek, tıpkı Aleksey Aleksandroviç’in yaptığı gibi, suç sözcüğünün üzerine basarak söylemişti bunu.) Sizi din, toplum ve aile ilişkileri açısından bunun doğuracağı sonuçlar konusunda uyarmıştım. Beni dinlemediniz. Şimdi ben adıma... –ve oğlumun adına demek istiyordu Anna, ama oğlunu alay konusu yapamazdı,– evet adıma leke sürdürtemem,” ve bu türden başka şeyler söyleyecektir, –diye ekledi. Genel olarak kendi resmi tavrıyla beni serbest bırakamayacağını, ama bir rezaleti durdurmak için kendisine bağlı önlemleri alacağını da açık ve net olarak söyleyecektir. Dediğini de sükûnetle ve kelimesi kelimesine yapacaktır. İşte bunlar olacak. –Anna, Aleksey Aleksandroviç’in vücut hatlarının, konuşma tarzı ve karakterinin bütün ayrıntılarını gözünün önüne getirerek ve kocasına karşı korkunç bir suç işlediği için kocasında sadece kötü şeyler bularak ve bütün bu kötü şeyleri onun suçu sayarak,– O, insan değil, bir makinedir, kızdığı zaman ise kin dolu bir makinedir, –diye ekledi.</p>
				<p class="normal">Vronskiy yumuşak, inandırıcı sesiyle Anna’yı sakinleştirmeye çalışarak:</p>
				<p class="normal">— Ama Anna, yine de ona söylemek, sonra da onun davranışına göre hareket etmek gerek.</p>
				<p class="normal">— Yani kaçalım mı?</p>
				<p class="normal">— Neden kaçmayalım? Bunu sürdürme olanağı görmüyorum ben. Hem kendim için değil, sizin acı çektiğinizi görüyorum.</p>
				<p class="normal">— Evet, kaçalım ve ben sizin metresiniz olayım, öyle mi? –dedi Anna hırsla.</p>
				<p class="normal">— Anna! –dedi Vronskiy tatlı bir sitemle.</p>
				<p class="normal">— Evet, –diye devam etti,– sizin metresiniz olmak ve her şeyi mahvetmek...</p>
				<p class="normal">Yine “oğlumu” demek istedi, ama bu sözcüğü söyleyemedi.</p>
				<p class="normal">Vronskiy, güçlü ve dürüst tabiatıyla onun yalan dolanla dolu bu duruma nasıl katlanabildiğini, bu durumdan neden kurtulmak istemediğini anlayamıyordu; fakat bunun başlıca nedeninin Anna’nın bir türlü söyleyemediği oğul sözcüğü olduğunu tahmin edemiyordu. Anna, oğlunu ve onun, babasını terk etmiş olan annesine karşı ilerde takınacağı tavrı gözünün önüne getirdiğinde yaptığı şeyden öylesine korkunç bir dehşete kapılıyordu ki, hiçbir şey düşünmüyor, bir kadın olarak her şeyin eskisi gibi kalması ve oğlunun ne olacağına ilişkin o korkunç soruyu unutabilmek için, sadece ve sadece kendisini birtakım yalan düşüncelerle ve sözlerle rahatlatmaya çalışıyordu.</p>
				<p class="normal">Birden Vronskiy’in elini tutup, bambaşka, içten ve tatlı bir ses tonuyla:</p>
				<p class="normal">— Senden rica ediyorum, sana yalvarıyorum, benimle bu konuyu bir daha asla konuşma! –dedi.</p>
				<p class="normal">— Ama Anna...</p>
				<p class="normal">— Asla. Beni kendi halime bırak. Durumumun bütün alçaklığını, bütün korkunçluğunu biliyorum; ama bu, öyle senin sandığın kadar kolay çözümlenecek bir şey değil. Beni kendi halime bırak ve sözümü dinle. Benimle bu konuyu bir daha hiç konuşma. Bana söz veriyor musun?.. Yo, yo, söz ver!..</p>
				<p class="normal">— Hepsine söz veriyorum, ama özellikle söylediğin şeyden sonra rahat olamam. Sen rahat olmadığın zaman ben de rahat olamam....</p>
				<p class="normal">— Ben! –diye tekrarladı Anna.– Evet, ben bazen acı çekiyorum; ama eğer benimle bu konuyu bir daha hiçbir zaman konuşmayacak olursan, bu acılar geçecektir. Benimle bunu konuştuğun zaman beni üzersin sadece.</p>
				<p class="normal">— Anlamıyorum, –dedi Vronskiy.</p>
				<p class="normal">— Yalan söylemenin senin dürüst yapına ne kadar ağır geldiğini biliyorum, –diye onun sözünü kesti Anna,– ve sana acıyorum. Sık sık benim için hayatını mahvettiğini düşünüyorum.</p>
				<p class="normal">— Şimdi ben de aynı şeyi düşünüyordum, –dedi Vronskiy.– Benim yüzümden her şeyi nasıl feda ettin. Mutsuz olduğun için kendimi affedemiyorum.</p>
				<p class="normal">Anna, Vronskiy’e yaklaşarak ve heyecanlı bir aşk gülümsemesiyle ona bakarak:</p>
				<p class="normal">— Ben mi mutsuzum? –dedi.– Ben, kendisine yiyecek verilen aç bir insan gibiyim. Üşüyordur, giysileri yırtık pırtıktır, utanıyordur belki, ama mutsuz değildir. Ben mutsuz muyum? Hayır, işte benim mutluluğum...</p>
				<p class="normal">Dönmekte olan oğlunun sesini duymuştu. Terasa hızlı bir bakış atıp, birden ayağa kalktı. Bakışları, Vronskiy’in iyi bildiği ateşle tutuştu, hızlı bir hareketle yüzüklerle süslü güzel ellerini kaldırdı, genç adamın başını tuttu, uzun uzun yüzüne baktı ve aralık dudaklarıyla gülümseyen kendi yüzünü yaklaştırıp onu ağzından ve iki gözünden çabucak öptükten sonra kendinden uzaklaştırdı. Gitmek istedi, ama Vronskiy onu bırakmadı.</p>
				<p class="normal">Heyecanla Anna’nın yüzüne bakarak fısıltıyla:</p>
				<p class="normal">— Ne zaman? –dedi.</p>
				<p class="normal">— Bugün, saat birde, –diye fısıldadı Anna ve ağır ağır iç çekip, hafif, hızlı adımlarla oğlunu karşılamaya gitti.</p>
				<p class="normal">Seryoja yağmura büyük bahçede yakalanmıştı ve dadısıyla birlikte kameriyede oturmuşlardı.</p>
				<p class="normal">— Pekâlâ, görüşmek üzere, –dedi Vronskiy’e.– Şimdi hemen yarışlara gitmeniz gerek. Betsi gelip beni almaya söz vermişti.</p>
				<p class="normal">Vronskiy saatine göz atıp, hızla uzaklaştı.</p>
				<p class="kapakmetin"> </p>
				<h2 class="h2baslik" id="calibre_toc_66">XXIV</h2>
				<p class="kapakmetin"> </p>
				<p class="normal">Vronskiy, Kareninlerin balkonunda saatine baktığında öylesine heyecanlı ve düşünceleriyle o kadar meşguldü ki, saatin kadranı üzerindeki akrep ve yelkovanı görmüş, ama saatin kaç olduğunu anlayamamıştı. Şoseye çıktı, çamurlara dikkatle basarak arabasına doğru yürümeye başladı. İçi Anna’ya karşı öyle duygularla dolup taşıyordu ki, saatin kaç olduğunu, Bryanskiy’e gidecek zamanı kalıp kalmadığını düşünmemişti<span>. </span>Sık sık görülen bir şey olmuş, belleğinin neden sonra neyin yapılması gerektiğini gösteren dış yeteneği kalmıştı ancak. Gür yapraklı bir ıhlamur ağacının artık yana kaymış gölgesinde, arabacı yerinde uyuklayan arabacının yanına yaklaştı, terli atların üzerinde dönüp duran sinek sürülerine hayran hayran baktı ve arabacıyı uyandırıp, arabaya atladı, Bryanskiy’e gitmesini emretti. Ancak yedi verst kadar yol aldıktan sonra saatine bakacak kadar aklı başına gelmiş, saatin beş buçuk olduğunu ve geç kaldığını anlamıştı.</p>
				<p class="normal">O gün muhafızların yarışı, sonra subayların iki verstlik ve dört verstlik yarışlarıyla, Vronskiy’in katılacağı yarış olmak üzere birkaç yarış yapılacaktı. Kendi yarışına yetişebilirdi, ama eğer Bryanskiy’e gidecek olursa ucu ucuna yetişebilecek, o gittiğinde tüm saray ileri gelenleri yerlerini almış olacaklardı. Bu iyi bir şey değildi. Ama Bryanskiy’e geleceğini söylemişti ve arabacıya atlara acımamasını emredip, yoluna devam etmeye karar verdi.</p>
				<p class="normal">Bryanskiy’in evine gitti, beş dakika kaldı ve hızla geri döndü. Bu hızlı yolculuk onu yatıştırmıştı. Anna’yla ilişkilerindeki güçlükler, konuşmalarından sonra devam eden belirsizlik, bütün her şey kafasından çıkıp gitmişti; şimdi zevkle ve heyecanla yarışı, her şeye rağmen yarışa yetişeceğini düşünüyor ve o geceki buluşmanın verdiği mutluluk umudu ara sıra hayalinde parlak bir ışık halinde parlıyordu.</p>
				<p class="normal">Yazlık evleri ve Petersburg’dan yarışlara giden arabaları geride bıraktıkça yarış atmosferine daha çok giriyor, biraz sonraki koşunun heyecanı onu iyiden iyiye sarıyordu.</p>
				<p class="normal">Evinde kimse kalmamıştı; hepsi yarışlara gitmişti, uşağı da onu kapıda bekliyordu. Vronskiy üstünü değiştirirken uşak, ikinci koşuların başladığını, çok sayıda beyefendinin onu sorduğunu ve tavladan iki kez bir çocuğun koşa koşa geldiğini bildirdi.</p>
				<p class="normal">Acele etmeden (hiçbir zaman acele etmez ve soğukkanlılığını yitirmezdi) üstünü değiştiren Vronskiy, arabacıya barakalara doğru sürmesini emretti. Barakaların oradan yarış alanının çevresini saran araba, yaya, asker denizini ve insanların kaynaştığı pavyonları görebiliyordu. Galiba ikinci koşu yapılıyordu, çünkü barakaya girdiği sırada bir kampana sesi duymuştu. Tavlaya yaklaşırken Mahotin’in mavi şeritlerle kulaklarını kocaman gösteren mavili turuncu bir çulla yarış alanına götürülen ak ayaklı al atı Gladyatör’ü gördü.</p>
				<p class="normal">— Cord nerede? –diye sordu seyise.</p>
				<p class="normal">— Tavlada, atı eyerliyor.</p>
				<p class="normal">Fru-Fru kapısı açık duran bölmesinde eyerlenmiş durumdaydı. Atı götürmeye hazırlanıyorlardı.</p>
				<p class="normal">— Geç mi kaldım?</p>
				<p class="normal">— All right! All right! Her şey yolunda, her şey yolunda, –dedi İngiliz,– heyecanlanmayın.</p>
				<p class="normal">Vronskiy, bütün gövdesiyle titreyen sevgili güzel atına bir kez daha göz attı ve bu güzel manzaradan zorla ayrılarak barakadan çıktı. Hiç kimsenin dikkatini üzerine çekmeyecek en uygun anda pavyonlara gitti. İki verstlik koşu henüz bitmişti ve bütün gözler, atlarını var güçleriyle süren ve direğe yaklaşmakta olan öndeki hassa süvari subayıyla onun arkasındaki muhafız subayına dikilmişti. Çemberin ortasından ve dışından herkes direğe doğru sıkışıyordu ve hassa süvari grubundan askerlerle, subaylar, arkadaşlarının beklenen zaferinin yarattığı sevinci yüksek sesle ifade ediyorlardı. Vronskiy, tam koşunun bittiğini haber veren kampananın çalındığı ve birinci gelen, çamura bulanmış ve eyerin üzerine yığılmış uzun boylu hassa süvari subayının terden rengi kararmış, zorlukla soluk alan gri aygırının dizginlerini elinden bıraktığı anda kimseye fark ettirmeden kalabalığın arasına karıştı.</p>
				<p class="normal">Adım atmakta zorlanan aygır, uzun bedeninin hızlı yürüyüşünü yavaşlattı ve hassa süvari subayı derin uykudan uyanmış bir adam gibi çevresine bakındı, zorla gülümsedi. Arkadaşlarından ve başkalarından oluşan bir kalabalık subayın çevresini sardı.</p>
				<p class="normal">Vronskiy, pavyonların önünde ölçülü ve rahat bir şekilde dolaşıp, sohbet eden seçkin, yüksek sosyete kalabalığından bilerek uzak duruyordu. Kalabalığın arasında Karenina’yı, Betsi’yi, kardeşinin karısını gördü ve oyalanmamak için yanlarına gitmedi. Fakat karşılaştığı tanıdıklar sürekli onu durduruyor, önceki koşuların ayrıntılarını anlatıyor ve neden geç kaldığını soruyorlardı.</p>
				<p class="normal">Yarışa katılanların ödüllerini almak üzere pavyona çağrıldıkları ve herkesin o tarafa döndüğü sırada Vronskiy’in yanına ağabeyi Aleksandr geldi. Aleksandr Vronskiy orta boylu, tıpkı Aleksey gibi tıknaz, ama ondan daha yakışıklı ve pembe yanaklı, sarhoşlara özgü kırmızı burunlu, yüz ifadesi samimi, kordonlu albay rütbesinde biriydi.</p>
				<p class="normal">— Notumu aldın mı? –dedi Aleksandr Vronskiy.– Seni bulmak mümkün değil.</p>
				<p class="normal">Aleksandr Vronskiy, eğlence düşkünü, özellikle de ün kazandığı sarhoş yaşantısına karşın tam bir saray adamıydı.</p>
				<p class="normal">Şimdi kardeşiyle, onun için hiç hoş olmayan bir konuda konuşurken, pek çok kişinin gözlerinin üzerlerinde olabileceğini bilerek sanki kardeşiyle önemsiz bir konuda şakalaşıyormuş gibi gülümseyen bir yüz ifadesi takınmıştı.</p>
				<p class="normal">— Notunu aldım, sen neden endişeleniyorsun, doğrusu anlamıyorum, –dedi Aleksey.</p>
				<p class="normal">— Biraz önce burada olmadığını fark ettiğim ve pazartesi günü de seni Peterhof’da görenler olduğu için endişeleniyorum.</p>
				<p class="normal">— Sadece doğrudan ilgili kişilerin konuşacağı konular vardır, senin endişelendiğin konu da işte böyle bir konu...</p>
				<p class="normal">— Evet, ama o zaman da görevlerini yapmamış olurlar...</p>
				<p class="normal">— Senden karışmamanı rica ediyorum, hepsi bu.</p>
				<p class="normal">Aleksey Vronskiy’in asık suratı bembeyaz oldu ve öne doğru çıkık alt çenesi titredi. Ender olarak böyle bir şey olurdu. Çok iyi yürekli bir insan olarak pek seyrek öfkelenirdi, ama öfkelendiği ve alt çenesi titrediği zaman da tehlikeli biri haline gelirdi. Bunu iyi bilen Aleksandr Vronskiy neşeyle gülümsedi.</p>
				<p class="normal">— Sadece annemin mektubunu vermek istemiştim. Ona yanıt ver ve koşu öncesinde canını sıkma. Bonne chance, –diye ekledi gülümseyerek ve kardeşinin yanından uzaklaştı.</p>
				<p class="normal">Ancak hemen onun arkasından yine dostça bir selam Vronskiy’i durdurdu.</p>
				<p class="normal">— Dostlarını tanımak istemiyorsun! Merhaba, mon cher! –dedi Stepan Arkadyiç. Burada, Moskova’dakinden geri kalmayan bu Petersburg şatafatı içinde pespembe yüzüyle ve taranmış briyantinli favorileriyle pırıl pırıl parlıyordu.– Dün geldim, senin zaferini göreceğim için de çok memnunum. Ne zaman görüşeceğiz?</p>
				<p class="normal">— Yarın subay lokaline uğra, –dedi Vronskiy, sonra Stepan Arkadyiç’in pardösüsünün kolundan tutup özür dileyerek engelli büyük yarışlar için atların getirildiği koşu alanının ortasına doğru uzaklaştı.</p>
				<p class="normal">Yarış sonunda ter içinde kalmış, bitkin düşmüş atlar seyisleri tarafından yerlerine götürülüyor ve bir sonraki yarış için başlıklarıyla, sıkıştırılmış karınlarıyla kocaman garip kuşları andıran yeni, büyük bölümü İngiliz olan dinç atlar birbiri ardına ortaya çıkıyordu. Esnek ve oldukça uzun bileklerinin üzerinde yaylıymış gibi yürüyen güzeller güzeli narin Fru-Fru’yu sağ tarafa götürüyorlardı. Onun biraz ötesinde uzun kulaklı Gladyatör’ün çulunu alıyorlardı üstünden. Aygırın olağanüstü sağrısı ve son derece kısa, toynaklarının üzerine oturmuş gibi duran bilekleriyle iri, güzel ve son derece düzgün hatları Vronskiy’in dikkatini ister istemez üzerine çekiyordu. Vronskiy atının yanına gitmek istiyordu, ama bir tanıdığı onu durdurmuştu yine.</p>
				<p class="normal">Tanıdığı, tam konuşurlarken:</p>
				<p class="normal">— A, bak Karenin! –dedi.– Karısını arıyor, ama karısı pavyonun orta kısmında. Onu görmediniz mi?</p>
				<p class="normal">— Hayır, görmedim, –diye yanıtladı Vronskiy ve Karenina’nın olduğu söylenen pavyona hiç bakmadan atının yanına gitti.</p>
				<p class="normal">Yarışmacılar, numaralarını çekmek ve başlangıç yerlerini belirlemek için pavyona çağrıldıklarından Vronskiy, eyerini gözden geçirmesi ve eyeriyle ilgili emir vermesi gerektiği halde buna vakit bulamadı. On yedi subay, ciddi, sert ve pek çoğu keten gibi solgun yüzleriyle pavyona gelip ve numaralarını çektiler. Vronskiy’e yedi numara çıkmıştı. “At bin!” komutu duyuldu.</p>
				<p class="normal">Diğer yarışçılarla birlikte bütün gözlerin dikildiği bir merkez olduğunu hisseden Vronskiy, gergin bir halde atının yanına gitti. Böyle gergin hallerde genellikle yavaş ve sakin hareket ederdi. Cord, yarışların şerefine tören giysisini giymişti: düğmeli, siyah bir redingot, yanaklarına dayanmış, kaskatı kolalı yakalık, yuvarlak siyah bir şapka ve uzun süvari çizmeleri. Her zamanki gibi sakin ve ciddiydi, atın önünde durmuş, iki dizginini de kendisi tutuyordu. Fru-Fru sıtma nöbeti geçiriyormuş gibi titremeye devam ediyordu. Alev saçan gözü yanına yaklaşmakta olan Vronskiy’den yana eğildi. Vronskiy parmağını kolanın altına soktu. At, daha çok yan bakmaya başladı, dişlerini gösterdi ve kulağını kıstı. İngiliz, at eyerleme şeklinin gözden geçirilmesine güldüğünü belirtmek isteğiyle dudaklarını büzdü.</p>
				<p class="normal">— Bininiz, daha az heyecanlanırsınız.</p>
				<p class="normal">Vronskiy rakiplerine son defa göz attı. Yarış sırasında artık onları görmeyeceğini biliyordu. İki kişi şimdiden öne, başlamaları gereken yere geçmişlerdi. Tehlikeli rakiplerden biri ve Vronskiy’in arkadaşı olan Galtsin, binmesine izin vermeyen doru aygırın çevresinde dönüp duruyordu. Dapdaracık pantolon giymiş ufak tefek bir hassa subayı, İngilizlere öykünme isteğiyle atının sağrısı üzerinde kedi gibi sırtını kabartmış, dörtnala gidiyordu. Prens Kuzovlev, Grabovskiy harasından alınma safkan kısrağının üzerinde solgun bir yüzle oturuyordu. Kısrağın dizginlerini bir İngiliz tutuyordu. Vronskiy ve bütün arkadaşları Kuzovlev’i tanıyor, sinirlerinin “zayıflığını” ve onuruna korkunç şekilde düşkün olduğunu biliyorlardı. Her şeyden korktuğunu, eğitilmiş ata bile binmekten korktuğunu da biliyorlardı; fakat şimdi Kuzovlev, sırf korkunç bir yarış olduğu için, insanlar boyunlarını kırdıkları, her engelin yanında bir doktor, üzerinde haçıyla ve hemşiresiyle bir hasta arabası durduğu için bu yarışa katılmaya karar vermişti. Göz göze geldiler, Vronskiy ona dostça ve takdir edercesine göz kırptı. Yalnız birini, en büyük rakibini, Gladyatör’e binen Mahotin’i göremiyordu.</p>
				<p class="normal">Cord, Vronskiy’e:</p>
				<p class="normal">— Acele etmeyin, –dedi,– bir tek şeyi aklınızdan çıkarmayın: Engellerin önünde atı dizginlemeyin de, sürmeyin de, bırakın istediğini kendi seçsin.</p>
				<p class="normal">Vronskiy dizginleri aldıktan sonra:</p>
				<p class="normal">— Tamam, tamam, –dedi.</p>
				<p class="normal">— Eğer yapabilirseniz, öne geçip yarışı yönetin; arkada kalırsanız da son dakikaya dek umutsuzluğa kapılmayın.</p>
				<p class="normal">Vronskiy, esnek ve güçlü bir hareketle çentikli çelik üzengiye ayağını basarken, tıknaz gövdesini kolayca ve sert bir şekilde eyerin gıcırdayan derisinin üzerine yerleştirirken kısrak kımıldayacak zaman bulamadı. Sağ ayağını üzengiye geçirip, dizginlerin iki ucunu alışkın bir hareketle parmakları arasında dengeledi ve Cord ellerini bıraktı. Fru-Fru sanki önce hangi ayağını atacağını bilmeksizin uzun boynuyla dizginleri gererek ve esnek sırtında binicisini sarsarak yaylanır gibi harekete geçti. Cord adımlarını hızlandırarak arkalarından yürüyordu. Huylanan kısrak binicisini aldatmaya çalışarak dizginlere bir o taraftan, bir bu taraftan asılıyordu, Vronskiy ise sesiyle ve eliyle boşuna onu sakinleştirmeye çalışıyordu.</p>
				<p class="normal">Yönlerini yarışa başlayacakları yere çevirerek bir bentle önü kesilmiş olan dereye yaklaşıyorlardı. Yarışçıların bir kısmı önde, bir kısmı da arkadaydı. Vronskiy bir anda arkasında yolun çamuru içinde dörtnala koşan bir atın ayak seslerini duydu ve ak ayaklı, uzun kulaklı Gladyatör’ünün sırtında Mahotin yanından geçip gitti. Mahotin uzun dişlerini göstererek gülümsedi, Vronskiy ise ona öfkeyle baktı. Vronskiy, Mahotin’i sevmezdi, şimdi de onu en tehlikeli rakibi olarak görüyordu ve yanından dörtnala geçerek atını heyecanlandırması Vronskiy’in canını sıkmıştı. Fru-Fru sol ayağıyla dörtnala kalktı ve iki kere sıçradı, sonra gergin dizginlere sinirlenerek binicisini zıplatan bir tırısa geçti. Cord da suratını asmış, Vronskiy’in ardından âdeta koşuyordu.</p>
				<p class="kapakmetin"> </p>
				<h2 class="h2baslik" id="calibre_toc_67">XXV</h2>
				<p class="kapakmetin"> </p>
				<p class="normal">Toplam on yedi subay yarışıyordu. Yarış, pavyonun önündeki dört verstlik elips biçimindeki büyük bir alanda yapılacaktı. Bu alanda dokuz tane engel kurulmuştu: bir dere, tam pavyonun önünde iki arşınlık büyük yekpare bir engel, kuru bir hendek, sulu bir hendek, dik bir yamaç ve en zor engellerden biri, İrlanda tabyası denilen engel. Bu engel, içine çalı çırpı doldurulmuş, arkasında atların göremediği bir hendek daha bulunan, bu yüzden atın her iki engeli de aşmak zorunda olduğu ya da düşüp sakatlanacağı bir engeldi; sonra iki sulu ve bir kuru hendek daha vardı ve yarışın bitiş noktası pavyonun karşısıydı. Fakat yarış, alanın içinden değil, yüz sajen dışından başlıyordu ve bu mesafede bir tek engel vardı: binicilerin isterlerse üzerinden atlayabilecekleri ya da atı yürüterek geçebilecekleri üç arşın genişliğinde, önü bentle kapatılmış bir dere.</p>
				<p class="normal">Biniciler üç kez hizaya girdi, ama her seferinde içlerinden birinin atı hizayı bozdu ve yeniden hizaya girmeleri gerekti. Yarışı yöneten Albay Sestrin artık kızmaya başlamıştı, sonunda dördüncü kez “Marş! Marş!” diye bağırdı ve biniciler ileri atıldı.</p>
				<p class="normal">Biniciler hizaya girdikleri sırada bütün gözler, bütün dürbünler alacalı bulacalı bu kümeye yönelmişti.</p>
				<p class="normal">Bekleme sırasındaki sessizlikten sonra her yandan “Çıktılar! Yarış başladı!” sesleri duyuldu.</p>
				<p class="normal">Gerek gruplar halinde, gerekse tek tek insanlar daha iyi görebilmek için oradan oraya koşuşmaya başladı. İlk anda toplu halde olan yarışçılar birbirlerinden koptu ve birbiri ardından dereye doğru ikişer, üçer yaklaştıkları görüldü. İzleyicilere hepsi bir arada koşuyormuş gibi görünüyordu; ama biniciler için aralarında kendi açılarından büyük önem taşıyan saniyelik farklar vardı.</p>
				<p class="normal">Heyecanlı ve son derece sinirli olan Fru-Fru ilk fırsatı kaçırmış, atlardan birkaçı önüne geçmişti. Ancak Vronskiy, dizginlere asılmış olan atı bütün gücüyle tutarak daha dereye gelmeden atların üçünü kolayca geçti ve önünde sadece Vronskiy’in burnunun dibinde sağrısı düzgün ve rahat bir hareketle sallanan Mahotin’in al atı Gladyatör ve en önde de sağ mı ölü mü belli olmayan Kuzovlev’i taşıyan güzel Diana kaldı.</p>
				<p class="normal">İlk anlarda Vronskiy henüz ne kendisine, ne de atına hâkim değildi. İlk engel olan dereye gelmeden önce atın hareketlerini yönetemiyordu.</p>
				<p class="normal">Gladyatör’le Diana birlikte ve hemen hemen aynı anda yaklaşıp, aynı anda derenin üzerinde yükseldiler ve öbür tarafa âdeta uçarak geçtiler; onların arkasından Fru-Fru hiç fark ettirmeden uçarcasına yükseldi, fakat Vronskiy’in tam kendisini havada hissettiği sırada birden hemen hemen atının ayaklarının altında, derenin öbür kıyısında Diana’yla birlikte yerde debelenen Kuzovlev’i gördü (Kuzovlev, atladıktan sonra dizginleri bırakmıştı ve at onunla birlikte tepetaklak uçmuştu). Vronskiy bu ayrıntıları sonradan öğrenmişti, şimdi ise gördüğü tek şey, tam ayaklarının altında, Fru-Fru’nun ayaklarını basması gereken yerde Diana’nın ayağının ya da kafasının olabileceğiydi. Fakat Fru-Fru yere düşen bir kedi gibi, atlarken ayaklarıyla ve sırtıyla çabalayarak yerdeki atı geçip daha ilerde bir yere bastı.</p>
				<p class="normal">“Ah, canım!” diye geçirdi içinden Vronskiy.</p>
				<p class="normal">Vronskiy, dereden sonra ata tamamen hâkim oldu ve büyük engeli Mahotin’in ardından atlamak ve bir sonraki, iki yüz sajen kadar uzunluktaki engelsiz alanda onu geçmek niyetiyle atını tutmaya başladı. Büyük engel, tam çar pavyonunun önündeydi. Tüm saray erkânıyla halkın oluşturduğu kalabalık, şeytana (yekpare engele böyle diyorlardı) yaklaştıkları sırada ikisine, yani ona ve bir at boyu önünde giden Mahotin’e bakıyordu. Vronskiy her yönden üzerine dikilmiş gözleri hissediyordu. Ancak kısrağının kulaklarından ve boynundan, altında ters yönde giden topraktan, Gladyatör’ün önünde hep aynı mesafede, hızla sallanan sağrısından ve beyaz ayaklarından başka bir şey görmüyordu. Gladyatör hiçbir yere çarpmadan yükseldi, kısa kuyruğunu salladı ve Vronskiy’in gözlerinin önünden kayboldu.</p>
				<p class="normal">— Bravo! –diye bağırdı bir ses.</p>
				<p class="normal">Aynı anda Vronskiy’in tam önünde engelin tahtaları görünüp kayboldu. Kısrak, hareketinde en ufak bir değişiklik olmadan yükseldi; tahtalar gözden kayboldu ve sadece arkadan bir çarpma sesi duyuldu. Önünde koşan Gladyatör’e sinirlenen kısrak, engele geldiğinde çok erken yükselmiş ve arka toynağını engele çarpmıştı. Fakat koşması değişmemişti, Vronskiy ise yüzüne bir topak çamur sıçrayınca, Gladyatör’le aralarında yine aynı mesafe olduğunu anlamıştı. Gladyatör’ün sağrısını, kısa kuyruğunu ve hızla koşan, ama arayı açamayan beyaz ayaklarını yine önünde görüyordu.</p>
				<p class="normal">Tam Vronskiy’in artık Mahotin’i geçmesi gerektiğini düşündüğü anda Fru-Fru, sanki aklından geçeni anlamış gibi hiçbir isteklendirme olmaksızın iyice hızlandı ve en uygun taraftan, ipin gerili olduğu taraftan Mahotin’e yaklaşmaya başladı. Mahotin ip tarafını bırakmıyordu. Vronskiy, dıştan dolaşarak da geçilebileceğini düşünür düşünmez Fru-Fru ayak değiştirdi ve tam da bu şekilde koşmaya başladı. Fru-Fru’nun artık terden iyice koyulaşmaya başlamış olan omzu Gladyatör’ün sağrısıyla aynı hizaya gelmişti. Birkaç adım sonra yan yanaydılar. Fakat Vronskiy, yaklaştıkları engelin önünde geniş bir daire çizmemek için dizginlerle oynamaya başladı ve tam dik yamaçta Mahotin’i hızla geçti. Bir an Mahotin’in çamura bulanmış yüzünü gördü. Hatta Mahotin ona gülümsüyormuş gibi geldi. Vronskiy Mahotin’i geçmişti, fakat şimdi onu tam arkasında hissediyordu, Gladyatör’ün düzgün koşusunu ve burnundan kesik kesik, ancak hâlâ son derece canlı çıkan soluğunu sürekli ensesinde duyuyordu. Daha sonraki iki engel, hendek ve set kolayca geçilmişti, ama Vronskiy, Gladyatör’ün soluğunu ve ayak seslerini daha yakından duymaya başlamıştı. Atını sürdü ve onun kolayca hızlandığını sevinçle hissetti, Gladyatör’ün ayak sesi önceki mesafeden tekrar duyuldu.</p>
				<p class="normal">Vronskiy, kendi istediği ve Cord’un ona öğütlediği şeyi yapmış, başa geçmişti, artık başarısından emindi. Heyecanı, sevinci ve Fru-Fru’ya olan sevgisi gitgide artıyordu. Başını çevirip geriye bakmak istedi, ama bunu yapamadı. Kendisini sakinleştirmeye ve Gladyatör’de kaldığını hissettiği kadar gücün kendi atında da kalması için onu fazla zorlamamaya çalışıyordu. Bir tek en zor engel kalmıştı; eğer bu engeli diğerlerinden önde geçerse birinci gelecekti. Atını İrlanda tabyasına doğru sürdü. Fru-Fru’yla birlikte bu engeli daha uzaktan görmüştü ve her ikisi de, kendisi de, atı da bir anlık bir kuşkuya kapıldılar. Atın kararsızlığını kulaklarından anlamış ve kamçısını havaya kaldırmıştı, ama hemen o anda kuşku falan olmadığını hissetti: At ne yapması gerektiğini biliyordu. Hızını artırdı, ölçülü ve Vronskiy’in tahmin ettiği doğrulukta yükseldi, yerden uzaklaşıp kendini hendeğin epey ötesine götürecek atalet gücüne bıraktı ve Fru- Fru, yine aynı tempoyla, hiç fazla çaba harcamadan, yine aynı ayağıyla koşusuna devam etti.</p>
				<p class="normal">— Bravo Vronskiy! –sesleri geldi kulağına. Alayının ve arkadaşlarının bu engelin yanında durduklarını biliyordu; Yaşvin’in sesini tanımamasına olanak yoktu; ama onu görmüyordu.</p>
				<p class="normal">Arkasında olanlara kulak vererek “Ah, benim güzelim!” –diye Fru-Fru’yu düşündü. Arkadan Gladyatör’ün atlayışını işitip “Atladı!” –diye geçirdi içinden. Geriye iki arşın genişliğinde, içi su dolu son hendek kalıyordu sadece. Vronskiy bu engele bakmıyordu bile, ama birinci olmak isteğiyle koşuya uygun şekilde atın başını kaldırıp indirerek dizginlerle dairesel biçimde oynamaya başladı. Kısrağın kalan son gücüyle koştuğunu hissediyordu; hayvanın yalnız boynu ve omuzları terli değildi, iki omzunun arası, kafası, sivri kulakları boncuk boncuk terlemişti, sert, kısa kısa soluyordu. Ancak Vronskiy, atın gücünün kalan iki yüz sajeni koşmaya fazlasıyla yeteceğinin farkındaydı, çünkü kendisini yere daha yakın hissediyordu ve hareketinin yumuşaklığından atının hızını ne kadar artırdığını biliyordu. Hendeğin üzerinden farkına varmadan atladı. Hendeği kuş gibi uçarak geçmişti; fakat Vronskiy, tam o anda atın hareketine yetişemeyerek, kendisi de nasıl olduğunu anlamadan eyerin üzerine çöküp, çok kötü, bağışlanmaz bir hareket yaptığını hissetti korku içinde. Bir anda durumu değişmiş, korkunç bir şey olduğunu anlamıştı. Daha ne olduğunun bilincine varamadan al aygırın beyaz ayakları tam yanında görünüp kaybolmuş ve Mahotin dörtnala geçip gitmişti. Vronskiy’in bir ayağı yere değiyordu ve kısrağı bu ayağın üzerine yıkılıyordu. Ayağını zar zor kurtarmıştı ki, hayvan ağır ağır hırıldayarak ve ayağa kalkmak için terli, ince boynuyla boş yere çaba harcayarak bir yanına devrildi, yerde Vronskiy’in ayaklarının dibinde vurulmuş bir kuş gibi çırpınmaya başladı. Vronskiy’in yaptığı beceriksizce hareket hayvanın belini kırmıştı. Ama Vronskiy bunu çok daha sonra anladı. Şimdi ise sadece Mahotin’in hızla uzaklaştığını, kendisinin yalpalayarak tek başına çamurlu toprağın üstünde dikildiğini, önünde Fru-Fru’nun ağır ağır soluyarak yattığını ve başını ona çevirmiş, güzel gözleriyle kendisine baktığını görüyordu. Vronskiy, ne olduğunu henüz anlamadan atı dizginlerinden çekti. Hayvan eyerin kanatlarını gıcırdatarak tekrar balık gibi çırpınmaya başladı, ön ayaklarının üzerinde kalkmak istedi, ama sağrısını kaldıracak gücü yoktu, hemen yoruldu ve yine yana devrildi. Vronskiy, hırstan yüzü çirkinleşmiş, benzi atmış ve alt çenesi titreyerek ökçesiyle hayvanın karnına vurdu ve tekrar dizginleri çekmeye başladı. Fakat at hareket etmiyor, burnunu toprağa sokmuş, konuşan bakışlarını sahibine dikmişti.</p>
				<p class="normal">Başını ellerinin arasına alan Vronskiy:</p>
				<p class="normal">— Ah! –diye bağırdı.– Ah! Ben ne yaptım! Yarışı kaybettim! Hem de kendi yaptığım, utanılacak, bağışlanmayacak bir hata yüzünden! Ya bu talihsiz, mahvolmuş kısrak! Ah! Ben ne yaptım!</p>
				<p class="normal">Seyirciler, doktor, sağlık memuru, Vronskiy’in alayından subaylar yanına koşuyorlardı. Sapasağlam olduğu ve yaralanmadığı için üzülüyordu. Atın beli kırılmıştı ve vurulmasına karar verildi. Vronskiy sorulara yanıt veremiyor, hiç kimseyle konuşamıyordu. Başından fırlayıp düşen kasketini almadan arkasını döndü, nereye gittiğini bilmeden koşu alanından uzaklaştı. Kendisini mutsuz hissediyordu. Hayatında ilk kez başına çok ağır bir felaket gelmişti, onarılması mümkün olmayan ve kendisinin suçlu olduğu bir felaket.</p>
				<p class="normal">Elinde kasketle Yaşvin arkasından yetişip onu eve götürdü. Vronskiy yarım saat sonra kendine geldi. Ancak bu yarışın anısı, hayatının en ağır ve en acı anısı olarak uzun süre içinde yaşadı.</p>
				<p class="kapakmetin"> </p>
				<h2 class="h2baslik" id="calibre_toc_68">XXVI</h2>
				<p class="kapakmetin"> </p>
				<p class="normal">Aleksey Aleksandroviç’in karısıyla görünürdeki ilişkileri eskisi gibiydi. Tek fark, eskisine göre işlerinin daha fazla olmasıydı. Eski yıllarda olduğu gibi, kışın fazla çalışmaktan bozulan sağlığını düzeltmek için bahar gelir gelmez yurtdışında bir kaplıcaya gitmiş ve her zamanki gibi temmuzda dönüp hemen artan enerjisiyle her zamanki işine sarılmıştı. Her zaman olduğu gibi karısı yazlığa taşınmış, Aleksey Aleksandroviç ise Petersburg’da kalmıştı.</p>
				<p class="normal">Prenses Tverskaya’nın verdiği akşam davetinden sonraki konuşmalarından bu yana Aleksey Aleksandroviç, duyduğu kuşkular ve kıskançlık konusunda bir daha Anna’yla konuşmamıştı ve her zamanki, alışılmış davranış tarzı, karısına karşı şimdiki ilişkileri açısından çok işe yaramıştı. Anna’ya biraz daha soğuk davranıyordu. O ilk gece karısının üzerine alınmadığı konuşma yüzünden ona karşı sadece ufak bir hoşnutsuzluk duyuyor gibiydi. Karısıyla ilişkilerinde bir gücenme söz konusuydu, hepsi o kadar. Sanki zihninden karısına hitap ederek “Benimle konuşmak istememen, senin için daha kötü oldu. Artık sen benimle konuşmak isteyeceksin, ama bu kez ben konuşmayacağım. Senin için daha kötü olacak,” –diyordu; zihninden, bir yangını söndürmek için boş çabalar harcayan bir adamın boşuna uğraştığı için sinirlenip, “Öyleyse al sana! İşte böyle yanarsın!” demesi gibi.</p>
				<p class="normal">Onun gibi işinde akıllı ve ince bir adam, karısına karşı davranışının çılgınlığını anlamıyordu. Bunu anlamıyordu, çünkü içinde bulunduğu durumu anlamak onu dehşete düşürüyordu ve ruhunda, ailesine, yani karısına ve oğluna karşı duygularının bulunduğu çekmeceyi kapatmış, kilitlemiş, mühürlemişti. Onun gibi dikkatli bir baba, bu kışın sonundan beri oğluna karşı çok soğuktu, ona karşı da karısına olduğu gibi alaycı bir davranış içindeydi. “Vay, delikanlı!” –diye hitap ediyordu oğluna.</p>
				<p class="normal">Aleksey Aleksandroviç, daha önce hiçbir zaman bu yılki kadar işi olmadığını düşünüyor ve söylüyordu; ancak bu yılki işleri kendisinin icat ettiğinin, bunun, karısına ve ailesine beslediği duygu ve düşüncelerin bulunduğu çekmeceyi açmama yollarından biri olduğunun, bu duygu ve düşüncelerin orada durdukça daha da korkunç hale geldiğinin bilincinde değildi. Eğer biri çıkıp da Aleksey Aleksandroviç’e karısının hareketleri hakkında ne düşündüğünü sorabilseydi, uysal, sakin Aleksey Aleksandroviç hiçbir yanıt vermez, ama kendisine bu soruyu soran adama çok sinirlenirdi. Karısının sağlığını sorduklarında Aleksey Aleksandroviç’in yüzünde beliren gururlu ve sert ifade de bundan kaynaklanıyordu. Aleksey Aleksandroviç karısının hareketleri ve duygularıyla ilgili hiçbir şey düşünmek istemiyor, gerçekten de bu konuda hiçbir şey düşünmüyordu.</p>
				<p class="normal">Aleksey Aleksandroviç’in daimi yazlık evi Peterhof’daydı. Kontes Lidiya İvanovna da genellikle yazın onlara komşu oturur ve Anna’yla sürekli ilişki içinde olurdu. Bu yıl Kontes Lidiya İvanovna Peterhof’a gelmekten vazgeçmiş, bir kere bile Anna Arkadyevna’ya uğramamış ve Aleksey Aleksandroviç’e Anna’nın, Betsi ve Vronskiy’le yakınlaşmasının uygunsuz bir durum olduğunu ima etmişti. Aleksey Aleksandroviç, karısının her türlü kuşkunun üstünde olduğu düşüncesini söyleyip, kontesi sert bir şekilde susturmuş ve o günden sonra da Kontes Lidiya İvanovna’dan kaçmaya başlamıştı. Sosyetede pek çok kişinin karısına yan gözle baktığını görmek istemiyor ve görmüyor, karısının neden Betsi’nin oturduğu ve Vronskiy’in alayının ordugâhına yakın olan Tsarskoye’ye gitmek için bu kadar ısrar ettiğini anlamak istemiyor ve anlamıyordu. Kendine bunları düşünme izni vermiyor ve düşünmüyordu; fakat kendisine itiraf etmese ve bu konuda kanıt şöyle dursun, herhangi bir kuşkusu dahi olmasa bile ruhunun derinlerinde yine de aldatılmış bir koca olduğunu kesinlikle biliyordu ve bundan büyük bir mutsuzluk duyuyordu.</p>
				<p class="normal">Aleksey Aleksandroviç, karısıyla birlikte geçirdiği sekiz yıllık mutlu yaşamı sırasında sadakatsiz kadınlara ve aldatılmış kocalara bakarak kendi kendisine kim bilir kaç kez “Buna nasıl izin veriyorlar? Bu çirkin duruma neden son vermiyorlar?” demişti. Fakat şimdi felaket kendi başına geldiğinde sadece bu duruma son vermeyi düşünmemekle kalmıyor, üstelik bu durumu bilmeyi hiç istemiyordu. Bilmek istemiyordu, çünkü bu çok korkunç, çok anormal bir durumdu.</p>
				<p class="normal">Aleksey Aleksandroviç yazlık eve yurtdışından döndüğünden beri iki kez gitmişti. Bir keresinde öğle yemeği yemiş, diğerinde konuklarla bir akşam geçirmiş, ama hiçbirinde de önceki yıllarda bir alışkanlık haline getirdiği şeyi yapmamış, gece kalmamıştı.</p>
				<p class="normal">Yarış günü, Aleksey Aleksandroviç’in işinin çok olduğu bir gündü; ancak daha sabahtan kendisine bir program yapıp, öğle yemeğini erken bir saatte yedikten hemen sonra karısının yanına, yazlık eve, oradan da tüm saray erkânının geleceği, kendisinin de gitmesi gereken yarışlara gitmeye karar vermişti. Karısına uğramasının nedeni ise, haftada bir kez nezaketen yanına gitmeye karar vermiş olmasıydı. Ayrıca aynı gün, yani kurulu düzenlerine göre ayın on beşinde masraflar için karısına para vermesi gerekiyordu.</p>
				<p class="normal">Her zamanki düşünce hâkimiyetiyle karısı hakkında bütün bunları etraflıca düşündükten sonra onunla ilgili düşüncelerinin daha fazla yayılmasına izin vermemişti.</p>
				<p class="normal">Sabah Aleksey Aleksandroviç’in çok işi vardı. Bir gün önce Kontes Lidiya İvanovna, Çin’e yaptığı yolculukla tanınan, şimdi ise Petersburg’da bulunan ünlü bir gezginin broşürünü, çeşitli açılardan son derece ilginç ve gerekli bir adam olan bu gezgini kabul etmesini de rica eden bir mektupla birlikte Aleksey Aleksandroviç’e göndermişti. Aleksey Aleksandroviç akşam broşürü sonuna kadar okuyacak zaman bulamamış, ancak sabah okuyup bitirebilmişti. Sonra ricası olan insanlar gelmiş, raporlar, kabuller, atamalar, görevden uzaklaştırmalar, ödüllerin, emekli maaşlarının dağıtılması, maaşlar, yazışmalar, yani o kadar çok zamanını elinden alan ve Aleksey Aleksandroviç’in “günlük işler” dediği işler birbirini izlemişti. Sonra da özel bir iş, doktorun ve işlerini yürüten kâhyanın ziyareti. Kâhya çok zamanını almamıştı, Aleksey Aleksandroviç için gerekli olan bir miktar parayı getirmiş ve bu yıl özel seyahatler nedeniyle daha çok harcama yapıldığı için hesapların açık vermesi yüzünden işlerin pek de iyi olmayan durumu hakkında kısa bir rapor vermişti. Fakat Aleksey Aleksandroviç’le arkadaşlık ilişkileri içinde olan Petersburglu ünlü doktor çok zamanını almıştı. Aleksey Aleksandroviç onu bugün beklemiyordu ve doktorun gelişine, üstelik durumunu büyük bir dikkatle sorup soruşturmasına, göğsünü dinlemesine, karaciğerini muayene etmesine şaşırmıştı. Aleksey Aleksandroviç, sağlığının bu yıl iyi olmadığını arkadaşı Lidiya İvanovna’nın fark edip, doktora hastayı muayene etmesi için ricada bulunduğunu bilmiyordu. Kontes Lidiya İvanovna doktora “Bunu benim için yapınız,” demişti.</p>
				<p class="normal">— Bunu Rusya için yapacağım kontes, –diye karşılık vermişti doktor.</p>
				<p class="normal">— Harika bir adamsınız! –demişti Kontes Lidiya İvanovna.</p>
				<p class="normal">Doktor, Aleksey Aleksandroviç’in durumundan hiç memnun kalmamıştı. Karaciğerini önemli ölçüde büyümüş, beslenmesini yetersiz, kaplıca tedavisini ise tümüyle etkisiz bulmuştu. Olabildiğince fazla fiziksel hareket ve olabildiğince az zihinsel gerilim, en önemlisi de her türlü üzüntüden uzak olmasını, yani tam da Aleksey Aleksandroviç için soluk almamak kadar olanaksız olan bir şeyi tavsiye etmişti ve Aleksey Aleksandroviç’te, kötü bir şey olduğu ve bunun iyileştirilemeyeceği gibi kötü bir duygu bırakıp gitmişti.</p>
				<p class="normal">Doktor, Aleksey Aleksandroviç’in yanından çıkarken kapıda Aleksey Aleksandroviç’in özel kalem müdürü, kendisinin de çok iyi tanıdığı Slüdin’le karşılaştı. Üniversiteden arkadaştılar, ender görüşseler de birbirlerine saygı duyarlardı ve iyi dosttular, bu yüzden doktor, hastayla ilgili samimi düşüncesini hiç kimseye Slüdin’e söylediği kadar açık söyleyemezdi.</p>
				<p class="normal">— Gelip onu gördüğünüze çok sevindim, –dedi Slüdin.– İyi değil; bana öyle geliyor ki... E, nesi var?</p>
				<p class="normal">Doktor, Slüdin’in başının üzerinden arabacısına gelmesi için işaret ederken:</p>
				<p class="normal">— Nesi mi var? –dedi ve güderi eldiveninin bir parmağını beyaz elleriyle tutup gerdi.– Telleri germeden koparmayı denerseniz çok zordur; ama iyice gererseniz ve parmağınızın ağırlığıyla gergin tele dokunursanız kopacaktır. Aleksey Aleksandroviç de uzun süre çalıştığı ve işine karşı titiz olduğu için son noktaya kadar gerilmiş durumda; ayrıca dışardan da bir baskı var, hem de ağır bir baskı, –diye kaşlarını anlamlı anlamlı yukarı kaldırıp sözünü bağladı doktor. Yaklaşan arabasına doğru giderken,– Yarışlara gelecek misiniz? –diye ekledi. Slüdin’in söylediği ve kendisinin anlayamadığı bir şeye doktor,– Evet, evet, elbette çok zaman alır, –diye yanıt verdi.</p>
				<p class="normal">Bu kadar çok zamanını alan doktordan sonra da ünlü gezgin geldi. Aleksey Aleksandroviç biraz önce okuduğu broşürden ve bu konuda daha önce edindiği bilgilerden yararlanarak bilgisinin derinliğiyle ve görüşlerinin genişliğiyle gezgini hayran bıraktı.</p>
				<p class="normal">Gezginle birlikte Petersburg’da bulunan ve görüşmek zorunda olduğu bir il yöneticisinin geldiğini de haber vermişlerdi. İl yöneticisi gittikten sonra özel kalem müdürüyle birlikte günlük işleri bitirmesi, ayrıca ciddi ve önemli bir konuda önemli bir kişiyi ziyaret etmesi gerekiyordu. Aleksey Aleksandroviç yemek saati olan beşe doğru ancak dönebildi ve özel kalem müdürüyle birlikte yemek yiyip, onu yazlığa ve yarışlara çağırdı.</p>
				<p class="normal">Aleksey Aleksandroviç, şimdi kendisi de bilincinde olmadan, karısıyla görüşmelerinde bir üçüncü kişinin bulunması için fırsat arıyordu.</p>
				<p class="kapakmetin"> </p>
				<h2 class="h2baslik" id="calibre_toc_69">XXVII</h2>
				<p class="kapakmetin"> </p>
				<p class="normal">Kapının önünde çakıltaşlarını ezen tekerlek seslerini duyduğunda Anna üst katta aynanın önünde dikilmiş, Annuşka’nın yardımıyla elbisesinin son fiyongunu tutturuyordu.</p>
				<p class="normal">“Betsi için erken henüz,” –diye düşündü ve pencereden bakınca arabayı ve arabadan dışarı uzanan siyah şapkayla Aleksey Aleksandroviç’in kendisine çok tanıdık gelen kulaklarını gördü. “Ne terslik, gece kalacak mı acaba?” –diye düşündü ve bunun yaratabileceği sonuçlar o kadar korkunç göründü ki, bir an bile düşünmeden neşeli ve parlayan bir yüzle onu karşılamaya çıktı. Artık tanıdık bir şey halini almış olan yalan ve aldatma ruhunun varlığını içinde hissederek bu ruha kendini hemen teslim etti ve ne söyleyeceğini kendisi de bilmeksizin konuşmaya başladı.</p>
				<p class="normal">Kocasına elini uzatarak ve aile dostu Slüdin’e bir gülümsemeyle selam vererek:</p>
				<p class="normal">— Ah ne hoş! –dedi.– Gece kalırsın, umarım? –Aldatma ruhunun ona fısıldadığı ilk söz buydu,– artık birlikte gideriz. Yalnız yazık ki, Betsi’ye söz vermiştim. Bana uğrayacaktı.</p>
				<p class="normal">Aleksey Aleksandroviç, Betsi’nin adını duyunca yüzünü buruşturdu.</p>
				<p class="normal">— Oo, birbirinden ayrılmayanları ben ayıracak değilim, –dedi her zamanki şakacı tavrıyla.– Biz Mihail Vasilyeviç’le gideriz. Doktorlar da yürümemi söylüyor. Yürürken de kaplıcalarda olduğumu hayal ederim.</p>
				<p class="normal">— Aceleye gerek yok, –dedi Anna.– Çay içmek ister misiniz? –Zili çaldı.</p>
				<p class="normal">— Çay yapın, Seryoja’ya da Aleksey Aleksandroviç’in geldiğini söyleyin. E, sağlığın nasıl? Mihail Vasilyeviç, siz bana hiç gelmediniz; bakın, balkonum ne kadar güzel oldu, –diyordu bir ona, bir öbürüne hitap ederek.</p>
				<p class="normal">Çok basit ve çok doğal, ancak son derece fazla ve son derece hızlı konuşuyordu. Bunu kendisi de hissediyordu, ayrıca Mihail Vasilyeviç’in meraklı bakışında onun kendisini incelediğini fark etmişti.</p>
				<p class="normal">Mihail Vasilyeviç hemen terasa çıktı.</p>
				<p class="normal">Anna kocasının yanına oturdu.</p>
				<p class="normal">— Hiç iyi görünmüyorsun, –dedi Anna.</p>
				<p class="normal">— Evet, –dedi Aleksey Aleksandroviç,– bugün doktor uğradı ve bir saatimi aldı. Onu dostlarımdan birinin yolladığını hissediyorum, sağlığıma çok değer veren birinin...</p>
				<p class="normal">— Ne dedi peki?</p>
				<p class="normal">Anna kocasının sağlığını ve işlerini soruyor, dinlenmesi ve yanına gelmesi için ikna etmeye çalışıyordu.</p>
				<p class="normal">Bütün bunları neşeli, hızlı bir şekilde ve gözlerinde özel bir pırıltıyla söylüyordu; fakat Aleksey Aleksandroviç şu anda karısının bu tavrına hiçbir anlam vermiyordu. Yalnızca söylediği sözleri dinliyor ve bu sözlere yalnızca sahip oldukları dolaysız anlamı veriyordu. Kendisi de karısına, alaycı da olsa basit yanıtlar veriyordu. Bu konuşmada özel hiçbir şey yoktu, ama oynanan bu kısa oyunu daha sonradan utancın o can yakıcı acısını duymadan hatırlayamadı Anna.</p>
				<p class="normal">Seryoja mürebbiyesinin önünden içeri girdi. Eğer Aleksey Aleksandroviç gözlemiş olsaydı, Seryoja’nın babasına, sonra da annesine nasıl ürkek, nasıl şaşkın bir şekilde baktığını fark ederdi. Ama o, hiçbir şey görmek istemiyor ve görmüyordu.</p>
				<p class="normal">— Vay, delikanlı! Ne kadar büyümüş. Doğrusu, gerçek bir erkek oluyor. Merhaba, genç adam.</p>
				<p class="normal">Sonra elini korku içindeki Seryoja’ya uzattı.</p>
				<p class="normal">Babasına karşı eskiden de ürkek olan Seryoja, Aleksey Aleksandroviç onu “genç adam” diye çağırmaya başladığından ve Vronskiy’in dost mu düşman mı olduğu bilmecesi aklına takıldığından beri babasından çekiniyordu. Kendisini korumasını ister gibi bakışlarını annesine çevirdi. Bir tek annesiyle birlikte olmak hoşuna gidiyordu. Bu arada mürebbiyeyle konuşmasını bitiren Aleksey Aleksandroviç, oğlunu omzundan tuttu. Seryoja bundan o kadar rahatsız olmuştu ki, Anna onun ağlamak üzere olduğunu gördü.</p>
				<p class="normal">Oğlu içeri girdiği anda kıpkırmızı kesilen Anna, Seryoja’nın rahatsız olduğunu fark edince hemen kalktı, Aleksey Aleksandroviç’in elini oğlunun omzundan kaldırdı ve oğlunu öpüp, terasa çıkarttıktan sonra hemen geri döndü.</p>
				<p class="normal">— Vakit geldi, –dedi saatine bakıp,– ama Betsi hâlâ ortada yok!</p>
				<p class="normal">— Evet, –dedi Aleksey Aleksandroviç, sonra ayağa kalkıp ellerini kavuşturdu ve parmaklarını çıtırdattı.– Bülbüller masalla beslenmeyeceğinden ayrıca sana para bırakmak için de uğramıştım, –dedi.– İhtiyacın olduğunu sanıyorum.</p>
				<p class="normal">— Hayır, ihtiyacım yok... evet, var, –dedi Anna kocasının yüzüne bakmadan. Bu arada saçlarının dibine kadar kızarmıştı.– Eh, herhalde yarışlardan sonra uğrarsın buraya.</p>
				<p class="normal">— A, evet! –diye yanıtladı Aleksey Aleksandroviç.– Pencereye bakıp, yaklaşmakta olan oturulacak bölümü aşırı derecede yükseğe konmuş İngiliz tarzı arabayı görünce,– İşte Peterhof güzeli, Prenses Tverskaya geldi, –diye ekledi.– Bu ne şıklık, ne güzellik! E, biz de gidelim o zaman.</p>
				<p class="normal">Prenses Tverskaya arabadan inmedi, sadece ayağında potinleri, üstünde pelerini ve başında siyah şapkasıyla prensesin uşağı kapının önünde arabadan atladı.</p>
				<p class="normal">— Ben gidiyorum, hoşça kalın! –dedi Anna ve oğlunu öpüp, Aleksey Aleksandroviç’e yaklaştı, ona elini uzattı.– Gelmekle çok iyi ettin.</p>
				<p class="normal">Aleksey Aleksandroviç karısının elini öptü.</p>
				<p class="normal">— Görüşmek üzere. Çay içmek için uğrayacaksın demek, çok güzel! –dedi Anna ve pırıl pırıl parlayarak, neşe içinde çıktı. Fakat kocasını görmekten kurtulur kurtulmaz elinin üstünde onun dudaklarının değdiği yeri hissetti ve tiksinerek irkildi.</p>
				<p class="kapakmetin"> </p>
				<h2 class="h2baslik" id="calibre_toc_70">XXVIII</h2>
				<p class="kapakmetin"> </p>
				<p class="normal">Aleksey Aleksandroviç yarışlara gittiğinde Anna, bütün yüksek sosyetenin toplandığı pavyonda Betsi’yle yan yana oturuyordu. Daha uzaktan kocasını gördü. İki erkek, kocası ve sevgilisi, onun için hayatın iki merkeziydi ve onların yakınlığını görmeden de hissediyordu. Kocasının yaklaştığını daha uzaktan hissetmişti, aralarında hareket ettiği kalabalık dalgalarının içinde elinde olmadan onu izliyordu. Onun kâh dalkavukça selamlara hoşgörüyle karşılık vererek, kâh kendisiyle eşit düzeydekilerle dalgın dalgın dostça selamlaşarak, kâh güçlüler dünyasından bakışları özenle kollayarak ve kulaklarının uçlarına dayanan yuvarlak büyük şapkasını çıkararak pavyona yaklaştığını görüyordu. Anna bütün bu hareketleri biliyordu ve hepsinden iğreniyordu. “Yalnızca yükselme hırsı, yalnızca başarı kazanma isteği. İşte onun ruhunda sadece bunlar var, –diye düşündü,– yüksek düşünceler, eğitim aşkı, din ise yalnızca başarı kazanmak için birer araç.”</p>
				<p class="normal">Onun kadınların bulunduğu pavyona bakışlarından Anna kendisini aradığını anladı (Aleksey Aleksandroviç doğruca ona bakıyordu, ama şifon, kurdele, tüy, şemsiye ve çiçek denizi içinde karısını tanıyamamıştı) ama mahsus onu fark etmemiş gibi yaptı.</p>
				<p class="normal">— Aleksey Aleksandroviç, –diye bağırdı Prenses Betsi,– galiba karınızı görmüyorsunuz; işte burada!</p>
				<p class="normal">Aleksey Aleksandroviç’in yüzünde o soğuk gülümsemesi belirdi.</p>
				<p class="normal">— Burada her şey o kadar parlak ki, insanın gözleri kamaşıyor, –dedi Aleksey Aleksandroviç ve pavyona girdi. Biraz önce görüştüğü karısıyla tekrar karşılaştığında bir koca nasıl gülümserse, o da karısına öyle gülümsedi, prensesle ve diğer tanıdıklarıyla selamlaştı. Herkese hak ettiğini verdi, yani hanımlarla şakalaştı, beylerle karşılıklı selamlaştı. Pavyonun yanında aşağıda Aleksey Aleksandroviç’in çok saygı duyduğu, zekâsıyla ve eğitimiyle tanınmış bir yaver general duruyordu. Aleksey Aleksandroviç generalle konuşmaya başladı.</p>
				<p class="normal">Yarış arası olduğundan konuşmaya engel bir şey yoktu. General yarışları kınıyordu. Aleksey Aleksandroviç ise karşı çıkıyor, yarışları savunuyordu. Anna kocasının ince, tekdüze sesini bir sözcüğünü bile kaçırmadan dinliyor, her sözü yapmacık geliyor, kulağını tırmalıyordu.</p>
				<p class="normal">Dört verstlik engelli yarış başladığında Anna öne doğru eğilmişti, gözünü ayırmadan, atının yanına giden ve atına binen Vronskiy’e bakıyordu, aynı anda da kocasının o iğrenç, susmak bilmeyen sesini duyuyordu. Vronskiy için duyduğu korku yüzünden acı çekiyordu, kocasının tonlamalarını çok iyi bildiği, hiç susmayacakmış gibi gelen incecik sesinin verdiği acı daha büyüktü.</p>
				<p class="normal">“Ben kötü bir kadınım, mahvolmuş bir kadınım, –diye düşünüyordu,– ama yalan söylemeyi sevmiyorum, yalana katlanamıyorum, oysa onun (yani kocasının) gıdasıdır yalan. O her şeyi bilir, her şeyi görür; bu kadar sakin konuşabildiğine göre ne hissediyor? Beni öldürse, Vronskiy’i öldürse ona saygı duyardım. Ama hayır, onun için gerekli olan tek şey yalan ve nezaket,” diyordu Anna kendi kendine. Bunları, kocasından ne istediğini, onu nasıl görmek istediğini düşünmeksizin söylüyordu. Aleksey Aleksandroviç’in Anna’yı bu kadar kızdıran bugünkü bu konuşkanlığının sadece içinde hissettiği endişe ve rahatsızlığın bir ifadesi olduğunu da anlamıyordu. Bir yerini inciten bir çocuk, canının acısını dindirmek için nasıl hoplayıp zıplayarak kaslarını harekete geçirirse, Aleksey Aleksandroviç için de karısının ve Vronskiy’in bulunduğu bir ortamda, Vronskiy adı sürekli tekrarlanırken karısıyla ilgili dikkat çekici düşünceleri dağıtmak amacıyla zihninin çalışması aynı şekilde gerekliydi. Bir çocuğun hoplayıp zıplaması nasıl doğal bir şeyse, onun güzel ve zekice konuşması da aynı şekilde doğaldı. Şöyle diyordu:</p>
				<p class="normal">— Askeri at yarışlarında tehlike, bu yarışların gerekli koşuludur. Eğer İngiltere, askeri tarihinde süvarilerinin gerçekleştirdiği en parlak işlerden söz edebiliyorsa bu, sadece İngiltere’nin hayvanların ve insanların bu gücünü tarihsel bakımdan bünyesinde geliştirmiş olması sayesindedir. Benim düşünceme göre sporun büyük önemi vardır, oysa biz her zamanki gibi, sadece en yüzeysel olanı görüyoruz.</p>
				<p class="normal">— Yüzeysel değil, –dedi Prenses Tverskaya.– Bir subayın iki kaburgasının kırıldığını söylüyorlar.</p>
				<p class="normal">Aleksey Aleksandroviç’in yüzünde sadece dişlerini ortaya çıkaran, ama başka hiçbir anlamı olmayan gülümsemesi belirdi.</p>
				<p class="normal">— Prenses, bu yüzeysel değil, içsel bir şeydir diyelim, –dedi Aleksey Aleksandroviç.– Ama mesele bu değil, –diyerek tekrar ciddi bir şekilde konuştuğu generale döndü,– unutmayınız ki, bunu iş olarak seçmiş olan askerler yarışıyor ve kabul ediniz ki, her işte bir de madalyonun öbür yüzü vardır. Bu bir askerin doğrudan görevleri arasına giriyor. Çirkin yumruk dövüşü ya da İspanya’nın boğa güreşleri barbarlık belirtisidir. Ancak uzmanlaşmış spor, gelişmenin işaretidir.</p>
				<p class="normal">— Yo, ben bir daha gelmeyeceğim; beni çok heyecanlandırıyor, –dedi Prenses Betsi.– Doğru değil mi Anna?</p>
				<p class="normal">— Heyecanlandırıyor, ama gözünü ayıramıyorsun, –dedi başka bir hanım.– Romalı bir kadın olsaydım, arenadaki hiçbir yarışı kaçırmazdım.</p>
				<p class="normal">Anna hiçbir şey söylemiyor, dürbününü indirmeden tek bir yere bakıyordu.</p>
				<p class="normal">Bu sırada uzun boylu bir general pavyondan geçiyordu. Aleksey Aleksandroviç konuşmasını kesip hızlı, ama saygılı bir şekilde ayağa kalktı ve yerlere kadar eğilerek generali selamladı.</p>
				<p class="normal">— Siz yarışmıyor musunuz? –diye şaka yaptı general.</p>
  <p class="normal">— Benim yarışım daha zor, –diye saygılı bir yanıt verdi Aleksey Aleksandroviç.</p>
				<p class="normal">Bu yanıtın hiçbir anlamı olmasa da general, zeki bir adamdan zekice bir söz duymuş ve la pointe de la sauce’u<sup class="calibre4"><a href="1_split_056.html#footnote-100-39" id="footnote-100-39-backlink" name="footnote-100-39-backlink">[39]</a></sup> tam olarak anlamış gibi yapmıştı.</p>
				<p class="normal">— İki taraf var, –diye yeniden konuşmasına devam etti Aleksey Aleksandroviç,– oyuncular ve izleyiciler; bu seyirliklere duyulan sevgi, seyirciler açısından düşük gelişme düzeyinin en doğru göstergesidir, kabul ederim ama...</p>
				<p class="normal">Aşağıdan Betsi’ye seslenen Stepan Arkadyiç’in sesi duyuldu:</p>
				<p class="normal">— Prenses, bahse girelim! Siz kimi tutuyorsunuz?</p>
				<p class="normal">— Biz Anna’yla birlikte Prens Kuzovlev’i tutuyoruz, –diye yanıtladı Betsi.</p>
				<p class="normal">— Ben Vronskiy’i tutuyorum. Bir çift eldivenine.</p>
				<p class="normal">— Olur!</p>
				<p class="normal">— Ne kadar güzel, değil mi?</p>
				<p class="normal">Yanında konuşulurken susmuş olan Aleksey Aleksandroviç, hemen tekrar konuşmaya başladı.</p>
				<p class="normal">— Kabul ederim, ama erkekçe oyunlar... –diye devam edecekti.</p>
				<p class="normal">Ama bu sırada binicilere start verildi ve konuşmalar kesildi. Aleksey Aleksandroviç de sustu, herkes ayağa kalktı ve dereye doğru baktı. Aleksey Aleksandroviç yarışlarla ilgilenmiyordu, bu yüzden de yarışçılara bakmıyordu, yorgun gözlerini dalgın dalgın izleyicilerin üzerinde dolaştırmaya başlamıştı. Bakışları Anna’nın üzerinde durdu.</p>
				<p class="normal">Anna’nın yüzü solgun ve sertti. Görünüşüne bakılırsa tek bir kişiden başka hiç kimseyi ve hiçbir şeyi görmüyordu. Elindeki yelpazeyi sımsıkı tutuyor, soluk bile almıyordu. Aleksey Aleksandroviç, Anna’ya baktı ve hemen başını çevirip, başka yüzleri incelemeye koyuldu.</p>
				<p class="normal">“Şu hanım ve ötekiler de çok heyecanlılar; bu çok doğal bir durum,” –dedi Aleksey Aleksandroviç kendi kendine. Karısına bakmak istemiyordu, ama bakışları ister istemez ona kayıyordu. Bu yüzde o kadar açık bir şekilde yazılı olan şeyi okumamaya çalışarak tekrar ona bakıyor ve isteğinin tersine bilmek istemediği şeyi korkuyla okuyordu karısının yüzünde.</p>
				<p class="normal">Kuzovlev’in derede ilk düşüşü herkesi heyecanlandırmıştı, ama Aleksey Aleksandroviç, Anna’nın solgun, muzaffer yüzünde, onun baktığı kişinin düşmediğini açıkça gördü. Mahotin ve Vronskiy’in büyük engeli atlamalarından sonra onların arkasından gelen subay orada tepe üstü düşüp ölümcül şekilde yaralandığında ve seyirciler arasında bir korku fısıltısı dolaştığında Aleksey Aleksandroviç, Anna’nın bunu fark bile etmediğini ve çevredekilerin neden söz ettiklerini güçlükle anladığını gördü. Ama giderek daha sık ve daha büyük bir ısrarla Anna’ya bakıyordu. Vronskiy’i izlemeye kendini tümüyle kaptırmış olan Anna, kocasının soğuk gözlerinin yandan üzerine dikilmiş bakışını hissetti.</p>
				<p class="normal">Anna bir an çevresine göz attı, soru sorar gibi kocasına baktı ve hafifçe kaşlarını çatıp tekrar başını çevirdi.</p>
				<p class="normal">Kocasına sanki “Aman, bana vız gelir,” dedi ve bir daha kocasına hiç bakmadı.</p>
				<p class="normal">Yarışlar ters gitmiş, on yedi kişinin yarısından fazlası düşmüş ve sakatlanmıştı. Yarışın sonuna doğru hükümdarın hoşnutsuzluğu yüzünden daha da artan bir heyecan içindeydi herkes.</p>
				<p class="kapakmetin"> </p>
				<h2 class="h2baslik" id="calibre_toc_71">XXIX</h2>
				<p class="kapakmetin"> </p>
				<p class="normal">Herkes beğenmediğini yüksek sesle belirtiyor, birisinin söylediği “Sadece arslanlı sirk eksik,” sözlerini tekrarlayıp duruyordu. Vronskiy düştüğü sırada Anna’nın yüksek sesle “Ah” demesinde hiçbir olağanüstülük görmeyecek kadar dehşete kapılmıştı herkes. Fakat bunun ardından Anna’nın yüzünde artık hiç yakışık almayan bir değişiklik oldu. Tamamen kendini kaybetti. Yakalanmış bir kuş gibi çırpınmaya başladı: Kâh kalkmak ve bir yere gitmek istiyor, kâh Betsi’ye bir şey söylüyordu.</p>
				<p class="normal">— Gidelim, gidelim, –diyordu.</p>
				<p class="normal">Ama Betsi onu duymuyordu. Aşağıya eğilmiş kendisine doğru gelen bir generalle konuşuyordu.</p>
				<p class="normal">Aleksey Aleksandroviç, Anna’nın yanına gelip nezaketle elini uzattı.</p>
				<p class="normal">— Gidelim isterseniz, –dedi Fransızca olarak; fakat Anna generalin söylediklerine kulak vermişti, kocasını fark etmedi.</p>
				<p class="normal">— O da ayağını kırmış, dediklerine göre, –diyordu general.– Hiçbir şeye benzemez bu.</p>
				<p class="normal">Anna, kocasına yanıt vermeksizin dürbününü yukarı kaldırdı ve Vronskiy’in düştüğü yere baktı; ancak o kadar uzaktı ve öyle bir kalabalık toplanmıştı ki, hiçbir şey anlamak mümkün değildi. Dürbünü indirip gitmeye niyetlendi; ama bu sırada bir subay dörtnala gelmiş, hükümdara bir şey söylüyordu. Anna ileri doğru uzanıp dinledi.</p>
				<p class="normal">— Stiva! Stiva! –diye kardeşine seslendi.</p>
				<p class="normal">Fakat kardeşi onu duymuyordu. Tekrar gitmeye niyetlendi.</p>
				<p class="normal">Aleksey Aleksandroviç, Anna’nın koluna dokunarak:</p>
				<p class="normal">— Gitmek istiyorsanız, size bir kez daha kolumu uzatıyorum, –dedi.</p>
				<p class="normal">Anna tiksintiyle geri çekildi ve kocasının yüzüne bakıp:</p>
				<p class="normal">— Hayır, hayır, bırakın beni, burada kalacağım, –dedi.</p>
				<p class="normal">Şimdi Vronskiy’in düştüğü yerden bir subayın yarış alanını koşarak geçip pavyona geldiğini görüyordu. Betsi subaya mendilini sallayarak işaret ediyordu.</p>
				<p class="normal">Subay, binicinin yaralanmadığı, ama atın belinin kırıldığı haberini getirmişti. Anna bunu duyunca hemen oturdu ve yelpazesiyle yüzünü örttü. Aleksey Aleksandroviç, onun ağladığını, sadece gözyaşlarını değil, göğsünü kaldırıp indiren hıçkırıklarını da tutamadığını görüyordu. Aleksey Aleksandroviç toparlanacak zaman vermek için bedenini ona siper etti.</p>
				<p class="normal">Bir süre sonra Anna’ya:</p>
				<p class="normal">— Size koluma girmenizi üçüncü kez öneriyorum, –dedi. Anna ona bakıyor ve ne söyleyeceğini bilmiyordu. Prenses Betsi Anna’nın yardımına koştu.</p>
				<p class="normal">— Hayır, Aleksey Aleksandroviç, Anna’yı ben getirdim, geri götürmeye de söz verdim, –diyerek müdahale etti Betsi.</p>
				<p class="normal">Aleksey Aleksandroviç, kibarca gülümseyerek, ama bir yandan da Betsi’nin gözlerinin içine sert sert bakarak:</p>
				<p class="normal">— Özür dilerim prenses, ama Anna’nın hiç iyi olmadığını görüyorum ve benimle gelmesini istiyorum, –dedi.</p>
				<p class="normal">Anna korkuyla etrafa bakındı, uysalca kalktı ve kocasının koluna girdi.</p>
				<p class="normal">Betsi, Anna’nın kulağına:</p>
				<p class="normal">— Ona birini gönderir, durumu öğrenirim, sana da haber yollarım, –diye fısıldadı. Pavyondan çıkarken Aleksey Aleksandroviç her zamanki gibi karşılaştığı kişilerle konuşuyordu, Anna da her zaman olduğu gibi sorulara yanıt vermek, konuşmak zorunda kalıyordu; ama kendinde değildi ve kocasının kolunda uykuda gibi yürüyordu.</p>
				<p class="normal">“Yaralandı mı, yaralanmadı mı? Yaralanmadığı doğru mu? Gelecek mi, gelmeyecek mi? Bugün onu görecek miyim?” diye düşünüyordu.</p>
				<p class="normal">Hiçbir şey söylemeden Aleksey Aleksandroviç’in arabasına bindi ve araba kalabalığının arasından geçerlerken de konuşmadı. Aleksey Aleksandroviç, gördüklerine karşın yine de karısının şu anki durumu hakkında düşünme izni vermiyordu kendisine. Sadece dış işaretleri görmüştü. Karısının yakışıksız davrandığını görmüş ve bunu ona söylemeyi görev bilmişti. Ancak daha fazlasını değil, sadece bunu söylemek bile ona çok zor geliyordu. Uygunsuz davrandığını söylemek için ağzını açtı, ama elinde olmadan bambaşka bir şey söyledi.</p>
				<p class="normal">— Bu sert seyirliklere ne kadar da meraklıyız hepimiz, –dedi.– Bakıyorum da...</p>
				<p class="normal">— Ne? Anlamıyorum, –dedi Anna küçümseyen bir tavırla.</p>
				<p class="normal">Aleksey Aleksandroviç’in gururu kırılmıştı ve hemen söylemek istediği şeyi söylemeye girişti.</p>
				<p class="normal">— Size söylemek zorundayım ki, –dedi.</p>
				<p class="normal">“İşte açıklama başlıyor,” –diye düşündü Anna ve korkuya kapıldı.</p>
				<p class="normal">Aleksey Aleksandroviç Fransızca olarak:</p>
				<p class="normal">— Bugün yakışıksız davrandığınızı söylemek zorundayım, –dedi.</p>
				<p class="normal">Anna başını hızla ondan yana çevirerek ve dosdoğru gözlerinin içine bakarak, ama artık bir şeyleri saklamaya çalışan önceki neşesiyle değil, duyduğu korkuyu zorlukla gizleyebildiği kararlı bir görünüşle ve yüksek sesle:</p>
				<p class="normal">— Ne yaptım da yakışıksız davrandım? –dedi.</p>
				<p class="normal">Aleksey Aleksandroviç, arabacıya bakan açık pencereyi göstererek:</p>
				<p class="normal">— Unutmayın, –dedi.</p>
				<p class="normal">Doğruldu ve camı yukarı kaldırdı.</p>
				<p class="normal">— Neyi yakışıksız buldunuz? –diye yineledi Anna.</p>
				<p class="normal">— Binicilerden biri düştüğünde gizlemeyi beceremediğiniz umutsuzluğu.</p>
				<p class="normal">Karısının karşı çıkmasını bekliyordu; ama o önüne bakarak susuyordu.</p>
				<p class="normal">— Sosyetede kötü dillerin bile aleyhinizde bir şey söyleyemeyecekleri şekilde davranmanızı sizden daha önce rica etmiştim. İç ilişkilerden söz ettiğim bir zamandı; şimdi sözünü ettiğim o ilişkiler değil. Şimdi dış ilişkilerden söz ediyorum. Yakışıksız davrandınız ve ben bunun bir daha tekrarlanmamasını isterdim.</p>
				<p class="normal">Anna kocasının sözlerini yarım yamalak duyuyor, ondan korkuyor ve Vronskiy’in yaralanmadığı haberi doğru mu diye düşünüyordu. O yaralanmadı, atı belini kırdı derken ondan mı söz ediyorlardı? Kocası konuşmayı bitirdiğinde sadece yapmacık ve alaycı bir şekilde gülümsedi, söylediklerini duymadığı için de hiçbir karşılık vermedi. Aleksey Aleksandroviç konuşmaya cesaretle başlamıştı, ama ağzından çıkan sözlerin neyle ilgili olduğunu apaçık anladığında Anna’nın hissettiği korku ona da bulaştı. Anna’nın bu gülümsemesini gördü ve tuhaf bir yanılgıya düştü.</p>
				<p class="normal">“Kuşkularıma gülüyor. Evet, şimdi geçen defa bana söylediği şeyi, kuşkularımın temelinin olmadığını, bunun gülünç bir şey olduğunu söyleyecek.”</p>
				<p class="normal">Her şeyin ortaya çıkma olasılığının tepelerinde asılı durduğu şu anda, Anna’nın önceki gibi kendisine alaycı bir yanıt vermesinden, kuşkularının gülünç ve temelsiz olduğunu söylemesinden daha fazla istediği bir şey yoktu. Bildiği şey o kadar korkunçtu ki, şu anda her şeye inanmaya hazırdı. Fakat Anna’nın ürkek ve asık yüz ifadesi şimdi bir yanılma bile vaat etmiyordu.</p>
				<p class="normal">— Belki de ben yanılıyorum, –dedi Aleksey Aleksandroviç.– Eğer öyleyse beni bağışlamanızı rica ediyorum.</p>
				<p class="normal">Anna kocasının soğuk yüzüne umutsuzca bakıp, ağır ağır:</p>
				<p class="normal">— Hayır, yanılmadınız, –dedi.– Yanılmadınız. Umutsuzluk içindeyim, olmamam da olanaksız. Sizi dinliyorum ve onu düşünüyorum. Onu seviyorum, onun sevgilisiyim, tahammül edemiyorum, korkuyorum, sizden nefret ediyorum... Bana istediğinizi yapın.</p>
				<p class="normal">Arabanın köşesine dayanıp, elleriyle yüzünü kapayarak hıçkıra hıçkıra ağlamaya başladı. Aleksey Aleksandroviç yerinden kımıldamadı ve önüne diktiği bakışlarının yönünü değiştirmedi. Fakat yüzü ansızın bir ölünün muzaffer hareketsizliğini aldı ve bu ifade yazlığa gidene dek değişmedi. Eve yaklaşırken başını yine aynı ifadeyle karısına doğru çevirdi.</p>
				<p class="normal">— Demek öyle! Ama onurumu koruyacak önlemleri alana ve onları size bildirene dek, –burada sesi titredi,– dışarıya karşı nezaket kurallarını gözetmenizi bekliyorum, –dedi.</p>
				<p class="normal">Arabadan önce kendisi indi ve Anna’nın inmesine yardım etti. Hizmetkârların önünde hiçbir şey söylemeden karısının elini sıktı, arabasına binip Petersburg’a gitti.</p>
				<p class="normal">Onun arkasından Prenses Betsi’nin yolladığı uşak geldi ve Anna’ya şu notu getirdi:</p>
				<p class="normal">“Sağlık durumunu öğrenmek için Aleksey’e adam yolladım, bana sağ salim, ancak çok üzgün olduğunu yazıyor.”</p>
				<p class="normal">“Öyleyse o gelecek! –diye düşündü Anna.– Aleksey Aleksandroviç’e her şeyi söylemekle ne kadar iyi yaptım.”</p>
				<p class="normal">Saate bir göz attı. Daha üç saat vardı ve son buluşmalarının ayrıntılarıyla ilgili anılar kanını tutuşturdu.</p>
				<p class="normal">“Tanrım, ne kadar aydınlık! Bu korkunç bir şey, ama ben onun yüzünü görmeyi seviyorum, bu fantastik ışığı da seviyorum... Kocam! Ah, evet... Çok şükür onunla ilgili her şey sona erdi.”</p>
				<p class="kapakmetin"> </p>
				<h2 class="h2baslik" id="calibre_toc_72">XXX</h2>
				<p class="kapakmetin"> </p>
  <p class="normal">İnsanların bir araya toplandığı her yerde olduğu gibi, Şçerbatskiylerin geldikleri küçük Alman kaplıca kasabasında da her üyesine değişmez, belli bir yer belirleyen o her zamanki bildiğimiz toplum kristalleşmesi olmuştu. Bir su zerresi soğukta nasıl belli ve değişmez bir şekilde kar kristali halini alırsa, kaplıcaya gelen her yeni yüz de aynı şekilde kendisine özgü bir yere yerleşiveriyordu hemen.</p>
				<p class="normal">Fürst Şçerbatskiy sammt Gemahlin und Tochter<sup class="calibre4"><a href="1_split_057.html#footnote-100-40" id="footnote-100-40-backlink" name="footnote-100-40-backlink">[40]</a></sup>, hem tuttukları daireye, hem adlarına, hem de orada buldukları dostlara göre, onlar için öngörülen konumlarında kristalleştiler.</p>
				<p class="normal">Bu yıl kaplıcada gerçek bir Alman prensesi bulunuyordu ve onun bulunuşu nedeniyle toplumdaki kristalleşme daha enerjik oluyordu. Prenses Şçerbatskaya, kızını bu prensese mutlaka takdim etmek istiyordu. Bu tanışma töreni geldiklerinin ikinci günü gerçekleşti. Kiti, Paris’ten ısmarlanmış olan çok sade, yani çok şık yazlık elbisesi içinde zarif bir reverans yaptı. Alman Prenses “Umarım, bu güzel yüzde yine güller açar,” –dedi ve Şçerbatskiyler için artık bir daha ayrılamayacakları yaşam tarzı kesin olarak belirlenmiş oldu. Şçerbatskiyler bir İngiliz leydisinin ailesiyle, bir Alman kontesiyle, bu kontesin son savaşta yaralanmış olan oğluyla, İsveçli bir bilginle, M.Canut ve kız kardeşiyle tanıştılar. Ancak Şçerbatskiylerin asıl grubu, Moskovalı Marya Yevgenyevna Rtişçeva ve bu kadının, tıpkı kendisi gibi aşk acısından hasta olduğu için Kiti’nin hoşlanmadığı kızıyla, Kiti’nin çocukluğundan beri üniformalı ve apoletli gördüğü, küçük gözleri ve renkli bir kravat bağladığı çıplak boynuyla olağanüstü gülünç ve atlatması olanaksız olduğu için de olağanüstü can sıkıcı olan Moskovalı bir albaydan oluşuyordu. Bütün bu ilişkiler iyice yerleşince Kiti çok sıkılmaya başlamıştı. Üstelik prens de Karlsbad’a gitmiş, Kiti annesiyle yalnız kalmıştı. Artık yeni bir şey bulamayacağını hissederek tanıdığı kimselerle ilgilenmiyordu. Şimdi Kiti’nin kaplıcalardaki en önemli ilgi konusu, tanımadığı insanları gözlemlemek ve onlar hakkında tahminlerde bulunmaktı. Kiti, karakterinin özelliği nedeniyle insanlarda, özellikle de tanımadığı insanlarda her zaman her şeyin en güzelinin olduğunu sanırdı. Şimdi de kim kimdir, aralarında ne gibi ilişkiler vardır, nasıl insanlardır diye tahminler yaparken, hayalinde en şaşırtıcı ve en güzel karakterleri yaratıyor, bunların kanıtını da yaptığı gözlemlerde buluyordu.</p>
				<p class="normal">Bu kişiler içinde onu en çok ilgilendiren, herkesin Madam Ştal dediği hasta bir Rus hanımla birlikte kaplıcalara gelmiş olan bir Rus kızıydı. Madam Ştal yüksek sosyeteden biriydi, ama yürüyemeyecek kadar hastaydı ve ancak havanın güzel olduğu ender günlerde küçük arabasıyla kaplıcada görünürdü. Fakat Madam Ştal hastalığından ziyade, prensesin ifadesiyle, kibri yüzünden Rusların hiçbiriyle arkadaşlık etmiyordu. Rus kızı, Madam Ştal’e bakıyordu, ayrıca Kiti’nin saptadığına göre, kaplıcada sayıları pek fazla olan ağır hastaların hepsiyle de görüşüyor, onlarla en doğal şekilde ilgileniyordu. Kiti’nin gözlemlerine göre bu Rus kızı, Madam Ştal’in akrabası değildi, bununla birlikte parayla tutulmuş bir yardımcı da değildi. Madam Ştal, onu Varenka diye, başkaları ise “Mlle Varenka” diye çağırıyordu. Bu genç kızın Bayan Ştal’le ve tanımadığı başka insanlarla arasındaki ilişkilere dair gözlemlerin Kiti’nin ilgisini çektiğini bir yana bırakırsak, sık sık olduğu gibi Kiti, bu Mlle Varenka’ya karşı açıklanmaz bir sempati duyuyor ve göz göze geldiklerinde onun da kendisinden hoşlandığını hissediyordu.</p>
				<p class="normal">Mlle Varenka yaşını başını almış biri değildi, gençliği olmayan biri gibiydi: Ona on dokuzunda da denebilirdi, otuzunda da. Kızın hatları tek tek incelenecek olsa yüzünün hastalıklı rengine karşın çirkinden çok güzel sayılırdı. Bedeni aşırı derecede zayıf ve başı orta boyuna göre orantısız olmasaydı vücudu güzel de denebilirdi; ama erkekler için çekici biri olmamalıydı. Henüz üzerinde taçyaprakları dursa da artık solmuş, kokusuz güzel bir çiçeğe benziyordu. Bundan başka erkekler için çekici olamamasının bir nedeni de, Kiti’de son derece fazla olan hayat ateşinin ve çekiciliğinin farkında olma özelliğinin onda yeterince bulunmamasıydı.</p>
				<p class="normal">Her zaman kesinlikle işiyle meşgul göründüğü için başka hiçbir şeyle ilgilenemiyor gibiydi. Bu çelişki yüzünden Kiti’nin dikkatini özellikle üzerine çekiyordu. Kiti, şimdi acı içinde aradığı şeyin bir örneğini, kendisine alıcı bekleyen bir malın sergilenmesi gibi iğrenç gelen, kızların erkeklerle sosyete ilişkileri dışında bir örneğini onda, onun yaşam tarzında bulacağını hissediyordu. Kiti meçhul dostunu ne kadar çok gözlemlerse bu kızın, kendisinin de düşündüğü gibi mükemmel bir insan olduğuna o kadar çok inanıyordu ve onunla tanışmayı daha çok istiyordu.</p>
  <p class="normal">İki genç kız günde birkaç kez karşılaşıyor ve her karşılaşmalarında Kiti’nin gözleri şöyle diyordu: “Siz kimsiniz? Nesiniz? Gerçekten hayalimde canlandırdığım o çok güzel insan mısınız? Ama Tanrı aşkına, –diye ekliyordu Kiti’nin bakışları,– ille de arkadaş olmaya çalıştığımı düşünmeyin. Ben sadece size hayranım ve sizi seviyorum.” – “Ben de sizi seviyorum, siz de çok sevimlisiniz. Zamanım olsaydı sizi daha da çok sevebilirdim,” –diye yanıtlıyordu meçhul kızın bakışları. Gerçekten de Kiti onun her zaman meşgul olduğunu görüyordu: Ya bir Rus ailenin çocuklarını kaplıcadan getiriyor, ya bir battaniye getirip hasta bir kadını sarıp sarmalıyor, ya sinirli bir hastayı oyalamaya çalışıyor, ya birisi için kahvenin yanına bisküvi alıyordu.</p>
				<p class="normal">Şçerbatskiylerin gelişinden hemen sonra sabah banyolarında herkesin pek de dostça olmayan bir şekilde dikkatini çeken iki kişi daha ortaya çıkmıştı. Bunlar, boyuna göre kısa ve eski bir palto giymiş, elleri kocaman, kara gözleri saf, ama aynı zamanda korkunç, çok uzun boylu, sırtı hafifçe kambur bir adamla çok çirkin ve zevksiz giyinmiş, çiçek bozuğu yüzü sevimli bir kadındı. Kiti bu kişilerin Rus olduklarını kabul edip, kafasında onlarla ilgili güzel ve dokunaklı bir roman yazmaya başlamıştı bile. Ancak prenses, Kurliste’den<sup class="calibre4"><a href="1_split_058.html#footnote-100-41" id="footnote-100-41-backlink" name="footnote-100-41-backlink">[41]</a></sup>adamın Nikolay Levin, kadının da Marya Nikolayevna olduğunu öğrendikten sonra Kiti’ye bu Levin’in ne kadar kötü biri olduğunu söylemiş ve bu iki kişiyle ilgili bütün hayalleri yok olmuştu. Annesinin anlattıklarından çok, bu adamın Konstantin’in ağabeyi olması yüzünden birden Kiti’ye son derece kötü görünmüşlerdi. Nikolay Levin, başını oynatma tiki yüzünden Kiti’de dayanılmaz bir iğrenme duygusu uyandırmıştı.</p>
				<p class="normal">Levin’in kendisini ısrarla izleyen iri ve korkunç gözlerinde bir nefret, bir alay duygusu varmış gibi geliyordu Kiti’ye ve onunla karşılaşmamaya çalışıyordu.</p>
				<p class="kapakmetin"> </p>
				<h2 class="h2baslik" id="calibre_toc_73">XXXI</h2>
				<p class="kapakmetin"> </p>
				<p class="normal">Havanın kötü olduğu bir gündü, sabahtan beri yağmur yağıyordu, hastalar ellerinde şemsiyeleriyle galeride toplanmıştı.</p>
				<p class="normal">Kiti, annesiyle ve Frankfurt’tan satın alınmış, Avrupa malı, hazır redingotunun içinde neşeyle caka satan Moskovalı albayla birlikte yürüyordu. Galerinin öbür tarafından yürümekte olan Levin’e görünmemeye çalışarak diğer yandan gidiyorlardı. Koyu renk elbisesi ve kenarları aşağı inik siyah şapkasıyla Varenka, kör bir Fransız kadınla galeri boyunca yürüyordu ve Kiti’yle her karşılaşmalarında dostça bakışıyorlardı.</p>
				<p class="normal">Meçhul dostunu izleyen, onun kaynağa doğru gittiğini ve kaynağın yanında buluşabileceklerini fark eden Kiti:</p>
				<p class="normal">— Anneciğim, onunla konuşabilir miyim? –dedi.</p>
				<p class="normal">— Madem o kadar istiyorsun, önce onun hakkında bilgi edinip ben gideyim yanına, –diye yanıtladı annesi.– Ne gibi bir özellik buldun bu kızda? Ona buna eşlik eden biri olmalı. Eğer istiyorsan Madam Ştal’le tanışayım. Onun belle soeur’ünü tanıyorum, –diye ekledi prenses gururla başını kaldırarak.</p>
				<p class="normal">Kiti, prensesin Madam Ştal kendisiyle tanışmaktan kaçınıyormuş gibi davrandığı için kırıldığını biliyordu. Bu yüzden ısrar etmedi.</p>
				<p class="normal">Bu sırada Fransız kadına bir bardak su veren Varenka’ya bakarak:</p>
  <p class="normal">— Harika, ne kadar sevimli! –dedi Kiti.– Baksanıza, her şeyi sade, her şeyi sevimli.</p>
				<p class="normal">— Senin bu engoument’ların<sup class="calibre4"><a href="1_split_059.html#footnote-100-42" id="footnote-100-42-backlink" name="footnote-100-42-backlink">[42]</a></sup> bana gülünç geliyor, –dedi prenses, sonra Levin’in yanında hanımı ve yüksek sesle, sinirli sinirli bir şey seyler söylediği Alman doktorla birlikte onlara doğru geldiğini fark edip,– olamaz, iyisi mi geri dönelim, –diye ekledi.</p>
				<p class="normal">Geri dönmeye davrandıklarında ansızın yüksek sesli bir konuşma değil, bir çığlık duymuşlardı. Levin durmuş bağırıyordu, doktor da sinirlenmişti. İnsanlar çevrelerinde toplanıyordu. Kiti’yle prenses hemen uzaklaştı, albay ise ne olduğunu öğrenmek için kalabalığın arasına karıştı.</p>
				<p class="normal">Birkaç dakika sonra albay onlara yetişmişti.</p>
				<p class="normal">— Ne olmuş orada? –diye sordu prenses.</p>
				<p class="normal">— Yüzkarası, rezil bir şey! –diye yanıtladı albay.– Bir tek şeyden, yurtdışında Ruslarla karşılaşmaktan korkacaksın. Şu uzun boylu bay, doktorla ağız kavgası etti, doktor kendisini doğru dürüst tedavi etmiyor diye ağza alınmayacak sözler söyledi ve bastonuyla üzerine yürüdü. Düpedüz rezalet!</p>
				<p class="normal">— Ah, ne tatsızlık! –dedi prenses.– Peki nasıl sonuçlandı mesele?</p>
				<p class="normal">— Neyse ki, şu... şu mantar şapkalı kız müdahale etti. Galiba o da bir Rus, –dedi albay.</p>
				<p class="normal">— Mademoiselle Varenka mı? –diye neşeyle sordu Kiti.</p>
				<p class="normal">— Evet, evet. Herkesten önce bir çözüm buldu da bu bayın koluna girip götürdü.</p>
  <p class="normal">— Gördünüz mü anneciğim, –dedi Kiti, annesine,– bir de ona hayran oluyorum diye şaşıyorsunuz.</p>
				<p class="normal">Ertesi günden itibaren Kiti, meçhul dostunu gözlemlerken Mlle Varenka’nın, Levin’le ve yanındaki kadınla diğer protégé’leriyle<sup class="calibre4"><a href="1_split_060.html#footnote-100-43" id="footnote-100-43-backlink" name="footnote-100-43-backlink">[43]</a></sup> aynı ilişkiler içinde olduğunu fark etti. Varenka onların yanına gidiyor, sohbet ediyor, hiç yabancı dil bilmeyen bir kadına çevirmenlik yapıyordu.</p>
				<p class="normal">Kiti, Varenka’yla tanışmasına izin vermesi için annesine daha çok yalvarmaya başladı. Kibirli Bayan Ştal’le tanışma konusunda ilk adımı atıyormuş gibi olmak prensesin hiç hoşuna gitmese de, Varenka hakkında bilgi topladı ve kızla ilgili olarak bu tanışmada iyi şeyler az da olsa kötü hiçbir şeyin olmayacağı sonucunu ortaya koyan ayrıntıları öğrendikten sonra Varenka’ya önce kendisi gitti ve onunla tanıştı.</p>
				<p class="normal">Prenses, kızının kaynağa gittiği, Varenka’nınsa ekmek fırınının karşısında durduğu bir zamanı seçip, Varenka’nın yanına yaklaştı.</p>
				<p class="normal">— Sizinle tanışmama izin veriniz, –dedi saygılı gülümsemesiyle.– Kızım size âşık. Belki beni tanımazsınız. Ben...</p>
				<p class="normal">— Kalp kalbe karşı olmaktan da öte bir şey bu prenses, –dedi hemen Varenka.</p>
				<p class="normal">— Dün zavallı bir yurttaşımıza ne kadar büyük bir iyilik yapmışsınız! –dedi prenses.</p>
				<p class="normal">Varenka kıpkırmızı oldu.</p>
				<p class="normal">— Anımsamıyorum, sanırım hiçbir şey yapmadım, –dedi Varenka.</p>
  <p class="normal">— Nasıl olur, şu Levin’i tatsız bir durumdan kurtarmışsınız ya.</p>
				<p class="normal">— Evet, sa compagne<sup class="calibre4"><a href="1_split_061.html#footnote-100-44" id="footnote-100-44-backlink" name="footnote-100-44-backlink">[44]</a></sup> beni yanına çağırdı, ben de onu sakinleştirmeye çalıştım: Adam çok hasta ve doktorundan hoşnut değil. Benim de bu hastalara bakma alışkanlığım var.</p>
				<p class="normal">— Evet, teyzenizle, Madame Ştal’le Menton’da yaşadığınızı duydum. Ben onun belle soeur’ünü tanırım.</p>
				<p class="normal">— Hayır, benim teyzem değil. Ben ona maman diyorum, ama onun öz kızı değilim; yetiştirmesiyim, –diye karşılık verdi Varenka yine kıpkırmızı olarak.</p>
				<p class="normal">Bu o kadar basit bir şekilde söylenmişti ve yüzünün dürüst, açık ifadesi o kadar sevimliydi ki, prenses, Kiti’sinin Varenka’yı neden sevdiğini anlamıştı.</p>
				<p class="normal">— Peki, Levin ne olacak? –diye sordu prenses.</p>
				<p class="normal">— Gidiyor, –dedi Varenka.</p>
				<p class="normal">Bu sırada kaynaktan dönen Kiti, meçhul dostuyla annesinin tanıştığını görmüş, sevinçten yüzü parlayarak yanlarına geliyordu.</p>
				<p class="normal">— Kiti, bak işte tanışmaya can attığın mademoiselle...</p>
				<p class="normal">Varenka gülümseyerek:</p>
				<p class="normal">— Varenka, –dedi yavaşça.– Bana herkes böyle der.</p>
				<p class="normal">Kiti sevinçten kıpkırmızı oldu, uzun süre hiçbir şey söylemeden yeni dostunun elini sıktı. Varenka, Kiti’nin el sıkışına karşılık vermedi, ama elini onun elinden de çekmedi. Eli, bu el sıkışına karşılık vermiyordu, ama Mlle Varenka’nın yüzü, büyük ama çok güzel dişlerini ortaya çıkartan sakin, birazcık hüzünlü de olsa sevinçli bir gülümsemeyle parlıyordu.</p>
				<p class="normal">— Ben de bunu uzun zamandır istiyordum, –dedi Varenka.</p>
				<p class="normal">— Ama öyle meşgulsünüz ki...</p>
				<p class="normal">— Ah, aksine hiçbir meşguliyetim yok, –dedi Varenka, ama tam bu anda hasta bir Rus’un küçük kızları koşarak yanına geldikleri için yeni dostlarından ayrılmak zorunda kaldı.</p>
				<p class="normal">— Varenka, annem çağırıyor! –diye seslendi küçük kızlar.</p>
				<p class="normal">Varenka da peşlerinden gitti.</p>
				<p class="kapakmetin"> </p>
				<h2 class="h2baslik" id="calibre_toc_74">XXXII</h2>
				<p class="kapakmetin"> </p>
				<p class="normal">Varenka’nın geçmişi, Madam Ştal’le ilişkileri ve Madam Ştal hakkında prensesin öğrendiği ayrıntılar şöyleydi:</p>
				<p class="normal">Bazılarının kocasını üzdüğünü, bazılarının ise ahlaksız davranışlarıyla kocasının onu üzdüğünü söyledikleri Madam Ştal, hep hastalıklı ve aşırı davranışları olan bir kadındı. Kocasından ayrıldığı sırada ilk çocuğunu doğurmuş, bu çocuk doğar doğmaz ölmüş ve Bayan Ştal’in akrabaları, onun duygusallığını bildiklerinden ve bu haberin onu öldüreceğinden korktuklarından bebeğinin yerine aynı gece, Petersburg’da aynı evde doğan saray aşçısının kızını gizlice getirip koymuşlardı. Bu kız Varenka’ydı. Madam Ştal, Varenka’nın kendi kızı olmadığını sonradan öğrenmiş, ama onu büyütmeye devam etmişti. Zaten bundan çok kısa bir süre sonra Varenka’nın yakınlarından hiç kimse hayatta kalmamıştı.</p>
				<p class="normal">Madam Ştal on yıldan fazla süredir, yurduna geri dönmeksizin ve yataktan hiç kalkmaksızın yurtdışında, güneyde yaşıyordu. Bazıları, Madam Ştal’in hayırsever ve çok dindar bir kadın olarak toplumda yer edindiğini söylüyordu; bazıları ise onun kendini tanıttığı gibi, sadece yakınlarının iyiliği için yaşayan çok yüksek ahlaklı bir insan olduğunu söylüyordu. Katolik mi, Protestan mı, yoksa Ortodoks mu, hangi dinden olduğunu kimse bilmiyordu; ama kuşku duyulmayacak bir şey vardı, bütün kiliselerin ve bütün dinlerin en yüksek şahsiyetleriyle dostça ilişkiler içinde bulunuyordu.</p>
				<p class="normal">Varenka onunla birlikte sürekli olarak yurt dışında yaşıyordu ve Madam Ştal’i tanıyan herkes, herkesin onu çağırdığı adıyla Mlle Varenka’yı da tanıyor ve seviyordu.</p>
				<p class="normal">Prenses bütün bunları öğrendikten sonra kızının Varenka’yla yakınlaşmasında hiçbir kötülük görmedi. Üstelik Varenka’nın hareketleri de, eğitimi de çok iyiydi: Mükemmel Fransızca ve İngilizce konuşuyordu, asıl önemlisi de Bayan Ştal’den hastalığı yüzünden prensesle tanışma mutluluğundan yoksun kaldığını bildiren bir mesaj getirmişti.</p>
				<p class="normal">Kiti, Varenka’yla tanıştıktan sonra arkadaşına gitgide daha çok hayran olmuş ve her geçen gün onda yeni yeni üstün nitelikler bulmuştu.</p>
				<p class="normal">Varenka’nın çok güzel şarkı söylediğini duymuş olan prenses, akşam onlara gelip şarkı söylemesini rica etmişti.</p>
				<p class="normal">— Kiti piyano çalar, piyanomuz var. Pek iyi değil aslında, ama bize büyük bir mutluluk verirsiniz, –dedi prenses yapmacık gülümsemesiyle. Bu gülümseme, Varenka’nın şarkı söylemek istemediğini fark ettiği için Kiti’nin şu anda özellikle hoşuna gitmemişti. Ancak Varenka akşam geldi ve yanında nota defterini de getirdi. Prenses, Marya Yevgenyevna’yla kızını ve albayı da çağırmıştı.</p>
				<p class="normal">Varenka tanımadığı insanların yanında son derece rahattı, hemen piyanonun başına gitti. Piyanoyla kendisine eşlik etmeyi bilmiyordu, ama çok güzel şarkı söylüyordu. İyi piyano çalan Kiti ona eşlik etti.</p>
				<p class="normal">Varenka’nın birinci parçayı mükemmel bir şekilde söylemesinden sonra prenses ona:</p>
				<p class="normal">— Olağanüstü bir yeteneğiniz var, –dedi.</p>
				<p class="normal">Marya Yevgenyevna ve kızı teşekkür ettiler ve Varenka’yı övdüler.</p>
				<p class="normal">Albay pencereden bakarak:</p>
				<p class="normal">— Baksanıza, –dedi,– sizi dinlemek için nasıl bir kalabalık toplanmış. Gerçekten de pencerelerin altlarında oldukça büyük bir kalabalık toplanmıştı.</p>
				<p class="normal">— Sizi memnun edebildiysem çok sevinirim, –diye basit bir yanıt verdi Varenka.</p>
				<p class="normal">Kiti dostuna gururla bakıyordu. Varenka’nın sanatından da, sesinden de, yüzünden de büyülenmişti, ama daha da çok Varenka’nın tavırlarına, şarkı söylemesi hakkında kendisinin hiçbir şey düşünmemesine ve övgülere son derece ilgisiz kalmasına hayran olmuştu; sanki sadece daha şarkı söylemem gerekir mi, yoksa yeter mi, diye soruyordu.</p>
				<p class="normal">“Ben olsaydım, –diye düşünüyordu Kiti kendi kendisine,– nasıl gurur duyardım bundan! Pencerelerin altındaki şu kalabalığa bakıp nasıl sevinirdim! Oysa onun umurunda bile değil. Sadece maman’ın isteğini kırmamak, onun gönlünü hoş etmek için yapıyor. Nasıl bir özellik var onda? Bu her şeye boş verme, bu derece sakin olma gücünü ona veren nedir? Bunu bilmeyi ve ondan öğrenmeyi ne çok isterdim,” –diye düşünüyordu Kiti bu sakin yüze bakarak. Prenses, Varenka’dan bir şarkı daha söylemesini rica etti ve Varenka, diğer parçayı da aynı şekilde düzgün, tane tane ve güzel bir şekilde, piyanonun yanında dimdik durarak ve zayıf, esmer eliyle piyanonun üzerinde tempo tutarak söyledi.</p>
				<p class="normal">Defterindeki bir sonraki parça bir İtalyan şarkısıydı. Kiti prelüdü çaldı ve Varenka’ya bir göz attı.</p>
				<p class="normal">Varenka kıpkırmızı olup:</p>
				<p class="normal">— Bunu atlayalım, –dedi.</p>
				<p class="normal">Kiti gözlerini korkuyla ve soru sorar gibi Varenka’nın yüzünde durdurdu.</p>
				<p class="normal">Bu parçayla bağlantılı bir şey olduğunu hemen anlayıp, sayfaları çevirerek:</p>
				<p class="normal">— Tamam, başka bir tane, –dedi hemen.</p>
				<p class="normal">Varenka elini notaların üzerine koyup, gülümseyerek:</p>
				<p class="normal">— Hayır, –dedi,– hayır, bunu söyleyelim. –Bu parçayı da aynen önceki gibi sakin, soğuk ve güzel biçimde söyledi.</p>
				<p class="normal">Bitirdiğinde yine herkes teşekkür edip, çay içmeye gitti. Varenka’yla Kiti evin yanındaki küçük bahçeye çıktılar.</p>
				<p class="normal">— Sahiden bu parçayla ilgili bir anınız var mı? –dedi Kiti.– Anlatmayın, –diye ekledi hemen,– sadece söyleyin bu doğru mu?</p>
				<p class="normal">— Yo, neden? Söyleyeceğim, –dedi Varenka ve yanıtı beklemeden devam etti.– Evet, bunun bir anısı var, hem de bir zamanlar ağır bir anısı vardı. Bir adama âşık olmuştum ve bu parçayı ona söylerdim.</p>
				<p class="normal">Kiti faltaşı gibi açılmış gözleriyle, hiçbir şey söylemeden, duygulu bir şekilde Varenka’ya bakıyordu.</p>
				<p class="normal">— Onu seviyordum, o da beni seviyordu; fakat annesi istemiyordu ve başkasıyla evlendi. Şimdi bize yakın oturuyor ve arada bir görüyorum onu. Benim de bir aşk hikâyem olabileceğini hiç düşünmediniz mi? –dedi Varenka. Kiti, onun güzel yüzünde bir zamanlar onu tepeden tırnağa aydınlatmış olan ışığın az da olsa yandığını hissetti.</p>
				<p class="normal">— Nasıl düşünmem? Ben erkek olsaydım, sizi tanıdıktan sonra hiç kimseyi sevemezdim. Yalnız annesinin hatırını kırmayıp sizi nasıl unutabildiğini, sizi nasıl mutsuz edebildiğini anlamıyorum; kalpsizin biriymiş.</p>
				<p class="normal">— Hayır, çok iyi bir insandır, ben de mutsuz değilim; aksine çok mutluyum. Bugün başka şarkı söyleyecek miyiz? –diye ekledi eve yönelirken.</p>
				<p class="normal">— Ne kadar iyisiniz, ne kadar iyisiniz! –diye haykırdı Kiti ve onu durdurup öptü.– Birazcık olsun size benzeyebilseydim!</p>
				<p class="normal">Varenka, uysal ve yorgun gülümesemesiyle:</p>
				<p class="normal">— Neden birine benzeyeceksiniz ki? Siz bu halinizle iyisiniz, –dedi.</p>
				<p class="normal">— Hayır, hiç iyi değilim. Söyleyin bana... Durun, oturalım, –dedi Kiti, onu tekrar kanepeye, yanına oturtarak.– Bir adamın sizin aşkınızı küçümsediğini, sizi istemediğini gururunuz kırılmadan düşünebilir misiniz?..</p>
				<p class="normal">— Ama o küçümsemedi; onun beni sevdiğine, ama söz dinleyen bir evlat olduğuna inanıyorum.</p>
				<p class="normal">— Evet, ama eğer annesinin isteğine göre değil de kendi isteğine göre hareket etseydi?.. –dedi Kiti ve sırrını ele verdiğini, utançtan alev alev yanan yüzünün bu sırrı ifşa ettiğini hissetti.</p>
				<p class="normal">Artık kendisinin değil, Kiti’nin söz konusu olduğunu anlayan Varenka:</p>
				<p class="normal">— O zaman kötü davranmış olurdu, ben de onu savunmazdım, –diye karşılık verdi.</p>
				<p class="normal">— Peki ya aşağılanma? Aşağılanma unutulamaz, –dedi Kiti, son baloda müziğin durduğu andaki bakışını anımsayarak.</p>
				<p class="normal">— Aşağılanma neresinde bunun? Siz zaten kötü bir şey yapmadınız herhalde?</p>
				<p class="normal">— Kötüden de beter, utanılacak bir şey.</p>
				<p class="normal">Varenka kafasını salladı ve elini Kiti’nin elinin üstüne koydu.</p>
				<p class="normal">— Evet, nedir utanılacak şey? –dedi Varenka.– Herhalde size karşı ilgisiz kalan bir adama onu sevdiğinizi söyleyemezdiniz?</p>
				<p class="normal">— Elbette söyleyemezdim; ben hiçbir zaman tek kelime bile söylemedim, ama o biliyordu. Hayır, hayır, bakışlar, davranışlar vardır. Yüz yıl yaşasam unutmam.</p>
				<p class="normal">— Ne olmuş peki? Anlamıyorum. Onu hâlâ seviyor musunuz, sevmiyor musunuz? Mesele bunda, –dedi Varenka.</p>
				<p class="normal">— Ondan nefret ediyorum; kendimi affedemiyorum.</p>
				<p class="normal">— Peki ne var bunda?</p>
				<p class="normal">— Utanç, aşağılanma.</p>
				<p class="normal">— Ah, keşke herkes sizin gibi böyle duygulu olsaydı, –dedi Varenka.– Bunu yaşamamış kız yoktur. O kadar da önemli şeyler değildir bunlar.</p>
				<p class="normal">Kiti, Varenka’nın yüzüne meraklı bir şaşkınlıkla bakarak:</p>
				<p class="normal">— Peki önemli olan nedir? –diye sordu.</p>
				<p class="normal">— Ah, pek çok önemli şey vardır, –dedi Varenka gülümseyerek.</p>
				<p class="normal">— Ama nedir?</p>
				<p class="normal">— Ah, işte pek çok önemli şey, –dedi Varenka ne söyleyeceğini bilemeyerek. Fakat bu sırada pencereden prensesin sesi duyulmuştu:</p>
				<p class="normal">— Kiti, hava serin! Ya şalını al, ya da içeri gir.</p>
				<p class="normal">— Doğru, gitme zamanı geldi! –dedi Varenka ayağa kalkarak.– Daha Madame Berthe’e uğramam gerekiyor; benden rica etmişti.</p>
				<p class="normal">Kiti kızın elini tutuyor, tutkulu bir merakla ve yalvaran bakışlarıyla “Böylesine bir sakinliği veren nedir? Nedir? Biliyorsanız söyleyin bana!” –diye soruyordu ona. Ama Varenka Kiti’nin bakışlarının ne sorduğunu anlamıyordu bile. Onun aklında şimdi yalnızca bugün Mme Berthe’e de uğraması ve saat on ikiden önce eve, annesiyle çay içmeye yetişmesi gerektiği vardı. İçeri girdi, notalarını topladı ve herkesle vedalaşıp gitmeye hazırlandı.</p>
				<p class="normal">— İzin verirseniz size eşlik edeyim, –dedi albay.</p>
				<p class="normal">— Evet, gecenin bu saatinde tek başına nasıl gideceksiniz? –diye onayladı prenses.– Hiç olmazsa Paraşa’yı yanınıza vereyim.</p>
				<p class="normal">Kiti, birinin ona eşlik etmesi gerektiği söylendiğinde Varenka’nın gülümsemesini güç tuttuğunu gördü.</p>
				<p class="normal">Şapkasını alıp:</p>
				<p class="normal">— Hayır, ben her zaman tek başına giderim, başıma da bir şey gelmez, –dedi. Kiti’yi bir kez daha öpüp, neyin önemli olduğunu söylemeden, kolunun altında notaları, neyin önemli olduğu ve ona bu gıpta edilecek sakinliği ve erdemi neyin verdiği sırrını beraberinde götürerek çevik adımlarla yaz gecesinin yarı karanlığı içinde gözden kayboldu.</p>
				<p class="kapakmetin"> </p>
				<h2 class="h2baslik" id="calibre_toc_75">XXXIII</h2>
				<p class="kapakmetin"> </p>
				<p class="normal">Kiti, Bayan Ştal’le de tanıştı. Bu tanışma, Varenka’ya beslediği dostlukla birlikte sadece üzerinde güçlü bir etki yapmakla kalmamış, aynı zamanda acısını da dindirmişti. Bu tanışıklık sayesinde önünde geçmişiyle hiçbir ortak yanı olmayan yepyeni bir dünyanın, tepelerinden bu geçmişe sakin sakin bakılabilen yüce, güzel bir dünyanın açılmış olmasıyla da avunuyordu. Kiti, şimdiye dek kendini teslim ettiği içgüdüsel yaşamdan başka manevi bir yaşam olduğunu keşfetmişti. Bu yaşam dinle, ama Kiti’nin çocukluğundan beri bildiği ve bir sabah ayininde, tanıdıklara rastlanılabilecek Dullar Evi’ndeki akşam duasında ve rahiple birlikte Slav metinlerini ezberlemekte ifadesini bulan dinle ortak hiçbir yönü olmayan bir dinle ortaya çıkıyordu; bu, yüce, gizemli, bir dizi güzel düşünceyle ve duyguyla bağlantılı, sadece öyle buyurulduğu için inanılabilecek değil, aynı zamanda sevilebilecek bir dindi.</p>
				<p class="normal">Kiti bütün bunları sözcüklerden öğrenmedi. Madam Ştal, kendi gençliğini anımsattığı için hayranlıkla seyrettiği sevimli bir çocukla konuşur gibi konuşuyordu Kiti’yle ve insanların tüm acılarını ancak sevginin ve inancın avutabileceğini, İsa’nın bizlere gösterdiği merhamet açısından önemsiz acı diye bir şey olmadığını sadece bir kez söylemiş ve hemen başka bir konuya geçmişti. Fakat Kiti, onun her hareketinden, her sözünden, kendi ifadesiyle ilahi bakışından, özellikle de Varenka vasıtasıyla öğrendiği tüm yaşam öyküsünden “önemli olan” ve kendisinin şimdiye dek bilmediği o şeyi öğreniyordu.</p>
				<p class="normal">Ancak Madam Ştal’in karakteri ne kadar yüksek, hikâyesi ne kadar dokunaklı, konuşması ne kadar ulvi ve tatlı olursa olsun Kiti, elinde olmadan onda kendisini şaşırtan özellikler fark ediyordu. Madam Ştal’in ona annesiyle babasını sorarken Hıristiyan iyi yürekliliğine ters düşecek şekilde küçümseyerek gülümsediğini fark etmişti. Evinde bir Katolik papazı gördüğünde Madam Ştal’in yüzünü abajurun gölgesine saklamaya çalıştığını ve özellikle gülümsediğini de fark etmişti. Her ikisi de ne kadar önemsiz şeyler olursa olsun onu şaşırtmış ve Madam Ştal konusunda kuşkuya düşürmüştü. Fakat anasız babasız, arkadaşsız, yapayalnız, derin bir hayal kırıklığına uğramış, hiçbir şey istemeyen, hiçbir şeye yazıklanmayan Varenka, Kiti’nin hayal edebileceği mükemmelliğin ta kendisiydi. Sadece kendini unutmak ve başkalarını sevmek gerektiğini ve o zaman huzurlu, mutlu ve güzel olabileceğini Varenka’ya bakarak anlamıştı. Kiti de öyle olmak istiyordu. En önemli şeyin ne olduğunu artık açıkça anladıktan sonra Kiti buna hayran olmakla yetinmeyip, bütün ruhuyla kendisini önünde açılan bu yeni hayata bırakmıştı. Kiti, Varenka’nın, Madam Ştal ve adını saydığı başka kişilerin yaptıkları şeyleri anlatan hikâyelerine göre gelecekteki yaşamının planını yapıyordu artık. Varenka’nın hakkında pek çok şey anlattığı Bayan Ştal’in yeğeni Aline gibi Kiti de nerede yaşarsa yaşasın mutsuz insanları arayıp bulacak, onlara elinden geldiğince yardım edecek, İncil dağıtacak, hastalara, suçlulara, ölüm döşeğindekilere İncil okuyacaktı. Aline’in yaptığı gibi suçlulara İncil okuma düşüncesi Kiti’yi özellikle büyülemişti. Ancak bunların hepsi, Kiti’nin ne annesine, ne de Varenka’ya söylemediği gizli hayalleriydi.</p>
				<p class="normal">Planlarını geniş çapta gerçekleştirme zamanını bekleyen Kiti, şimdi de bu kadar çok hasta ve bu kadar mutsuz insanın bulunduğu kaplıcalarda Varenka’ya öykünerek yeni kurallarını uygulama fırsatını kolayca buluyordu.</p>
				<p class="normal">Prenses önceleri Kiti’nin Bayan Ştal’e, özellikle de Varenka’ya kendi deyimiyle engouement’ının güçlü etkisi altında bulunduğunu fark ediyordu. Kiti’nin sadece Varenka’nın yaptığı işlere öykünmekle kalmayıp, elinde olmadan onun yürüyüşünü, konuşmasını ve gözlerini kırpmasını da taklit ettiğini görüyordu. Ancak daha sonra prenses, bu hayranlıktan bağımsız olarak kızında bir tür ciddi ruhsal değişim olduğunu fark etti.</p>
  <p class="normal">Prenses, Kiti’nin daha önce yapmadığı bir şey yaptığını, akşamları Bayan Ştal’in ona armağan ettiği Fransızca İncil’i okuduğunu; sosyetedeki tanıdıklarından kaçtığını ve Varenka’nın koruması altında bulunan hastalarla, özellikle de hasta ressam Petrov’un yoksul ailesiyle dostluk kurduğunu görüyordu. Kiti’nin bu ailede hemşirelik görevi yapmaktan gurur duyduğu gözle görülüyordu. Bunların hepsi güzel şeylerdi ve prenses hiçbirine karşı değildi, üstelik Petrov’un karısı son derece düzgün bir kadındı ve Kiti’nin yaptıklarını fark etmiş olan Alman prensesi, avutucu-melek diyerek onu övüyordu. Aşırıya kaçmasaydı bunların hepsi de çok güzel şeylerdi. Ama prenses, kızının aşırıya kaçtığını görüyordu.</p>
				<p class="normal">— Il ne faut jamais rien outrer<sup class="calibre4"><a href="1_split_062.html#footnote-100-45" id="footnote-100-45-backlink" name="footnote-100-45-backlink">[45]</a></sup>,– diyordu kızına.</p>
				<p class="normal">Fakat kızı hiçbir şey söylemiyordu ona; sadece Hıristiyanlık meselesinde aşırılıktan söz edilemeyeceğini düşünüyordu. Bir yanağına vurdukları zaman öbürünü çevirmeyi, sırtından kaftanını çıkarıp aldıklarında gömleğini vermeyi buyuran bir öğretinin izlenmesinde hangi aşırılıktan söz edilebilirdi? Fakat prenses bu aşırılıktan hoşlanmıyordu ve dahası Kiti’nin ona içini açmak istemediğini hissetmek de hoşuna gitmiyordu. Gerçekten de Kiti yeni görüşlerini ve duygularını annesinden saklıyordu. Bunları saklamasının nedeni, annesine saygı duymaması, onu sevmemesi değil, onun annesi olmasıydı. Bunları annesinden başka herkese daha kolay açabilirdi.</p>
				<p class="normal">Bir keresinde prenses, Petrova’dan söz ederek:</p>
				<p class="normal">— Anna Pavlovna uzun zamandır nedense bize gelmedi, –dedi.– Onu çağırmıştım. Sanki bir şeyden memnun değil gibi.</p>
				<p class="normal">Kıpkırmızı olan Kiti:</p>
				<p class="normal">— Yo, ben fark etmedim, maman, –dedi.</p>
				<p class="normal">— Onlara gitmeyeli çok mu oldu?</p>
				<p class="normal">— Yarın dağlarda bir gezinti yapmayı düşünüyoruz, –diye yanıtladı Kiti.</p>
				<p class="normal">Prenses, kızının mahcup yüzüne bakarak ve utanmasının nedenini tahmin etmeye çalışarak:</p>
				<p class="normal">— Gidin tabii, –dedi.</p>
				<p class="normal">Aynı gün Varenka öğle yemeğine geldi ve Anna Pavlovna’nın ertesi gün dağ gezisine gitmekten vazgeçtiğini haber verdi. Ve prenses, Kiti’nin yine kıpkırmızı kesildiğini fark etti.</p>
				<p class="normal">Yalnız kaldıklarında:</p>
				<p class="normal">— Kiti, Petrovlarla aranda bir tatsızlık mı oldu? –dedi prenses.– Petrova neden artık bize gelmiyor, çocukları da göndermiyor?</p>
				<p class="normal">Kiti, aralarında hiçbir şey olmadığını ve Anna Pavlovna’nın neden ondan hoşnut olmadığını kesinlikle anlamadığını söyledi. Kiti tam olarak gerçeği söylemişti. Anna Pavlovna’nın kendisine karşı davranışlarındaki değişimin nedenlerini bilmiyordu, ama tahmin ediyordu. Annesine söyleyemeyeceği, kendisine bile söylemediği bir şeydi tahmin ettiği. Bildiğin, ama kendi kendine bile söyleyemediğin şeylerden biriydi bu; öyle ki yanılmak korkunç ve utanç verici olurdu.</p>
				<p class="normal">Bu aileyle bütün ilişkilerini tekrar tekrar belleğinde gözden geçiriyordu. Karşılaştıklarında Anna Pavlovna’nın iyilik dolu yuvarlak yüzünde beliren çocuksu sevinci anımsıyordu; hastayla ilgili gizli görüşmelerini, onu, kendisine yasaklanmış olan çalışmaktan uzaklaştırmak ve gezmeye götürmek için hazırladıkları komploları; ona “Benim Kiti’m” diyen ve onsuz uykuya yatmak istemeyen küçük oğlanın kendisine düşkünlüğünü anımsıyordu. Hepsi ne kadar güzeldi! Sonra kahverengi redin-gotu içindeki uzun boynuyla Petrov’un çok zayıf bedenini; seyrek kıvırcık saçlarını, soru sorar gibi bakan ve ilk zamanlar Kiti’ye korkunç gelen mavi gözlerini, onun yanında dinç ve canlı görünme çabalarını anımsadı. İlk zamanlar bütün veremlilere karşı olduğu gibi ona karşı hissettiği tiksintiyi yenmek için ve söyleyecek bir şeyler bulabilmek için gösterdiği çabayı anımsıyordu. Onun bu ürkek, duygulu bakışını, kendisinin tuhaf acıma duygusunu ve hissettiği rahatsızlığı, sonra da yaptığı iyiliğin kendisini mutlu ettiğini anımsıyordu. Bütün bunlar ne kadar güzeldi! Ama bunların hepsi ilk zamanlardaydı. Şimdi ise, bundan birkaç gün önce her şey birdenbire bozulmuştu. Anna Pavlovna Kiti’yi yapmacık bir nezaketle karşılıyor ve gözünü ayırmadan onu ve kocasını gözlüyordu.</p>
				<p class="normal">Anna Pavlovna’nın soğuk davranmasının nedeni acaba adamcağızın Kiti’nin yanında duyduğu bu dokunaklı sevinç miydi?</p>
				<p class="normal">“Evet, –diye anımsıyordu Kiti,– iki gün önce sıkıntıyla ‘Sizi bekliyordu, çok zayıf düşmesine karşın siz gelmeden kahvesini içmek istemedi,’ dediğinde Anna Pavlovna’da doğal olmayan ve onun iyiliğine hiç yakışmayan bir şey vardı.”</p>
				<p class="normal">“Evet, belki de ona battaniye vermem Anna Pavlovna’nın hoşuna gitmedi. Bunların hepsi çok basit şeyler ama o, bunu öyle sıkıntılı bir şekilde karşıladı, öyle uzun süre teşekkür etti ki, ben de rahatsız oldum. Sonra şu, çok güzel yaptığı portrem. En önemlisi de o utangaç ve tatlı bakış! Evet, evet, öyle! –diye korkuyla kendi kendine tekrarladı Kiti. Ardından da,– Hayır, bu olamaz, olmamalı! O, ne kadar acınacak halde!” dedi kendi kendine.</p>
				<p class="normal">Bu kuşku yeni yaşamının güzelliğini bozuyordu.</p>
				<p class="kapakmetin"> </p>
				<h2 class="h2baslik" id="calibre_toc_76">XXXIV</h2>
				<p class="kapakmetin"> </p>
				<p class="normal">Karlsbad’dan sonra Baden ve Kissingen’e, kendi ifadesiyle Rus ruhu almak için Rus tanıdıklarının yanına giden Prens Şçerbatskiy, kaplıca kürünün bitiminden önce ailesinin yanına dönmüştü.</p>
				<p class="normal">Prens ve prensesin yurtdışındaki yaşantıyla ilgili görüşleri birbirine tamamen zıttı. Prenses her şeyi çok güzel buluyor, Rus toplumunda sahip olduğu sağlam yere rağmen yurtdışında bir Avrupalı hanımefendi gibi olmaya çalışıyor, ama olamıyordu, çünkü kendisi bir Rus hanımefendisiydi ve yapay davranışlarıyla zaman zaman zor duruma düşüyordu. Prens ise tam tersine yurtdışındaki her şeyi iğrenç buluyor, Avrupa’daki yaşantıdan sıkılıyor, kendi Rus alışkanlıklarını sürdürüyor ve yurtdışında kendisini mahsus gerçekte olduğundan daha az Avrupalı göstermeye çalışıyordu.</p>
				<p class="normal">Prens biraz zayıflamış, yanaklarının derileri torbalar halinde sarkmış olarak, ama çok neşeli bir ruh hali içinde döndü. Bu neşeli hali Kiti’nin tamamen iyileştiğini görünce daha da arttı. Kiti’nin Bayan Ştal ve Varenka’yla arkadaş olduğu haberi ve Kiti’de meydana gelen değişimle ilgili olarak prensesin aktardığı gözlemler, prensi şaşırtmış, kızının kendisi dışında ilgisini çeken her şeye karşı her zaman hissettiği kıskançlık duygusunu ve kızının onun etkisinden çıkıp, kendisinin erişemeyeceği yerlere gideceği korkusunu doğurmuştu. Fakat bu tatsız haberler prenste her zaman var olan ve Karlsbad’ın şifalı sularıyla iyice güçlenen iyilik ve neşe denizinde boğulup gitti.</p>
				<p class="normal">Gelişinin ertesi günü prens, sırtında uzun pardösüsü, yüzünde Ruslara özgü kırışıklıklar ve kolalı yakasının yukarı doğru ittiği hafif şişkin yanaklarıyla, en neşeli ruh hali içinde kızıyla suların kaynağına doğru yürüyordu.</p>
				<p class="normal">Çok güzel bir sabahtı; küçük bahçeli, tertemiz, neşeli evler, kırmızı yüzlü, kırmızı elli, bira içmiş, neşeyle çalışan Alman hizmetçi kızlarının görüntüsü ve parlak güneş yüreklere keyif veriyordu; ancak kaynağa yaklaştıkça daha çok hastayla karşılaşıyorlardı ve hastaların görüntüsü, rahat Alman hayatının alışılmış koşulları içinde daha da acıklı görünüyordu. Bu çelişki Kiti’yi artık etkilemiyordu. Pırıl pırıl güneş, yeşilliklerin neşeli ışıltısı, müzik sesleri, bütün bu tanıdığı insanların ve kendisinin de izlemekte olduğu iyiye ya da kötüye gidişlerinin doğal bir çerçevesiydi Kiti için; fakat bu haziran sabahının ışığı ve parıltısı, günün modası neşeli bir vals çalmakta olan orkestranın sesleri, özellikle de yanağından kan damlayan hizmetçi kızların görüntüsü prens için Avrupa’nın dört köşesinden gelip burada toplanmış, umutsuzca devinen bu canlı cenazelerle birleşince uygunsuz ve çirkin görünüyordu.</p>
				<p class="normal">Sevgili kızıyla kol kola yürürken hissettiği gurura ve genç-leşme duygusuna karşın güçlü yürüyüşünden, iri ve yağlı uzuvlarından rahatsız oluyor, utanıyordu. Topluluk içinde çıplak kalmış bir insan gibi hissediyordu neredeyse kendisini.</p>
				<p class="normal">Dirseğiyle kızının koluna dürterek:</p>
				<p class="normal">— Beni yeni dostlarınla tanıştırsana, –dedi.– Sana bu kadar iyi geldiği için senin bu iğrenç Soden’ini bile sevdim. Yalnız keder var burada keder. Peki bu kim?</p>
				<p class="normal">Kiti, karşılarına çıkan tanıştığı ve tanışmadığı kişilerin adlarını sayıyordu. Tam parkın giriş kapısının önünde kör Mme Berthe ve refakatçisi kızla karşılaştılar. Prens, yaşlı Fransız kadının Kiti’nin sesini duyunca yüzünde beliren duygulu ifadeye memnun oldu. Yaşlı kadın hemen Fransızlara özgü aşırı bir kibarlık göstererek prensle konuşmaya, böyle harika bir kızı olduğu için övmeye, Kiti’yi bir hazine, bir inci ve bir avutucu melek diye adlandırarak göklere çıkarmaya koyuldu.</p>
				<p class="normal">— O ikinci melek bu durumda, –dedi prens gülümseyerek.– Birinci meleğin mademoiselle Varenka olduğunu söylüyor kendisi.</p>
				<p class="normal">— Oh! Mademoiselle Varenka, gerçek bir melektir, allez, –dedi Mme Berthe.</p>
				<p class="normal">Galeride Varenka’ya da rastladılar. Elinde çok şık kırmızı bir çantayla hızlı hızlı yürüyerek tam karşılarından geliyordu.</p>
				<p class="normal">— Bakın babam da geldi! –dedi Kiti, Varenka’ya.</p>
				<p class="normal">Varenka, her zamanki basit ve doğal haliyle eğilerek selam vermekle, dizini kırıp reverans yapmak arası bir hareket yaptı ve hemen herkesle konuştuğu gibi çekinmeden, basit bir şekilde prensle konuşmaya başladı.</p>
				<p class="normal">— Elbette sizi tanıyorum, hem de çok iyi tanıyorum, –dedi prens gülümseyerek. Kiti, bu gülümseme üzerine babasının, arkadaşından hoşlandığını anlayarak sevindi.– Böyle acele acele nereye gidiyorsunuz?</p>
				<p class="normal">— Maman burada, –dedi Varenka Kiti’ye dönerek,– Bütün gece uyumadı, doktor dışarı çıkartmamızı tavsiye etti. Elişini götürüyorum.</p>
				<p class="normal">Varenka gidince prens:</p>
				<p class="normal">— Demek bir numaralı melek bu! –dedi.</p>
				<p class="normal">Kiti, babasının Varenka’yla alay etmek istediğini, ama Varenka’dan hoşlandığı için bunu yapamadığını görüyordu.</p>
				<p class="normal">— Bütün dostlarını görelim bakalım, –diye ekledi prens,– Madam Ştal’i de, tabii eğer beni tanımak şerefini bağışlarsa.</p>
				<p class="normal">Madam Ştal’in adı geçince prensin gözlerinde tutuşan alaycı ışığı fark eden Kiti korkuyla:</p>
  <p class="normal">— Yoksa onu tanıyor musun baba? –diye sordu.</p>
				<p class="normal">— Kocasını tanırdım, kendisini de daha piyetist<sup class="calibre4"><a href="1_split_063.html#footnote-100-46" id="footnote-100-46-backlink" name="footnote-100-46-backlink">[46]</a></sup> olmadan önce tanımıştım.</p>
				<p class="normal">Kiti, Bayan Ştal’e bu kadar büyük değer vermesine neden olan şeyin bir adı olmasından korkarak:</p>
				<p class="normal">— Piyetist ne demek baba? –diye sordu.</p>
				<p class="normal">— Ben de pek iyi bilmiyorum. Sadece onun her şey için, her türlü felaket için, kocası öldüğü için Tanrı’ya şükrettiğini biliyorum. İyi geçinemedikleri için biraz gülünç geliyor insana.</p>
				<p class="normal">Bir bankın üzerinde oturan, kahverengi bir pardösü ve bacaklarının etten yoksun kemikleri üzerinde tuhaf kıvrımlar yapan beyaz bir pantolon giymiş, orta boylu bir hastayı fark eden prens:</p>
				<p class="normal">— Bu kim? Ne kadar zavallı bir yüzü var! –dedi.</p>
				<p class="normal">Bu bay, seyrek kıvırcık saçlarının üstünden hasır şapkasını hafifçe kaldırıp, şapka sıktığı için kızarmış olan alnını ortaya çıkardı.</p>
				<p class="normal">Kiti kıpkırmızı kesilip:</p>
				<p class="normal">— Bu ressam Petrov, –diye yanıtladı. Tam onlar yaklaştıkları sırada mahsus yapıyormuş gibi, patikada koşarak kaçan çocuğun peşinden giden Anna Pavlovna’yı göstererek,– Şu da onun karısı, –diye ekledi.</p>
				<p class="normal">— Ne kadar zavallı ve ne kadar da sevimli bir yüzü var! –dedi prens.– Sen niye yanına gitmedin? Sana bir şey söylemek istiyordu galiba.</p>
				<p class="normal">Kiti kararlı bir şekilde geri dönerek:</p>
				<p class="normal">— Gidelim yanına öyleyse, –dedi.– Bugün sağlığınız nasıl? –diye sordu Petrov’a.</p>
				<p class="normal">Petrov bastonuna dayanarak ayağa kalktı ve ürkek bir şekilde prense baktı.</p>
				<p class="normal">— Bu, benim kızım, –dedi prens.– İzninizle tanışalım.</p>
				<p class="normal">Ressam eğilerek selam verdi ve garip bir şekilde parlayan beyaz dişlerini göstererek gülümsedi.</p>
				<p class="normal">— Dün sizi bekledik prenses, –dedi Kiti’ye.</p>
				<p class="normal">Bunu söylerken birazcık sallandı ve bu hareketi tekrarlayarak bilerek yaptığını göstermeye çalıştı.</p>
				<p class="normal">— Gelmek istiyordum, ama Varenka, Anna Pavlovna’nın gitmeyeceğinizi söylemek için kendisini gönderdiğini söyledi.</p>
				<p class="normal">Kıpkırmızı olup, hemen öksürmeye başlayan Petrov, bir yandan da gözleriyle karısını arayarak:</p>
				<p class="normal">— Nasıl gitmeyecekmişiz? –dedi.– Aneta, Aneta! –diye seslendi ve ip gibi incecik beyaz boynundaki kalın damarlar gerildi.</p>
				<p class="normal">Anna Pavlovna geldi.</p>
				<p class="normal">Petrov’un sesi kısıldı, öfkeli bir biçimde:</p>
				<p class="normal">— Nasıl oluyor da prensese gelmeyeceğiz diye haber gönderiyorsun! –dedi fısıltıyla.</p>
				<p class="normal">Anna Pavlovna eski davranışlarına benzemeyen yapmacık bir gülümsemeyle:</p>
				<p class="normal">— Merhaba prenses! –dedi. Prense dönerek,– Tanıştığımıza çok memnun oldum, –dedi.– Sizi uzun zamandır bekliyorduk prens.</p>
				<p class="normal">Ressam galiba sesinin değişmesine ve konuşmasını istediği şekilde yapamamasına daha da çok kızarak tekrar ve daha öfkeli bir sesle:</p>
				<p class="normal">— Nasıl oluyor da prensese gelmiyoruz diye haber gönderiyorsun? –diye hırıltıyla fısıldadı.</p>
				<p class="normal">Karısı sıkıntılı bir şekilde:</p>
				<p class="normal">— Ah, Tanrım! Ben gitmeyeceğimizi sanmıştım, –diye karşılık verdi.</p>
				<p class="normal">— Nasıl olur, o zaman... –Petrov öksürmeye başladı ve elini salladı.</p>
				<p class="normal">Prens şapkasını hafifçe kaldırdı ve kızıyla birlikte uzaklaştı.</p>
				<p class="normal">— Of, of! –diye derin bir iç çekti prens.– Of, zavallılar!</p>
				<p class="normal">— Evet, baba, –dedi Kiti.– Ama üç çocuklarının olduğunu, hizmetlerini gören birinin ve hemen hemen hiç paralarının bulunmadığını da bilmelisiniz. Yalnızca Akademi’den bir şeyler alıyor, –diye Anna Pavlovna’nın kendisine karşı davranışında meydana gelen garip değişiklikten ötürü artan heyecanını bastırmaya çalışarak hararetli hararetli anlatıyordu.</p>
				<p class="normal">Kiti, şemsiyenin altında sağına soluna yastıklar konulmuş, gri ve mavi örtülere sarınmış birinin oturduğu tekerlekli sandalyeyi göstererek:</p>
				<p class="normal">— A, işte Madam Ştal, –dedi.</p>
				<p class="normal">Bu, Bayan Ştal’di. Arkasında onu gezdiren asık suratlı, sağlam yapılı Alman uşak duruyordu. Yanında Kiti’nin ismen tanıdığı sarışın İsveçli kont dikiliyordu. Bazı hastalar, tekerlekli sandalyenin yanından geçerken bu hanımefendiye olağanüstü bir şeye bakar gibi bakarak yavaşlıyorlardı.</p>
				<p class="normal">Prens kadının yanına yaklaştı. Kiti hemen o anda babasının gözlerinde kendisini şaşırtan o alaycı ışığı fark etti. Prens, Madam Ştal’in yanına gitti ve artık pek az kişinin konuştuğu mükemmel bir Fransızcayla aşırı derecede saygılı ve sevimli bir şekilde konuşmaya başladı.</p>
				<p class="normal">Şapkasını çıkarıp tekrar giymeksizin:</p>
				<p class="normal">— Bilmiyorum, beni anımsar mısınız, ama kızıma yaptığınız iyilik nedeniyle size teşekkür etmek için kendimi anımsatmak zorundayım, –dedi.</p>
				<p class="normal">Madam Ştal, Kiti’nin bir hoşnutsuzluk gördüğü gök mavisi gözlerini prense doğru kaldırarak:</p>
				<p class="normal">— Prens Aleksandr Şçerbatskiy, –dedi.– Çok memnun oldum. Kızınızı çok sevdim.</p>
				<p class="normal">— Sağlığınız hâlâ kötü mü?</p>
				<p class="normal">— Evet, artık alıştım, –dedi Madam Ştal ve prensi İsveçli kontla tanıştırdı.</p>
				<p class="normal">— Ama siz pek az değişmişsiniz, –dedi prens Madam Ştal’e.– On ya da on bir yıldır sizi görmek onurundan yoksun kaldım.</p>
				<p class="normal">— Evet, Tanrı derdi veriyor, ona dayanma gücünü de veriyor. Sık sık bu hayat neden böyle uzuyor diye hayret ediyorsun... –Bu sırada ayaklarını battaniyeyle yanlış taraftan örten Varenka’ya sıkıntıyla,– Öbür taraftan! –dedi.</p>
				<p class="normal">— İyilik yapmak için olsa gerek, –dedi prens gözleriyle gülerek.</p>
				<p class="normal">Bayan Ştal prensin yüzündeki ifadeyi fark edip:</p>
				<p class="normal">— Bu konuda hüküm vermek bize düşmez, –dedi.– O zaman bana o kitabı yollar mısınız azizim kont? Size çok teşekkür ederim, –dedi genç İsveçliye.</p>
				<p class="normal">Prens yanında duran Moskovalı albayı görünce:</p>
				<p class="normal">— A! –diye bağırdı ve Bayan Ştal’e eğilerek selam verip, kızıyla ve onlara katılan Moskovalı albayla birlikte uzaklaştı.</p>
				<p class="normal">Kendisiyle tanışmadığı için Bayan Ştal’den şikâyetçi olan Moskovalı albay, alay etme isteğiyle:</p>
				<p class="normal">— İşte bizim aristokrasimiz prens! –dedi.</p>
				<p class="normal">— Hep aynı, –diye karşılık verdi prens.</p>
				<p class="normal">— Siz onu hastalanmadan önce de tanır mıydınız prens, yani yatağa düşmeden önce?</p>
				<p class="normal">— Evet. Tam tanıdığım sıralarda yatağa düşmüştü, –dedi prens.</p>
				<p class="normal">— Dediklerine göre on yıldır ayağa kalkmıyormuş.</p>
				<p class="normal">— Kalkmıyor, çünkü bir bacağı kısa, ayrıca vücut yapısı da çok çirkinmiş...</p>
				<p class="normal">— Baba, olamaz! –diye haykırdı Kiti.</p>
				<p class="normal">— Kötü diller böyle söylüyor küçük dostum. Senin Varenka da epey azar işitiyordur, –diye ekledi prens.– Ah, bu hasta hanımefendiler!</p>
				<p class="normal">— Ah hayır baba! –diye şiddetle karşı çıktı Kiti.– Varenka ona tapıyor. Hem sonra kadıncağız o kadar iyilik yapıyor! Kime istersen sor! Onu ve Aline Ştal’i herkes tanır.</p>
				<p class="normal">— Olabilir, –dedi prens dirseğini Kiti’nin koluna bastırarak.– Ama kime sorarsan sor, yaptığı iyilikleri hiç kimsenin bilmemesi daha iyi olurdu.</p>
				<p class="normal">Kiti sustu, ama bunun nedeni söyleyecek bir şey bulamaması değildi; gizli düşüncelerini babasına da açmak istemiyordu. Ancak tuhaf iş, babasının görüşüne bağlı olmamak ve onun kutsal konularına girmesine izin vermemek için kendisini o kadar hazırladığı halde, koskoca bir ay boyunca ruhunda taşıdığı ilahi Bayan Ştal tasvirinin bir daha geri dönmeyecek şekilde kaybolduğunu hissetmişti. Bu aynı çıkarılıp atılmış bir elbiseyi, hayalimizde bir figüre benzetmemize ve bu figürün sadece fırlatılmış bir elbise olduğunu anlamamızla bir daha dönmeyecek şekilde ortadan kaybolmasına benziyordu. Geriye sadece vücudu çirkin olduğu için yataktan çıkmayan ve battaniyeyi istediği gibi örtmedi diye yumuşak başlı Varenka’ya eziyet eden bir bacağı kısa bir kadın kaldı. Hayal gücünün bütün çabaları, eski Madam Ştal’i bir daha geri getiremedi.</p>
				<p class="kapakmetin"> </p>
				<h2 class="h2baslik" id="calibre_toc_77">XXXV</h2>
				<p class="kapakmetin"> </p>
				<p class="normal">Prens neşesini ev halkına, tanıdıklarına, hatta Şçerbatskiylerin kaldıkları evin Alman sahibine de geçirmişti.</p>
				<p class="normal">Kiti’yle şifalı sulardan dönen, albayı, Marya Yevgenyevna’yı ve Varenka’yı kahve içmeye evine çağıran prens, masayı ve koltukları küçük bahçeye, kestane ağacının altına çıkarmalarını ve bir kahvaltı sofrası hazırlamalarını emretti. Ev sahibi de, hizmetçiler de prensin neşeli halinin etkisiyle canlanmıştı. Cömetliğini bilirlerdi ve yarım saat sonra üst katta oturan Hamburglu hasta doktor, kestane ağacının altında toplanmış sağlıklı insanlardan oluşan bu neşeli Rus grubuna pencereden gıptayla bakıyordu. Yaprakların daireler halinde titreşen gölgeleri altında, üzerine beyaz bir örtü örtülmüş, kahvelik, ekmek, tereyağı, peynir, soğuk av eti konmuş masanın başında leylak rengi kurdeleli dantel başlığıyla prenses oturmuş, fincanları ve küçük tereyağlı ekmekleri dağıtıyordu. Masanın öbür ucunda prens oturuyor, büyük bir iştahla yiyor, yüksek sesle ve neşe içinde bir şeyler anlatıyordu. Prens aldığı eşyaları, oymalı küçük sandıkları, küçük oyuncakları, gittiği her kaplıcadan yığınla satın aldığı her türden kâğıt bıçağını yanına sıralamış, bunları uşak Lieschen ve gülünç şekilde kötü Almancasıyla şakalaştığı, Kiti’yi şifalı suların değil, onun mükemmel yemeklerinin, özellikle de erik kurusu çorbasının iyileştirdiğini söylediği ev sahibi de dahil herkese armağan ediyordu. Prenses, Rus alışkanlıklarından ötürü kocasıyla alay ediyordu, ama kaplıcalarda geçirdiği sürece hiç olmadığı kadar canlı ve neşeliydi. Albay her zamanki gibi prensin şakalarına gülüyordu; ancak dikkatle incelediği Avrupa konusunda prensesin tarafını tutuyordu. İyi yürekli Marya Yevgenyevna prensin anlattığı komik şeylere gülmekten katılıyordu, Varenka da Kiti’nin daha önce hiç görmediği şekilde prensin şakalarının neden olduğu zayıf, ama bulaşıcı gülüş yüzünden gevşemişti.</p>
				<p class="normal">Bütün bunlar Kiti’yi neşelendiriyordu, ama düşüncelerinden kurtulamıyordu. Dostları ve bu kadar çok sevdiği yaşam üzerine babasının neşeli bakışıyla istemeden ortaya attığı meseleyi çözemiyordu. Buna artık bu kadar açık ve tatsız bir şekilde ortaya çıkmış olan Petrovlarla ilişkilerindeki değişiklik eklenmişti bir de. Herkes neşeliydi, ama Kiti neşelenemiyordu. Bu da onu daha fazla üzüyordu. Çocukluğunda ceza olarak odasına kapatıldığı zaman ablalarının neşeli kahkahalarını duyduğunda hissettiği gibi bir duyguya kapılıyordu.</p>
				<p class="normal">Prenses gülümseyerek ve kocasına bir fincan kahve uzatarak:</p>
  <p class="normal">— Bu kadar çok şeyi niye aldın ki? –dedi.</p>
				<p class="normal">—Dolaşmaya çıkıyorsun, bir dükkâna yaklaşıyorsun, “Erlaucht, Excellenz, Durchlaucht”<sup class="calibre4"><a href="1_split_064.html#footnote-100-47" id="footnote-100-47-backlink" name="footnote-100-47-backlink">[47]</a></sup> diye bir şeyler almamı istiyorlar. E, “Durchlaucht” deyince dayanamıyorum: On taler gidiyor cepten.</p>
				<p class="normal">— Sırf can sıkıntısından, –dedi prenses.</p>
				<p class="normal">— Elbette can sıkıntısından. Öyle bir sıkıntı ki azizim, nereye gideceğini bilemiyorsun.</p>
				<p class="normal">— Nasıl sıkılabiliyorsunuz prens? Şimdi Almanya’da o kadar çok ilginç şey var ki, –dedi Marya Yevgenyevna.</p>
				<p class="normal">— Evet, bütün ilginç şeyleri biliyorum, kuru erik çorbasını, sucuklu nohutu biliyorum. Hepsini biliyorum.</p>
				<p class="normal">— Hayır, ama prens, ne derseniz deyin, ilginç kurumları var, –dedi albay.</p>
				<p class="normal">— Neleri ilginç? Hepsi de hallerinden memnunlar, herkesi yenmişler. Ben neden mutlu olayım? Hiç kimseyi yenmedim, sadece çizmelerini kendin çıkart, bir de onları kapının arkasına kendin koy. Sabah kalk, hemen üstünü giyin, çay salonuna berbat bir çay içmeye git. Bizde böyle mi bu işler! Acele etmeden yataktan kalkarsın, bir şeylere kızarsın, biraz dırdır edersin, iyice kendine gelirsin, her şeyi etraflıca düşünür, acele etmezsin.</p>
				<p class="normal">— Ama vakit nakittir, bunu unutuyorsunuz, –dedi albay.</p>
				<p class="normal">— Hangi vakit! Öyle zaman olur, koca bir ayını elli kapiğe verirsin; öyle zaman olur, bir yarım saati kaç para versen alamazsın. Öyle değil mi Katenka? Sen niye böyle keyifsizsin?</p>
				<p class="normal">— Bir şeyim yok.</p>
				<p class="normal">Prens, Varenka’ya:</p>
				<p class="normal">— Nereye gidiyorsunuz? Biraz daha oturun, –dedi.</p>
				<p class="normal">Varenka ayağa kalkarak:</p>
				<p class="normal">— Eve gitmeliyim, –dedi ve tekrar kahkahaları koyuverdi.</p>
				<p class="normal">Kendini toparladıktan sonra vedalaştı ve şapkasını almak için içeri girdi. Kiti de arkasından gitti. Şimdi Varenka bile ona farklı görünüyordu. Daha kötü değildi, ama daha önce hayalinde canlandırdığından farklıydı.</p>
				<p class="normal">Varenka şemsiyesini ve çantasını alırken:</p>
				<p class="normal">— Ah, çoktandır bu kadar gülmemiştim! –dedi.– Babanız ne kadar sevimli!</p>
				<p class="normal">Kiti bir şey demedi.</p>
				<p class="normal">— Ne zaman görüşürüz? –diye sordu Varenka.</p>
				<p class="normal">— Maman, Petrovlara uğramak istiyordu. Siz onlara gitmeyecek misiniz? –dedi Kiti Varenka’yı denemek için.</p>
				<p class="normal">— Gideceğim, –diye yanıtladı Varenka.– Gitmeye hazırlanıyorlar, eşyalarını toplarken yardım edeceğime söz vermiştim.</p>
				<p class="normal">— O zaman ben de geleyim.</p>
				<p class="normal">— Hayır, siz ne yapacaksınız?</p>
				<p class="normal">Kiti, Varenka’nın gitmesine izin vermemek için şemsiyesinden tutmuş, gözlerini iri iri açarak:</p>
				<p class="normal">— Neden, neden? Neden? –diyordu.– Hayır, durun, neden?</p>
				<p class="normal">— Öylesine işte; babanız geldi, hem sonra onlar sizden çekiniyor.</p>
				<p class="normal">— Hayır, Petrovlara sık sık gitmemi neden istemiyorsunuz, söyleyin bana. Siz de gitmemi istemiyorsunuz, değil mi? Neden?</p>
				<p class="normal">— Ben öyle demedim, –dedi Varenka sakin bir şekilde.</p>
				<p class="normal">— Hayır, lütfen söyleyin!</p>
				<p class="normal">— Her şeyi mi söyleyeyim? –diye sordu Varenka.</p>
				<p class="normal">— Her şeyi, her şeyi! –diye atıldı Kiti.</p>
				<p class="normal">— Aslında önemli bir şey yok, yalnız Mihail Alekseyeviç (ressamın adı buydu) önceden daha erken gitmeye niyetlenirken, şimdi gitmek istemiyor, –dedi Varenka gülümseyerek.</p>
				<p class="normal">Kiti, Varenka’ya asık bir suratla bakarak:</p>
				<p class="normal">— Hadi! Hadi! –diye Varenka’yı acele ettiriyordu.</p>
				<p class="normal">— Nedense Anna Pavlovna onun siz burada olduğunuz için gitmek istemediğini söyledi. Elbette bu pek yersiz bir şey, ama bu yüzden, yani sizin yüzünüzden aralarında tartışma çıkmış. Bu hastaların ne kadar sinirli olduğunu siz de bilirsiniz.</p>
				<p class="normal">Kiti, suratını gittikçe daha fazla asarak hiçbir şey söylemiyor, yalnız Varenka konuşuyor, onu yumuşatmaya, yatıştırmaya çalışıyor ve gözyaşı patlaması mı, yoksa söz patlaması mı bilmediği bir patlamanın yaklaştığını görüyordu.</p>
				<p class="normal">— Bu durumda gitmeseniz daha iyi olur... Anlarsınız işte, kalbiniz kırılmasın...</p>
				<p class="normal">Kiti, Varenka’nın elinden şemsiyesini aldı ve arkadaşının yüzüne bakmadan:</p>
				<p class="normal">— Oh olsun bana, oh olsun! –dedi çabuk çabuk.</p>
				<p class="normal">Varenka arkadaşının çocuksu öfkesine bakarak gülümsemek istiyordu, ama onu gücendirmekten korkuyordu.</p>
				<p class="normal">— Nasıl oh olsun? Anlamıyorum, –dedi Varenka.</p>
				<p class="normal">— Bütün bunlar yapmacık olduğu, hepsi uydurma olduğu, yürekten olmadığı için oh olsun. Elin adamıyla ne işim vardı benim? İşte sonunda bir tartışmaya neden oldum ve kimsenin benden istemediği bir şey yaptım. Hepsi sahtelikten! Yapmacıklıktan! Yapmacıklıktan!..</p>
				<p class="normal">— İyi ama bu yapmacık davranışların amacı neydi? –dedi sessizce Varenka.</p>
				<p class="normal">— Ah, ne kadar aptalca, ne kadar alçakça! Bunları yapmama hiç gerek yoktu... Hepsi yapmacık! –dedi şemsiyeyi bir açıp bir kapayarak.</p>
				<p class="normal">— Ama hangi amaçla yaptınız?</p>
				<p class="normal">— İnsanlara karşı, kendime karşı, Tanrı’ya karşı daha iyi görünmek, herkesi kandırmak için. Hayır, artık buna kendimi kaptırmayacağım! Kötü olurum, ama hiç olmazsa yalancı, aldatıcı olmam!</p>
				<p class="normal">— Kimmiş aldatıcı? –dedi Varenka sitemli sitemli.– Öyle konuşuyorsunuz ki, sanki...</p>
				<p class="normal">Ama Kiti bir öfke nöbeti içindeydi. Varenka’nın sözünü tamamlamasına izin vermedi.</p>
				<p class="normal">— Sizden söz etmiyorum, hiç söz etmiyorum. Siz mükemmelsiniz. Sizin her bakımdan mükemmel olduğunuzu biliyorum; ama ben kötüysem ne yapayım? Kötü olmasaydım bunlar olmazdı. Varsın olduğum gibi kalayım, ama başkası gibi davranmayayım. Bana ne Anna Pavlovna’dan! Varsın onlar istedikleri gibi yaşasın, ben de istediğim gibi. Farklı biri olamam ben... Bunların hiçbiri o şey değil, değil!..</p>
				<p class="normal">— Olmayan ne? –dedi Varenka anlamayarak.</p>
				<p class="normal">— Hiçbiri o şey değil. Ben yüreğimin sesine göre yaşıyorum, başka türlü yaşayamam, siz ise kurallara göre yaşıyorsunuz. Ben sizi sevmiş olmak için sevdim, siz ise sırf beni kurtarmak, bana bir şeyler öğretmek için!</p>
				<p class="normal">— Haksızsınız, –dedi Varenka.</p>
				<p class="normal">— Başkaları hakkında hiçbir şey demiyorum, kendimden söz ediyorum.</p>
				<p class="normal">Annesinin sesi duyuldu:</p>
				<p class="normal">— Kiti! Buraya gel, babana mercanlarını göster.</p>
				<p class="normal">Kiti arkadaşıyla barışmaksızın, gururlu bir edayla masanın üstünden küçük bir kutudaki mercanları aldı ve annesinin yanına gitti.</p>
				<p class="normal">— Neyin var senin? Niye bu kadar kızardın? –dediler annesi ve babası bir ağızdan.</p>
				<p class="normal">— Bir şeyim yok, –diye yanıtladı Kiti,– hemen geliyorum, –koşarak geri döndü.</p>
				<p class="normal">“Hâlâ burada! –dedi içinden.– Ne diyeceğim ona, Tanrım! Ben ne yaptım, neler söyledim! Neden onu üzdüm? Ne yapmalıyım? Ona ne demeliyim?” –diye düşünüyordu Kiti ve kapının önünde duruyordu.</p>
				<p class="normal">Varenka şapkasını giymiş, elinde şemsiyesiyle masanın yanında oturuyor, Kiti’nin kırdığı şemsiye yayını inceliyordu. Başını kaldırdı.</p>
				<p class="normal">— Varenka, bağışlayın beni, bağışlayın! –diye fısıldadı Kiti Varenka’nın yanına yaklaşarak.– Ne söylediğimi anımsamıyorum. Ben...</p>
  <p class="normal">— Doğrusu ben sizi üzmek istememiştim, –dedi Varenka gülümseyerek.</p>
				<p class="kapakmetin">***</p>
				<p class="normal">Barış imzalanmıştı. Ama babasının gelişiyle birlikte içinde yaşadığı dünya Kiti için tümden değişmişti. Öğrendiklerini yadsımıyordu, ama olmak istediği gibi olabileceğini düşünerek kendini kandırdığını anlamıştı. Sanki uykudan uyanmıştı; çıkmak istediği tepede yapmacıksız ve övüngen olmadan tutunmanın zorluklarını hissetmişti; bundan başka içinde yaşadığı bu acı, hastalık ve ölmek üzere olan insanlar dünyasının tüm ağırlığını hissetmişti; bu dünyayı sevmek için kendi üzerinde harcadığı çabalar ona çok acı gelmişti ve bir an önce temiz havaya çıkmak, Rusya’da, ablası Dolli’nin çocuklarıyla birlikte gittiğini mektuptan öğrendiği Yerguşovo’da olmak istiyordu.</p>
				<p class="normal">Fakat Varenka’ya olan sevgisi azalmamıştı. Kiti, vedalaşırken Rusya’ya, onlara gelmesi için Varenka’ya yalvarıyordu.</p>
				<p class="normal">— Evlendiğiniz zaman gelirim, –dedi Varenka.</p>
				<p class="normal">— Ben hiçbir zaman evlenmeyeceğim.</p>
				<p class="normal">— Tamam, o zaman ben de hiçbir zaman gelmeyeceğim.</p>
				<p class="normal">— Öyleyse ben de sırf bunun için evleneceğim. Bakın, ama sözünüzü unutmayın! –dedi Kiti.</p>
				<p class="normal">Doktorun tahminleri doğru çıkmıştı. Kiti Rusya’ya, evine iyileşmiş olarak döndü. Eskisi kadar kaygısız ve neşeli değildi, ama huzurluydu. Moskova’da yaşadığı acılar birer anı olmuştu artık.</p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				<p class="kapakmetin"> </p>
				</body>
</html>