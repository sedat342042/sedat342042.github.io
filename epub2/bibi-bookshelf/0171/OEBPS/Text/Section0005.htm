<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Ümit Çiçeği</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>4</h1>

  <p>Birden ürpertici bir rüzgâr eser</p>

  <p>Eğilir kavaklar, çıplak ağaçlar.</p>

  <p>Fakat gerçekte en ufak bir esinti bile yoktu o öğleden sonra. Hava çok güzeldi. Dün başlamış olduğu şiiri kendi kendine tekrarladı Gordon. İyi bir şiirdi; daha doğrusu, bitince öyle olacaktı herhalde.</p>

  <p>Hava hafif sisliydi. Aşağılarda bir yerden bir tramvay sesi duyuluyordu. Gordon, kurumuş yapraklarla örtülü yoldan Malkin Tepesine doğru yürüdü. Ohh, rüzgârsız kış günleri! Senenin en güzel</p>

  <p>mevsimi! (ya da Gordon öyle olduğunu sanıyordu.)</p>

  <p>Cebinde pek parası yoktu ve bütün gün de sigara içmemişti ama, yine, de mutluydu. Perşembeydi bugün : Gordon’un öğleden sonraları izin yaptığı gün.. Coleridge Grove’da oturan ve sık sık edebiyatçılara çay partileri veren, tenkidçi Paul Doring’in evine gidiyordu.</p>

  <p>Bu toplantı için hazırlanması belki bir saatten fazla sürmüştü. Geliri, haftada iki sterlin olan bir insan için sosyal hayata katılmak, oldukça karışık bir meseleydi. Yemekten hemen sonra, soğuk suyla güç-belâ tıraş olmuş ve en iyi elbisesini giymişti. (Üç senelik bir elbiseydi bu; ama pantalonunu geceden yatağın altına koyup ütülenmesini (!) sağladığı takdirde hiç de giyilmeyecek gibi değildi.) Bir kibritin üçüyle boya kutusunun dibinde ne kalmışsa kazıtıp, ayak-kaplarını da boyamayı başarmış; hattâ Lorenheim’dan bir dikiş iğnesi isteyip, çoraplarını bile onarmıştı. (Biraz uzun bir işti bu ama, teninin çorabın deliklerinden görünen yerlerini mürekkep'e boyamaktan daha iyiydi.) Ayrıca; boş bir Gold Flake sigara paketi de temin etmiş, içine bir tek sigara yerleştirmişti. Zevahiri kurtarmak gerekti: cebinde hiç sigara olmadan başkalarının evine gidilmezdi ya., ama bir tane bile olsa idare ederdi insan :</p>

  <p>«Bir sigara almaz mısınız?» derdiniz birisine.</p>

  <p>«Teşekkür ederim.»</p>

  <p>Açardınız paketi- ve sonra çok şaşırmışcasına : «Hay Allah! Bir tane kalmış! Ben de dolu sanıyordum.»</p>

  <p>«Ne önemi var canım! Buyrun, benimkinden içelim.»</p>

  <p>«Teşekkürler.»</p>

  <p>Ve tabii bundan sonra da evsahibi sık sık sigara ikram ederdi size...</p>

  <p>Birden ürpertici bir rüzgâr eser. Hemen tamamlamalıydı bu şiiri. Edebiyatçıların çağrıldığı bir çay partisine gitmek, edebi kabiliyetini kamçılamıştı. Geliriniz haftada iki sterlinden fazla değilse, insanlarla olan ilişkileriniz de pek fazla değildir; hatta bu durumda, birisinin sizi evine davet etmesi bile bir nimettir. Rahat bir koltuk, sigara, çay ve etrafınızdaki kadınlar.. Bütün bunların ne demek olduğunu bilirdi Gordon. İnsan ancak bazı şeylerden yoksun olduğunda onların değerini anlıyordu. Aslında, Doring’in partileri, Gordon’a umduklarını verebilmekten çok uzaktı : önceden hayâl ettiği o tatlı, esprili, entellektüel sohbetler hiçbir zaman gerçekleşmezdi. Sadece, Hampstead’den Hong Kong’a kadar dünyanın bütün çay partilerinde yer alan o saçma, budalaca konuşmalar... Tanışmaya değer bir tek kişiye rastlanmazdı Doring’lerde. Konuklarının çoğu, edebiyatla ilgilenmeye çalışan orta yaşlı kadınlardı. Genç sanatçılar ise, şöyle bir yarım saat için oraya «uğrar», aralarında gruplaşıp, o sırada yanlarında olmayan arkadaşlarını çekiştirirlerdi. Doring çarçabuk herkese takdim ederdi onu : «Gordon Comstock.. şair.. Biliyorsunuz : şu ünlü Fareler kitabını yazan..» Oysa şimdiye kadar hiçbir «bilene» rastlamamıştı Gordon. Genç sanatçılar ona şöyle bir göz atar ve bir daha hiç ilgilenmezlerdi : Otuz yaşlarında, kılıksız, ve muhakkak ki beş-parasızın biriydi o. Ama yine de, bütün bu hayâl kırıklığına rağmen dört gözle beklerdi Doring’in çay partilerini. Kısa bir süre için de olsa, yalnızlıktan kaçış.. Zaten en kötü tarafı da buydu yoksulluğun : yalnızlık! Günler, haftalar geçer, kafası işleyen bir tek insanla konuşamazdınız; geceler birbirini kovalar, ve siz yine odanıza dönerdiniz. Yapayalnız..</p>

  <p>Birden ürpertici bir rüzgâr eser. Birkaç otomobil tırmandı tepeyi. Gordon içindekilere gıpta etmeksizin baktı. «Bana ne arabalardan?.» Üst tabakaya mensup pembe bebek yüzlü kadınlar, otomobilin camlarından şöyle bir baktılar ona. Gordon ise metroların halini hatırladı: karıncaların yuvalarına üşüşmeleri gibi, yeraltı trenlerine doluşan işçi-memur yığınları...</p>

  <p>Birden ürpertici bir rüzgâr eser</p>

  <p>Eğilir kavaklar, çıplak ağaçlar,</p>

  <p>Ve bacaların kara bulutları</p>

  <p>Yerlere eğilirler; rüzgârın kamçıları önünde,</p>

  <p>Yırtılan duvar ilânları acıyla çırpınır.</p>

  <p>Tramvayların sesi, trafik gürültüsü,</p>

  <p>İstasyona koşuşturan memurcuklar,</p>

  <p>Titreyerek bakarlar, batıda karabulutlar</p>

  <p>Düşünürler!</p>

  <p>Ne düşünürler? Kışın gelmekte olduğunu., işten atılmamayı..</p>

  <p>Düşünür herbiri, «işte kış geliyor!</p>

  <p>Aman Tanrım bu kış da işimden olmayayım!»</p>

  <p>Rüzgârın buzdan kamçısı altında,</p>

  <p>Tasalanırlar.</p>

  <p>Neye tasalanırlar? Ne olursa! Ne düşünürler? Para! Kira, maaş, vergi, okul taksitleri, mevsimlik yolcu abonmanları, çocuklara ayakkabı.. Hayat sigortası ve fiatların artışı.. Ya bir de., ya bir de. hanım yine gebe kalırsa?, işte o vakit yandık!..</p>

  <p>Tasalanırlar; kira, yol parası,</p>

  <p>Sigorta, yakacak, çocukların yakkabısı,</p>

  <p>Okul taksitleri ve daha birsürü şey.</p>

  <p>Fena değil, fena değil; hiç de fena değil.. Hemen bitirmeli bunu, Ravelston yayınlar dergide.</p>

  <p>Kendi kendine bir kere daha okudu şiirini Gordon. Gerçekten de iyiydi. Bir şair olduğuna kesinlikle inanmıştı artık. Başını dikleştirdi, göğsünü şişirdi ve büyük bir gururla yürümeye devam etti. Fareler gibi, bir gün Londra Nimetleri de basılacaktı. Ne bir günü? Bu yaza tamamlardı onu.. Ondan sonra, kaymak gibi bir kâğıt üzerine basılmış, kuşe kapaklı bir şiir kitabı daha., ve kapakta kendi ismi: Gordon Comstock.. Büyük şair.. Bütün tenkidçiler hayran kalacaklardı : «Sitwell ekolünün yepyeni bir örneği..», «Şiirimizde yeni bir soluk..»</p>

  <p>Coleridge Grove, güneşsiz, tenha bir yoldu. Bir çıkmaz sokak; bu yüzden ortalıkta hiç taşıt görünmüyordu. Ama yine de edebi bir atmosfere sahipti.' (Coleridge’in, 1821 yazını bu mahallede geçirmiş olduğu söylenirdi.) Büyük ağaçlıklı bahçelerin gizlemeye çalıştığı köhne fakat tarihi binalara, artık çağdışı olmuş bir kültürün havasını teneffüs etmeden bakamazdınız. Doring gibi üçüncü sınıf bir tenkidçinin böyle bir yerde oturması oldukça yadırganacak bir durumdu. Onun, Hyde Park civarındaki bir apartman katında oturması daha yakışık alırdı.</p>

  <p>Gordon köşeyi döndüğünde ansızın durakladı. Doring’lerin evi önünde bir değişiklik, bir gariplik vardı. Evet, evet; her zamanki gibi park etmiş otomobillerle dolu değildi kaldırım. '</p>

  <p>Şaşırmıştı; birkaç adım yürüdü, sonra yine durakladı. Tıpkı tehlike kokusu almış bir köpek gibi.. Nasıl olurdu? Hiç değilse bir-iki arabanın bulunması gerekti kapı önünde. Hep kalabalık olurdu Doring’-in partileri. Konuklarının yarıdan fazlası da arabalarıyle gelirlerdi. Çok mu erken gelmişti acaba? Hayır, hayır; saat üç buçukta demişlerdi, şimdiyse saat hiç değilse dörde çeyrek vardı.</p>

  <p>Kapıya yaklaştı. Yüzü alt-üst olmuştu daha şimdiden. Belki de kimse yoktu evde! Parti başka bir güne ertelenmişti!? Tedirgin olduğu halde, yine de pek sarsılmadı aklına gelen ihtimallerden. Onun kaderiydi bu; daha doğrusu, daima duyulan çocukça bir korku: birisinin evine davet olunmak, fakat gittiğinde evde kimseyi bulamamak...</p>

  <p>Demir bahçe kapısını hızla açtı. Ortalıkta kimseler görünmüyordu. Evin bacasından çıkan ne bir duman, ne de pencerelerde bir ışık.. Yine de umutsuz bir davranışla kapıyı çaldı.</p>

  <p>Boş bir evde çınlayıp yankılayan çan sesi.. (Doring’ler, elektrikle çalışan zil tertibatı kullanmayacak kadar soylu hissediyorlardı kendilerini.) Son umudunu da kaybetmişti. Döndü. Kalleş herifler! Kendisine oyun oynamışlardı. Onu davet etmişler, sonra davetin tarihini değiştirip, kendisine durumu haber bile vermemişlerdi; Ama belki de.. Hayır, hayır; başka türlü bir izah şeklini kabul edemezdi. Gözü yerdeki taşlara takıldı. Şunlardan birini kapıp, camları şangır-şungur indirmeyi ne kadar isterdi! Bahçeden çıkarken demir kapıya öyle bir yapıştı ki, az daha elini yaralıyordu. Ama iyi olmuştu : bedeni acı, yüreğindeki sıkıntıyı biraz olsun bastırmıştı. Çaresizlik, yalnızlık, terkedilmişlik., bunlardı sadece hissettikleri.. Toplantıyı ertelemişler ve ona haber vermek gereğini bile duymamışlardı. Kendisinden başka herkes durumdan haberdardı mutlaka.. Beş-parasız birine ancak böyle davranılabilirdi. Evet, evet; bilhassa böyle yapmıştı Doringler! Ona bir pusula göndermek zahmetine bile katlanmamışlardı; Nasıl olsa beş-parasız, önemsiz bir adamdı o.. Düşünülmeye değmeyecek birisi...</p>

  <p>Hızla yürüyüp uzaklaştı oradan. Göğsünde derin bir sızı vardı, insanlarla ilişki, insan sesleri! özlem duymanın ne yararı vardı ki?. Bu akşamı da yalnız geçirmek zorundaydı; her zaman olduğu gibi.. Arkadaşlarının sayısı sınırlıydı, ve hepsi de uzaklarda oturmaktaydılar. Şu saatlerde işde olmalıydı Rosemary; üstelik West Kensington’da, dişi canavarlar tarafından korunan bir kızlar yurdunda kalıyordu. Ravelston ise Regent’s Park semtindeydi; yakın sayılırdı. Ne var ki zengin bir adam olduğundan çok zaman meşguldü; günleri doluydu. Bu yüzden, onu evde bulmak pek mümkün değildi. Telefonla aramaya gelince... bu iş için gereken iki peni bile yoktu Gordon’un cebinde. Kaldı ki, beş-parasız bir durumdayken nasıl da gidip görürdü Ravelston’u?. Ya tutup da «hadi birahaneye gidelim» derse ne yapardı? Bütün içki paralarını Ravelston’a ödetemezdi. Arkadaşlık, eşit şartlar altında olmalıydı.</p>

  <p>Cebindeki tek sigarayı çıkartıp yaktı. Böyle hızla yürürken hiç de zevkli olmuyordu içmek.. Nereye gittiğine pek dikkat etmeksizin yürüyordu. Bütün istediği yorulmaktı; yürümek, yürümek, tâ ki Doring’lerin kalleşliğini unutana kadar.. Güneye yöneldi; Tottenham Court yolundan aşağı, Camden Town’a doğru.. Hava kararıyordu. Oxford Caddesini geçip, Covent Bahçelerine daldı; sonra Strand ve Waterloo Köprüsü.. Karanlıkla birlikte ortalık soğumuştu. Yürüdükçe öfkesi yatışıyor, fakat içinde bulunduğu ruh halinden birtürlü kurtulamıyordu. Zihnine musallat olan bir düşünce vardı; kafasından uzaklaştıramıyordu onu. Şiirleriyle ilgiliydi bu. O boş, saçmasapan şiirleriyle!. Nasıl olmuş da inanabilmiş, güvenebilmişti onlara? Daha birkaç saat önce Londra Nimetleri’ni tamamlayabileceğini hayâl etmişti! Şimdi ise şiirlerini düşünmek bile, istemiyordu. Londra Nimetleri hiçbir zaman tamamlanamayacaktı. Yüz yaşına kadar yaşasa da, okunmaya değer bir tek mısra yazabileceğine inanmıyordu artık.</p>

  <p>Bir hayli yürümüştü; beş-altı mil kadar.. Ayakları acıyordu. Lambeth’in kenar mahallelerinden birin-deydi. Acıkmakta olduğunu hissetti. Çayhaneler buharlı camlarıyle kendilerine çekiyorlardı, onu. Giremezdi, parası yoktu. Thames Nehrinin kıyısını izleyerek Westminster’a çıktı. Sonra da Trafalgar Meydanı.. öldürecek çok vakit vardı daha. Milli Müze’ye mi gitsem acaba? Fakat çoktan kapanmıştır orası. Saat 19.15’di; yatağına çekilebilmesi için en azından dört saat vardı. Ayakları çok acıyordu artık; oturacak birçok bank vardı civarda. Ama hayır; Bir an bile duraklasa, canının sigara içmek isteyeceğini biliyordu.</p>

  <p>Neon ışıklarının cansız parlaklığı altında kaldırımlar müthiş kalabalıktı. Yavaş yavaş ilerledi Gordon; solgun yüzlü, karmakarışık saçlı, kılıksız, ufak-tefek bir adam.. Yapayalnızdı bu kalabalığın içinde.</p>

  <p>Camden Yoluna vardığında daha da yavaş yürüyordu artık. Ayaklarını hafifçe sürükleyerek.. Kaldırımlar üzerinde on mil yapmıştı. Kızlar geçiyordu yanından. Erkek arkadaşlariyle gezen kızlar, grup halinde kızlar, yalnız kızlar., hep kızlar.. Genç zalim gözler; O sanki hiç varolmuyormuşcasına, yokmuşçasına kendisini delip geçen kayıtsız gözler.. Bu duruma üzülemeyecek kadar yorgun ve güçsüzdü. Hem nasıl suçlayabilirdi ki onları? Otuz yaşında, yıpranmış, kılıksız adamın biriydi o. Hiçbir kızın ilgilenmeyeceği bir erkek...</p>

  <p>Hemen eve gitmezse aç kalabileceği geldi aklına. Bayan Wisbeach saat yirmi birden sonra yemek vermezdi. Fakat soğuk, kadınsız yatağını hatırladı birden. Merdivenleri tırmanmak, gaz lâmbasını yakmak., sonra da masaya oturup saatlerce düşünmek... Ne okuyacak bir kitabı, ne de içecek bir sigarası vardı.</p>

  <p>Hayır, hayır; dayanılacak gibi değil!.</p>

  <p>Ama yine de eve gidiyordu Gordon. Tabii eğer buna «gitmek» denebilirse.. O tarafa yönelmişti. Aslında, canı hiç pansiyona dönmek istemiyordu ama, artık oturup dinlenmek zorundaydı. Bacakları sızlıyor, ayakları acıyordu. Bu yüzden, bu koskoca Londra’da oturup dinlenmek hakkına sahip olduğu yegâne yere; o soğuk, pis odaya dönüyordu.</p>

  <p>Yavaşça süzüldü içeri; fakat her zamanki gibi, Bayan Wisbeach’e farkettirmeyecek kadar yavaşça değil.. Saat henüz dokuzu geçmekteydi. Yemek isteyebilirdi ondan. Ama mutlaka homurdanacak ve onu minnet altında bırakmak isteyecekti. Bunu göze almaktansa aç yatmayı tercih etti Gordon.</p>

  <p>Merdivenleri tırmanmaya başladı. Fakat tam birinci katın sahanlığına varmıştı ki, kapının vurulduğunu duydu : iki kere! Postacı! Belki Rosemary’den bir mektup!</p>

  <p>Dışarıdan itilen mektuplar, sokak kapısının posta deliğinden halının üzerine dökülüverdiler. Gordon’-un yüreği küt-küt atmaya başlamıştı. Beş, altı, yedi., tam yedi tane mektup! Bütün bunların içinde biri ona aitti muhakkak.. Postanın geldiğini hisseden Bayan Wisbeach, her zamanki gibi yerinden fırlamıştı. (Bu pansiyonda kaldığı iki yıl boyunca, evsahibesinin eline değmeden bir tek mektup alabilmiş olduğunu hatırlamıyordu Gordon.) Kıskanç bir tavırla hepsini topladı yerden. Kimlere ait olduğunu anlamak için teker teker incelemeye başladı.</p>

  <p>«Bu size Bay Comstock» dedi nihayet, mektuplardan birini ona uzatarak.</p>

  <p>Kalbi biran için durmuştu sanki. Dikdörtnen biçiminde, uzun bir zarftı bu. Demek ki Rosemary’den değil! Bir dergi editöründen olacak öyleyse., iki şiir göndermişti. Biri, Californian Review’ya, diğeri de Primrose Ouarterly’ye... Ve zarfın üzerindeki de bir Amerikan pulu olmadığına göre.. Primrose.. Şiirini Primrose’a göndereli altı hafta olmuştu en azından! Aman Tanrım, kabul ettiler belki de!</p>

  <p>Rosemary’yi unutmuştu bile. «Teşekkürler!» diyerek mektubu cebine soktu; sonra sâkin görünmeye çalışan bir tavırla, yeniden merdivenlere yöneldi. Ne var ki, Bayan Wisbeach’in görüş sahasından çıkar çıkmaz koşmaya, basamakları üçer üçer tırmanmaya başlamıştı. Daha oda kapısına varmadan, cebinden kibrit kutusunu çıkartmış, gaz lâmbasını yakmaya hazırlanmıştı. Oturdu; mektubu eline aldı. Cesareti kırılmıştı. Açmaktan korkuyordu onu. içindekini anlamak için kaldırdı, ışığa yaklaştırdı. Gönderdiği şiir iki sayfaydı. Evet, anlamıştı şimdi içinde ne olduğunu. Kızgınlıkla zarfı açtı ve iade olunan şiiri çıkarttı. Yanında bir de küçük matbu bir kâğıt vardı :</p>

  <p>Editör, göndermiş olduğunuz şiirden yararlanamayacağı için üzüntülerini bildirir.</p>

  <p>Kâğıt, bir cenazeye yakışabilecek defne dallariyle süslenmişti.</p>

  <p>Nefret dolu gözlerle baktı bu yazıya Gordon. Belki dünyada hiçbir hakaret bu kadar ağır olamazdı; zira karşılığını vermek imkânsızdı, iade olunan bu şiirinden utandı, iğrendi birden. Şimdiye kadar yazmış okluğu en kötü şiirdi bu. Son bir defa okumaya gerek görmeksizin, küçücük parçalar haline gelene kadar yırttı; çöp sepetine attı.</p>

  <p>Şiirinin reddedildiğini bildiren küçük matbu kâğıdı da aynı yere gönderdikten sonra, yerinden doğruldu. Bir an önce yatmalıydı. Soyunmak için gereken gücü de kaybetmeden önce.. Onun için tek ılık yer yataktı. Saati kurdu, çalarını ayarladı. Gözleri çiçeğe takılmıştı yine. Kılıç çiçeğine., iki yıldır bu pis odada yaşamaktaydı; hiçbir şeyin değişmediği, hiçbir şeyin elde edilemediği koskoca iki yıl.. Bu yatakta sona eren yedi yüz harcanmış gün.. Kalleşlikler, başarısızlıklar, hakaretler; karşılığı verilmemiş, öcü alınmamış düşmanlıklar. Para, para, her şey paraya dayanıyordu! Eğer parası olsa Doring’ler ona böyle davranamazlar, dergiler şiirlerini geri' göndermezler, ve Rosemary de onunla yatmamazlık edemezdi. Sosyal başarısızlık, artistik başarısızlık, cinsi başarısızlık.. hepsi de birdi bunların. Ve hepsinin de temelinde parasızlık vardı.</p>

  <p>Bir şeyler yapmalı, birisinden acısını çıkartmalıydı bunun. Kafasında derginin gönderdiği o kâğıt, yatıp uyuyamazdı. Rosemary’yi düşündü birden. Bugün tam beş gün olmuştu Rosemary ona yazmayalı. Eğer bu gece, Primrose Dergisi yerine ondan bir mektup almış olsaydı daha başka olurdu. Sevdiğini söylüyordu bir de; fakat onunla yatmıyor, hattâ mektup bile yazmıyordu; Diğerleri gibiydi o da; hiçbir farkı yoktu : Onu hor görüyor ve unutuyordu. Çünkü beş-parasız herifin biriydi. Hiç düşünülmeye değmeyecek...</p>

  <p>Ona bir mektup yazacaktı. Kendisini ne kadar üzmüş, ihmâl etmiş olduğunu anlatacaktı.</p>

  <p>Temiz bir tabaka kâğıt buldu ve sağ köşesine şöyle yazdı :</p>

  <p>«31 Willowbed Yolu, NW, 1 Kasım, saat: 21.30» Fakat daha fazla yazamayacağını hissetti birden. Mektup bile yazamayacak bir ruh hali içindeydi. Kaldı ki, ne yararı olacaktı bunun? Rosemary, onu hiçbir zaman anlayamayacaktı. Kadınlar anlamaz! Hiçbir kadın! Ama yine de bir şeyler yazmalıydı. Onu yaralayacak, üzecek bir şeyler.. Bunu istiyordu.</p>

  <p>Uzunca bir süre düşündü ve nihayet kâğıdın tam ortasına şunları yazdı:</p>

  <p>«Kalbimi kırdın.»</p>

  <p>Hepsi o kadar.. Ne adres, ne de imza..</p>

  <p>Mektubu bir zarfa koydu ve hemen sokağa çıkıp köşedeki postahaneden attı. Böylelikle cebindeki son üç yarım-peni’yi de harcamış oluyordu.</p>
</body>
</html>
