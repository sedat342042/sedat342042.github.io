<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Ümit Çiçeği</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>5</h1>

  <p>«Senin şiirini gelecek ayın Antichrist’inde yayınlayacağız« dedi Ravelston. Evin zemin kat penceresinden başını çıkartmış konuşuyordu.</p>

  <p>Aşağıda, sokaktaki Gordon ise Ravelston’un sözünü ettiği şiirin hangisi olduğunu pek hatırlayamamış göründü.</p>

  <p>«Hangi şiir bu?«</p>

  <p>«Şu ölmekte olan sokak kızı hakkındaki.. Oldukça başarılı bir şiir..»</p>

  <p>Şiirin beğenilmesinden memnun olmuştu Gordon. Gülerek konuştu :</p>

  <p>«Eveet! ölüm döşeğindeki sokak kızı! Benim de beğendiğim bir şiir.. Bir daha sefere de kılıç çiçeği hakkında bir şiir yazacağım.»</p>

  <p>Pencereden biraz içeri çekilen Ravelston, «Hava çok soğuk» diye mırıldandı. «En iyisi yukarı çıkda burada konuşalım. Hem bir şeyler de yeriz.»</p>

  <p>«Ben yemeğimi yedim. Sen dışarı çık; bir birahaneye gider bira içeriz.»</p>

  <p>«Peki öyleyse. Hemen geliyorum.»</p>

  <p>Birkaç dakikadır, Ravelston pencerede, Gordon sokakta, konuşmaktaydılar. Gordon; Ravelston’a, gelişini kapıyı çalarak değil de, cama ufak bir çakıltaşı atarak duyurmuştu. Mümkün olduğu kadar Ravelston’un evine girmekten kaçınırdı. Orada onu tedirgin eden, aşağılık duygularına iten bir hava vardı. Tam bir yüksek-sınıf atmosferi.. Sadece sokakta ya da bir birahanede kendisini Ravelston’a eşit hissedebiliyordu. Eğer Ravelston; kasvetli, küçük bir yer olarak nitelediği bu dört odalı apartman dairesinin Gordon üzerinde böyle bir etkiye sahip olduğunu bilseydi bir hayli şaşırırdı. Zira, Regent’s Park civarında oturmak, şehrin en sefi! semtinde oturmakla birdi onun için. Fakat burada yaşamayı bilhassa istemişti. Bir sosyalist-olduğu için böyle gerekiyordu. Bütün hayatı boyunca kendi sınıfından kaçmış ve proleterya’nın fahri üyesi olmaya çalışmıştı. Fakat bütün tutarsız çabalar gibi bu da, başarısızlığa uğramaya mahkûmdu. (Hiçbir zengin, kendisini yoksul bir adam gibi göstermeyi başaramamıştır. Zira para, aynı cinayet gibidir; kısa zamanda ortaya çıkar.)</p>

  <p>Sokak kapısında madeni bir levha asılıydı :</p>

  <p>P. W. H. RAVELSTON ANTICHRIST</p>

  <p>Ravelston, apartmanın birinci katında oturmaktaydı; Antichrist Dergisine ait İdari kısım ise bodrum katındaydı. Ciddi bir görünüşe sahip olmaya çalışan, orta halli bir dergiydi Antichrist. Ateşli bir sosyalizm savunucusuydu. Ravelston’a gelince: bir editör için fazla yufka yürekli sayılırdı; dergisinde herhangi bir şiiri yayınlamak için, yazarının yoksulluk içinde bulunduğunu anlaması yeterliydi.</p>

  <p>Az sonra kapıda göründü Ravelston. Şapka giymemişti; ellerine uzun, şık bir çift eldiven geçirmeye çalışıyordu. Daha ilk bakışta zengin bir adam olduğunu farketmemek imkânsızdı. Parababası aydın zümrenin üniforması vardı sırtında : eski bir tvid ceket -fakat çok iyi bir terzi elinden çıkmış ve giyildikçe daha soylu bir görünüm alan o ceketlerden- bol bir gri flanel pantalon, gri bir kazak ve kahverengi ayakkabılar.. Yüksek sınıfın değerlerini ne kadar küçümsediğini göstermek için en lüks restoranlara bile bu kıyafetle giderdi. Fakat ancak yüksek - sınıf mensuplarının böyle davranabilme imtiyazına sahip olduklarından pek haberdar değildi. Çok uzun boyluydu. Biçimli bir vücudu, geniş omuzları vardı. Yakışıklıydı. Kısacası; yüksek tabakaya mensup gençlerin tipik bir örneğiydi. Ama yine de davranışlarında bir tutukluk, çekingenlik, seziliyordu. Daima özür dilermiş gibi bir hali vardı. Gerçek şuydu ki; hayatının her ânında, sahip olduğu yıllık gelirin kabarıklığından suçluluk duygusuna kapılıyor ve bunun kefaretini ödüyordu. Onu tedirgin edebilmek için, zengin olduğunu hatırlatmak yeterliydi.</p>

  <p>«Yemek yedin demek?» diye konuştu.</p>

  <p>«O çoktaan.. Sen yemedin mi daha?»</p>

  <p>«A tabii, yemez olur muyum!»</p>

  <p>Saat akşamın sekiz buçuğuydu. Aslında öğleden beri hiçbir şey yememişti Gordon. Ravelston da ondan pek farklı bir durumda değildi. Yalnız bir şey vardı : Gordon, Ravelston’un aç olduğunu bilmediği halde; diğeri, Gordon’un aç olduğunu tahmin edebiliyor ve üstelik bu tahminin varlığından Gordon’un da az-çok bilgisi bulunuyordu. Ancak her ikisinin de, aç olmadıkları yalanını söylemeleri için kendilerine göre birtakım sebepleri vardı. Hemen hemen hiç birlikte yemek yemezlerdi. Çünkü Gordon, hiçbir zaman Ravelston’un onu yemeğe götürmesine izin vermezdi. Kendisi ise, en ucuz bir lokantaya bile gidebilecek durumda değildi. O gün hafta başıydı; bu yüzden bir birahaneye gidip, birkaç duble bira içebilecek kadar parası vardı Gordon’un.</p>

  <p>Yavaş yavaş yürümeğe başladılar. Uzun boylu, yakışıklı Ravelston’un yanında, Gordon’un ufak tefekliği ve kılıksızlığı daha bir göze çarpıyordu.</p>

  <p>Birden, «işler nasıl gidiyor?» diye sordu Ravelston.</p>

  <p>«Her zamanki gibi.. Biliyorsun : hiç de yorucu bir iş sayılmaz. Hugh Walpole hakkında yaşlı kadınlarla çene çalıp duruyoruz. Ama bu duruma hiçbir itirazım yok.»</p>

  <p>«Ben onu sormamıştım; özel çalışmaların nasıl gidiyor, onu öğrenmek istemiştim. Londra Nimetleri...»</p>

  <p>«Aman, onun hiç sözünü etme.»</p>

  <p>«ilerlemiyor mu?»</p>

  <p>«Benim şiirlerim ilerlemez, geriler.»</p>

  <p>Ravelston hafifçe içini çekti; Antichrist’in sahibi olarak, şairlerle uğraşmak onda ikinci bir meslek haline gelmişti. Gordon’un niçin «çalışamadığının» ona izah edilmesine hiç gerek yoktu; bugünlerde hiçbir şair pek «çalışamıyordu» nedense. Anlayışlı bir şekilde konuştu :</p>

  <p>«Evet; şiir yazmak için pek de elverişli, umut verici bir çağda yaşamadığımız muhakkak.»</p>

  <p>«öyle.»</p>

  <p>Gordon topuğuyla kaldırım taşlarına vurdu. Londra Nimetleri’nden sözedilmesi hiç hoşuna gitmemişti. Bu; ona soğuk, kasvetli odasını ve orada, kılıç çiçeğinin yanıbaşında duran, üzeri karalamalarla dolu kâğıtları hatırlatıyordu. Birden, Ravelston’a içini boşaltmak ihtiyacını duydu :</p>

  <p>«Bir köşeye çekilip bir şeyler yazmaya çalışmak.. Hiç bir yararı yok bunun. Hem, kimsenin de şiir okumaya ihtiyaç duyduğunu sanmıyorum ben.. Limon satmak bu işten daha iyidir.»</p>

  <p>«Ama yine de mâneviyatını bu kadar bozmamalısın. Hiç değilse, bir eser verebildin şimdiye kadar. Çoğu şair henüz bunu bile yapabilmiş durumda değil..»</p>

  <p>«Fareler’den söz ediyorsun, değil mi? Midem bulanıyor onu düşündükçe!»</p>

  <p>iki yıl önce piyasaya çıkan o küçük şiir kitabını hatırlamıştı. Tam yüz elli üç nüsha satılan ve sonra bir tek kişinin dahi almak istemediği.. Kırk elli tane değersiz, cansıkıcı şiir vardı içinde.</p>

  <p>«Ölü onlar..» diye devam etti Gordon; «şu kaldırım taşları kadar..»</p>

  <p>«Çoğu kitabın başına gelen bir şey bu : şiir kitaplarından fazla bir satış bekleyemezsin. Bu sahada büyük bir rekabet var.»</p>

  <p>«Onu demek istemedim. Satışla ilgisi yok bunun. Şiirlerin kendisi ölü.. Cansız, hiçbir hayat belirtisine sahip olmayan, kupkuru yazılar.. Her yazdığım böyle benim : cansız, cesaretsiz.. Çirkin ya da âdi demek istemiyorum; sadece ölü!»</p>

  <p>‘ölü’ kelimesi zihninde yankılandı; şunları ekledi sözlerine :</p>

  <p>«Bütün şiirlerim ölü benim, çünkü ben de ölüyüm. Sen de ölüsün. Hepimiz ölüyüz, ölü bir dünyada ölü insanlar..»</p>

  <p>Garip bir suçluluk duygusu içinde, tasdik edercesine bir şeyler mırıldandı Ravelston. Her zamanki konuya girmişlerdi yine. Gordon’un o çok sevdiği konuya : modern dünyanın boşluğu, kötülüğü hakkındaki sohbetlerine.. En azından bir yarım saat bu şekilde konuşmaksızın geçmezdi hiçbir buluşmaları. Ravelston, bu konuşmalardan oldukça tedirgin olduğu halde; hiç şüphesiz, çürümüş bir kapitalist düzenin anlamsızlığına bütün kalbiyle inanmaktaydı. Ancak tamamen nazariyatta kalan bir inançtı bu. Böyle bir şeyi gerçekten hissedebilmek için, sekiz yüz sterlin tutan bir yıllık gelire sahip olmak büyük bir engeldi. Açık konuşmak gerekirse; maden işçilerini, Çin gemilerini boşaltmakta kullanılan hamalları, ya da Middlesbrough’daki işsizleri düşünmediği zamanlar kendisini pek mutlu hissederdi, üstelik, kısa bir süre sonra sosyalizmin herşeyi halledeceği inancını taşıyordu. Gordon da fazla mübalâğa ediyordu canım! Yakında herşey düzelecekti nasıl olsa..</p>

  <p>Gordon’a gelince: mesele bambaşkaydı tabii.. Onun geliri haftada iki sterlin’den ibaretti. Dolayısiyle; modern hayattan nefret, paraya dayanan bir uygarlığın yıkılması ve benzeri konular, onun gerçekten hissettiği şeylerdi. Birden Ravelston’un koluna yapışıp, evlerden birinin duvarındaki reklâm afişini gösterdi:</p>

  <p>«Şu Allahın belâsı şeye bak! iğrendirmiyor mu seni?»</p>

  <p>«Estetik bakımdan çok berbat muhakkak ki.. ama yine pek üstünde durulacak bir şey olduğunu sanmıyorum.»</p>

  <p>«Ne diyorsun sen!? Bütün şehir bunlarla kaplı..»</p>

  <p>«Evet ama, geçici bir durum bu. Kapitalizmin son aşamasına vardığının belirtileri.. Dediğim gibi: üzerinde durmaya değmez.»</p>

  <p>«Fakat, şu resimdeki herifin suratındaki ifadeye ne dersin? Bütün medeniyetimiz bu suratta yazılı sanki : budalalık, anlamsızlık, terkedilmişlik! Biliyor musun birkaç gün önce ne düşündüm? Bir savaş çıkmasını.. Hattâ böyle bir şeyi bütün kalbimle arzu ettim.»</p>

  <p>«Bugün Avrupa’daki genç kuşağın belki yarısı senin gibi düşünüyor.»</p>

  <p>«öyle olmasını dilerim. Belki böylelikle gerçekten de bir savaş patlar.»</p>

  <p>«Hayır, hayır aziz dostum! Yeni bir savaş insanlığa hiçbir şey kazandırmayacaktır.»</p>

  <p>Gordon bir süre hiç konuşmadı; sonra kötümser bir ifadeyle devam etti:</p>

  <p>«Şu yaşadığımız hayat!. Aslında hayat değil bu; ruhsuz, cansız bir bitkisel yaşantı! Şu pis evlere bak! Ve onların içindeki insanlara! Bazan sanki hepimiz birer cesetmişiz gibi geliyor bana. Çürüyüp, kokuşmakta olan..»</p>

  <p>«Fakat yanılıyorsun Gordon. Sanki hiçbir şey düzelmeyecekmiş gibi konuşuyorsun. Bu, proleterya iktidarını hazırlayan kaçınılmaz bir durumdur.»</p>

  <p>«Oo Sosyalizm? Sosyalizmden sözetme bana!»</p>

  <p>«Marx’ı okuman gerek senin Gordon; gerçekten okuman gerek Marx’ı.. O zaman bu durumun sadece bir aşama, bir geçiş döneminden ibaret olduğunu anlayacaksın. Böyle bir düzen sonsuza kadar devam edemez.»</p>

  <p>«öyle mi dersin?! Bense bunun hep böyle gideceği inancındayım.»</p>

  <p>«Sadece kötü bir devre, bir geçiş dönemi bu. Yeniden doğuşun gerçekleşmesi için önce ölmemiz gerekmez mi?»</p>

  <p>«Yeter derecede ölüyoruz; ama yeniden doğuşun hiçbir belirtisi yok ortada.»</p>

  <p>Ravelston burnunu kaşıdı, «inanç ve umudumuzu kaybetmemeliyiz.»</p>

  <p>«Ve de paracıklarımızı demek istiyorsun!» diye ekledi Gordon.</p>

  <p>«Para’ mı?»</p>

  <p>«Öyle tabii., iyimser olabilmek için parası olmalı önce insanın. Haftada beş sterlin kazansam, ben de hemen sosyalist olurdum.»</p>

  <p>Ravelston bakışlarını uzaklara çevirdi; canı sıkılmıştı. Ah bu para meselesi! Her yerde, her zaman karşısına çıkıyordu! Gordan ise böyle bir şeyden sözelmiş olduğuna pişman olmuştu. Daha zengin insanlarla birlikteyken paradan hiçbir zaman sözetmemek gerekti. Fakat bu Allahın belâsı konu, bir mıknatıs gibi onu kendine çekiyor, bu hususta konuşmadan edemiyordu, önünde-sonunda, hele bir de birkaç bardak içki yuvarlayınca kendini tutamıyor, haftada iki sterlin’le yaşamanın sıkıntılarından bahsetmeye başlıyordu.- Nihayet yavaş yavaş bu konudan uzaklaştılar ve sosyalizmin gene! kuralları üzerinde konuşmaya başladılar. Az sonra, bir ara sokaktaki üçüncü sınıf bir birahanenin önündeydiler, içerden gelen kokular Ravelston’u iğrendirmişti; oradan bir an önce geçip gitmek için adımlarını sıklaştırdı. Gordon ise aksine, yavaşlamıştı.</p>

  <p>«Bir şeyler içsek iyi olacak» dedi.</p>

  <p>Ravelston buna itiraz edemedi. Hemen birahaneye dalan Gordon’u takip etmek zorunda kaldı. Bir taraftan da, aşağı sınıfa ait bu birahanelerin hiç de fena olmadığı konusunda kendi kendisini ikna etmeye çalışıyordu. Hiç değilse, böyle yerlerde işçi sınıfıyle eşit şartlar altında yararlı ilişkiler kurmak mümkündü. Nazariyatta bu böyleydi ama; gerçekte Ravelston, yanında Gordon gibi birisi olmadıkça kendini sudan çıkmış balık gibi hissederdi böyle yerlerde.</p>

  <p>Girdikleri birahane pis, sigara dumanıyle dolu, basık tavanlı bir yerdi. Bir anlık bir sessizlik oldu; bütün gözler Ravelston’a çevrildi. Birahanelerinde böyle centilmenler görmeye pek alışık değillerdi.</p>

  <p>Ravelston, bu bakışlara dikkat etmez görünmeye çalıştı. Tezgâha yaklaştı, ve eldivenlerinden birini çıkartarak elini cebine attı. Sonra, «Ne içiyorsun?» diye sordu Gordon’a.</p>

  <p>Fakat Gordon da hemen onun yanında yerini almış, elinde bir şilin, tezgâhın üzerine vurmaya başlamıştı bile, ilk içkilerin parasını daima o öderdi. Ravelston bulabildiği tek boş masaya doğru yöneldi. Gordon ise iki bardak siyah bira elinde, onu takip etti. Kalın, en adi cinsten bardaklardı bunlar; hemen hemen bir reçel kavanozu kalınlığında. Gözleri; tezgâhın hemen altında, ağzına kadar dolu bir tükürük hokkasına takılan Ravelston, bakışını hızla başka tarafa çevirmekten kendini alamadı. Sonra, bu bardakların hiç yıkanmadığı, içindeki biranın ise karaböceklerin kaynaştığı bir mahzenden çıkarıldığı geldi aklına. Zira bildiği kadarı ile, bu gibi yerlerde hep böyle olurdu bu.</p>

  <p>Çok acıkmıştı Gordon. Bir parça ekmek, peynir olsa iyi olurdu ama, yemek yemediği gerçeğinin ortaya çıkmasını istemiyordu. Birasından büyük bir yudum alıp bir sigara yaktı. Bu, belki açlığını bastırırdı biraz. Ravelston da onu taklid etmiş, bardağının yarısını boşaltmıştı. Tam bir Londra birasıydı bu: içtikten sonra ağızda garip, madeni bir tad bırakan.. Ravelston, Burgonya şaraplarını hatırladı. O sırada sosyalizm hakkındaki tartışmalarına yeniden başlamışlardı.</p>

  <p>«Biliyor musun Gordon: artık gerçekten Marx’i okumanın zamanı geldi.» dedi Ravelston.</p>

  <p>«Onu okumaktansa Bayan Humphry Ward’u okurum, daha iyi.»</p>

  <p>«Fakat çok olumsuz bir tutum içindesin sen Gordon. Her an kapitalizmi yerin dibine batırıyorsun, ama onun yegâne alternatifi olan sosyalizmi kabul etmeye yanaşmıyorsun. Oysa ya kapitalizmi kabul etmek zorundasın, ya da sosyalizmi, ikisinin ortası yok bunun.»</p>

  <p>«Sosyalizmle uğraşacak halim yok benim. Ondan söz edilmesi bile uykumu getirmeye yetiyor.»</p>

  <p>«Peki, niçin karşısın sosyalizme? Sorabilir miyim?»</p>

  <p>«Hiç kimse istemiyor onu.»</p>

  <p>«Çok saçma bir şey bu söylediğin.»</p>

  <p>«Demek istediğim : herkes başka başka anlamlar veriyor sosyalizme.. Bir kavramlar kargaşası..»</p>

  <p>«Ya senin fikrin?.»</p>

  <p>«Hıh! Bence, Aldous Huxley’in Yepyeni Bir Dünya’sındaki gibi bir şey sosyalizm. Ne var ki, Huxley’in kitabındaki kadar eğlenceli bir şey değil.. Günde dört saat fabrika; komün mutfağında yemek; Marx hostelinden Lenin hosteline geziler; her sokak başında kürtajla meşgul birer klinik... hepsi de çok iyi bunların tabii; ne var ki, biz istemiyoruz böyle bir şey.»</p>

  <p>Ravelston içini çekti. Her ay, Antichrist’de, böyle bir sosyalizm anlayışını reddeden bir makale yazardı.</p>

  <p>«Peki, ne istiyoruz öyleyse?»</p>

  <p>«Allah bilir. Tek bildiğimiz, sosyalizmi istemediğimiz... Mesele de burada zaten. Ama yine de ben diyeceğim ki, iki alternatif değil, üç alternatif var karşımızda. Sosyalizm sadece bunlardan birisi.»</p>

  <p>«Neymiş diğer iki alternatif?»</p>

  <p>«intihar ve Katolik Kilisesi..»</p>

  <p>Ravelston şaşkınlıkla gülümsedi. «Katolik Kilisesi mi? Sen bunu da bir alternatif mi sayıyorsun?»</p>

  <p>«Ee, bu da bir çözüm yolu., bunalım içindeki aydınlarımız için..»</p>

  <p>«Ben öylelerine aydın diyemeyeceğim.. Aralarında Eliot gibileri de bulunmasına rağmen..»</p>

  <p>«Sadece Eliot mu dersin? Çoğu insan kilisesinin koruyucu kanatları altında kendisini emniyette hissetmeye susamış. Belki biraz mantık dışı bir davranış, ama yine de fena bir çözüm yolu sayılmaz.»</p>

  <p>«Bence, bu da bir çeşit intihar..»</p>

  <p>«Olabilir. Fakat sosyalizme sığınmak da aynı şey... Bana gelince: intihar edemem ben. Çok gösterişsiz ve yumuşak bir davranış olur bu. Yeryüzünde bulunma, yaşama hakkımı kimseye devretmek niyetinde değilim, önce düşmanlarımdan birkaçı gitmeli öbür tarafa.»</p>

  <p>Ravelston hafifçe gülümsedi; «Kimmiş bu düşmanların?» diye sordu.</p>

  <p>«Yılda beş yüz sterlinin üzerinde geliri olan herkes..»</p>

  <p>Bu söz üzerine tatsız bir hava esti. Bir süre hiç konuşmadılar. Tabii Ravelston da yıllık geliri beş yüz sterlinin üzerinde olanlardandı. Ama ilk defa olan bir şey değildi bu; Gordon sık sık böyie sözler ederdi. Bir şey yapmış olmak için birasından büyük bir yudum aldı Ravelston. Bu tatsız içkiyi bitirmeye çalışıyordu.</p>

  <p>Sonra, «hadi iç bakalım» dedi; «birer duble daha alalım.»</p>

  <p>Gordon birasını bitirdi ve bu sefer Ravelston’un parayı ödemesine ses çıkarmadı. Nasıl olsa kendisi ilk içkileri almış, gururunun kırılmasını önlemişti. Ravelston ise, ayağa kalkar kalkmaz üzerine çevrilen bakışlara aldırış etmez görünerek tezgâha yönelmişti. Şu pis biradan içmemeye kararlıydı artık.</p>

  <p>özür dilercesine, «İki duble viski lütfen» dedi.</p>

  <p>Birahane sahibesi şaşkınlıkla baktı. «Ne?»</p>

  <p>«İki duble viski istemiştim.»</p>

  <p>«Ne gezer viski burada. Sadece birahane burası, meyhane değil.»</p>

  <p>Ravelston’un solgun yüzü hafifçe kızardı, üçüncü sınıf birahanelerde kuvvetli içkilerin satılmadığını bilmiyordu.</p>

  <p>«Öyleyse iki bardak şarap» dedi çekingen bir sesle.</p>

  <p>Büyük bir zevkle şarabını yudumlamaya başladı Gordon. Hiç değilse biradan daha alkollü bir içkiydi. Biraz boğazını yakıyor, midesi boş olduğu için de hafifçe başını döndürüyordu. Ravelston’a sordu birden :</p>

  <p>«Neden söz ediyorduk biz yahu?»</p>

  <p>«Neden mi?»</p>

  <p>«Hah, şimdi hatırladım: Sosyalizm, kapitalizm, modern dünyanın sorunları., ve daha kimbilir nelerden.. Sana bir şey söyleyeyim mi: hiç mi hiç ilgilendirmiyor beni bunlar. Eğer kendim ve sevdiğim birkaç insan dışında, bütün İngiltere açlıktan geberse bile umurumda değil.»</p>

  <p>«Mübalâğa ediyorsun Gordon.»</p>

  <p>«Hayır, gerçeği söylüyorum. Bütün bu konuştuklarımız, sözlerimiz; sadece duygularımızı dile getirmeye çalışmaktan ibaret.. Herşey, cebimizdekiler tarafından dikte ediliyor. Eğer ben her Allahın günü, Londra’nın bir ölüler şehri olduğunu söylüyor ve bir an önce bir savaş çıkmasını arzu ediyorsam; bütün ruhlar haftada ancak iki sterlin kazanabildiğimden dolayıdır.»</p>

  <p>Bir kere daha yıllık gelirinin ağırlığı altında ezildiğini hisseden Ravelston, tedirgin bir hareketle burnunu kaşıdı.</p>

  <p>«Bir yere kadar seninle aynı fikirdeyim. Kaldı ki, Marx da aynı iddiada: Her ideoloji, ekonomik şartların ürünüdür.»</p>

  <p>«Ah dostum! sen herşeyi Marx’dan öğreniyorsun. Haftada iki sterlinle geçinmeye çalışmanın nasıl bir şey olduğunu bilemezsin. Bir çeşit ölümdür bu.. Bitkisel hayattır.»</p>

  <p>işte yine başlamıştı. Her zaman böyle olurdu bu birlikte olmayagörsünler, bir süre sonra hemen hayatla ilgili şikâyetlerine başlardı Gordon. Hem de en tahammül edilmez bir şekilde.. Gerçekten de bundan çok tedirgin olmaktaydı Ravelston. Fakat Gordon birtürlü kendini tutamıyordu; sıkıntılarını birisine açmak, biraz olsun rahatlamak zorundaydı. Ve kendisini anlayabilecek tek insan da Ravelston’du. Bütün diğer kangren olmuş yaralar gibi, yoksulluğun da arada sırada deşilmesi gerekiyordu. Willowbed Yolundaki sefil yaşantısından bahsetmeye başlamıştı Gordon. Lâhana kokuları, karanlık yemek odası, tatsız tuzsuz yiyecekler, kılıç çiçekleri., hepsin: de ayrıntılı bir şekilde anlatmaktaydı. Büyük bir suçluluk duygusu içinde dinliyordu Ravelston; başı önüne eğilmiş, elindeki içki bardağına bakıyordu Ne kadar da korkunç bir şeydi bu yoksulluk!</p>

  <p>Birer bardak şarap daha içtikten sonra birahaneden çıktılar. Ayrılma zamanı gelmişti. Gordon, hiçbir zaman Ravelston’u bir veya iki saatten fazla tutmazdı. Zenginlerle olan ilişkiler daima kısa sürmeliydi. Gökyüzü karanlıktı; bir tek yıldız bile görünmüyordu. Soğuk havada iyice, kendine gelen Gordon, yoksulluğun ne demek olduğunun hiçbir zengin adama anlatılmayacağı gerçeğini kavradı birden. Hattâ bu zengin adam, Ravelston kadar anlayışlı, alçakgönüllü birisi olsa da..</p>

  <p>Ravelston’un kaldığı apartmana yaklaştıklarında Gordon’un içini bir hüzün kaplamıştı. Bu akşam da sona ermişti; Ravelston’dan ayrılıp, yalnız odasına dönmek zorundaydı. Şimdi Ravelston, ona dönüp «yukarı gelmez misin biraz?» diyecek; o ise «hayır» diye cevap verecekti buna. Sevdiklerinizi fazla rahatsız etmemek gerekiyordu. İşte, peş-parasızların uyması gereken kurallardan biri daha..</p>

  <p>Apartmanın girişinde durdular. Ravelston, Gordon’a dönüp, «yukarı gelmez misin biraz?» dedi.</p>

  <p>«Hayır. Vakit epey geç oldu. Eve dönmeliyim.»</p>

  <p>Ravelston hiç ses çıkarmadan döndü, gidecekti; fakat birden durakladı. Gordon’un başı üzerinden uzaklara bakarak, çekingen bir ifadeyle konuştu :</p>

  <p>«Şeyy Gordon.. Sana bir şey teklif etsem darılmazsın değil mi?»</p>

  <p>«Ne?»</p>

  <p>«Şunu demek istiyorum.. <i>Kız</i> arkadaşınla olan ilişkilerin.. Yâni, onu pek bir yere götüremiyor, gezdiremiyorsun ya.. Çok kötü bir durum bu..»</p>

  <p>«Yok canım, o kadar önemli değil.»</p>

  <p>O akşam, sıkıntılarından Ravelston’a hiç sözetmemiş olmayı diledi Gordon. Az önce söylediklerinden pişmanlık duymuştu.</p>

  <p>«Sen bana bakma.. Canım sıkıldıkça herşeyi büyütüyorum, pireyi deve yapıyorum. Boş ver!» diye konuştu.</p>

  <p>«Şey Gordon.. Bak, diyorum ki ben: sana bir on sterlin borç versem, kız arkadaşını yemeğe falan götürürsün. Yahut, birlikte bir yere gidersiniz haftasonunda..»</p>

  <p>Gordon kaşlarını çatmıştı. Hattâ sanki bir hakarete veya tehdide uğramışçasına birkaç adım da geri çekilmişti, işin kötü tarafı, «peki ver bakalım» diye bir sesin yükselmesi olmuştu içinden. On sterlinle neler yapılmazdı ki!. Bir an için Rosemary ile kendisini bir lokanta masasında gördü: üzüm ve şeftaliyle dolu bir meyve tabağı, çevrelerinde dönüp duran garsonlar, buz kovası içinde bekleyen içki şişeleri...</p>

  <p>Sonra, kesin bir ifadeyle «Hayır!» dedi.</p>

  <p>«Fakat niçin Gordon? Ben vermek istiyorum sana bunu. Sadece borç olarak hem de..»</p>

  <p>«Teşekkür ederim, ama olmaz. Dostlarımı kaybetmek istemem.»</p>

  <p>«Biraz... biraz burjuvaca bir şey değil mi bu söylediğin?»</p>

  <p>«Eğer senden bu on sterlini borç olarak alsam, onu on senede bile ödeyemem.»</p>

  <p>«Hiç önemi yok! Al da sen, nasıl istersen öyle al, razıyım.» Tekrar uzaklara baktı Ravelston. «Biliyorsun: benim için hiçbir şey ifade etmez bu para..»</p>

  <p>«Evet, biliyorum. Zaten onun için almıyorum ya.»</p>

  <p>«Bazan çok., nasıl diyeyim?, çok inatçılık ediyorsun gibi geliyor bana.» «Haklısın, ama elimde değil başka türlü davranmak.»</p>

  <p>«Peki öyleyse., ne yapalım? Hadi, iyi geceler.»</p>

  <p>«Sana da..»</p>

  <p>On dakika kadar sonra, Ravelston, yanında sevgilisi Hermione, bir taksiyle şehrin güney kesimine doğru yol almaktaydı. Eve girdiğinde, kızı, o kocaman koltuklardan birine kıvrılmış, yarı uykuda bulmuştu. Ravelston’u beklemekteydi. Ve ne zaman boş vakit bulsa böyle yapardı Hermione: bir köşeye kıvrılıp, uyuyuverirdi. Ravelston odaya girer girmez uyandı ve gülümseyerek gerinmeye başladı. Yüzüne ve çıplak kollarına şöminedeki ateşin kızıllıkları vurmaktaydı.</p>

  <p>«Merhaba Philip! Nerelerdesin bu kadar zamandır? Saatlerden beri seni bekliyorum.»</p>

  <p>«Bir arkadaşla çıkmıştım: Gordon Comstock’la.. Tanıyacağını sanmıyorum. Bir şair..»</p>

  <p>«Şair mi!? öyleyse mutlaka borç almıştır senden.»</p>

  <p>«Hayır, öyle insanlardan değildir o.»</p>

  <p>«Ahh bu şair arkadaşların!. Yorgun görünüyorsun Philip. Ne zaman yemek yedin?»</p>

  <p>«Şeyy.. Doğrusunu söylemek gerekirse henüz yemiş değilim.»</p>

  <p>«Sebep?»</p>

  <p>«Bilmem anlatabilecek miyim? Bak dinle...»</p>

  <p>Ravelston, niçin bu saate kadar yemek yiyememiş olduğunu izah etti. Kahkahalarla gülmeye başlamıştı Hermione.</p>

  <p>«Philip! Ne budala bir çocuksun sen! O küçük canavarın gururunu kırmayayım diye aç kaldın ha! Hemen bir şeyler yemelisin. Tabii bu saatte hizmetçin evine gitmiştir. Niçin şöyle doğru dürüst bir uşak tutmazsın, hiç anlayamam.. Hadi gidelim de, Modigliani’de bir şeyler yiyelim.»</p>

  <p>«Saat onu geçiyor, kapalıdır şimdi orası.»</p>

  <p>«Saçmalama! Sabahın ikisine kadar açıktır Modigliani. Telefonla bir taksi çağırırım şimdi. Kendini aç bırakmana izin veremem.»</p>

  <p>Otomobilde, Ravelston’un göğsüne yaslandı Hermione. Yine uyuklamaktaydı. Ravelston ise, Middlesbrough’daki işsizleri düşünüyordu. Haftada yirmibeş şilinle geçinmeye çalışıp, bir odada yedi kişi birarada yatanları... Ne var ki, kendisine yaslanan kızın vücudu bir hayli ağırdı; oysa Middlesbrough şimdi çok uzaklarda kalmıştı, üstelik karnı zil çalıyordu. Modigliani’deki o her zaman oturduğu masayı düşündü. Amerikan bar, nefis biralar... Hermione, uykulu bir sesle konuşmaya başlamıştı:</p>

  <p>«Philip, niçin böyle yaşıyorsun sen?»</p>

  <p>«Nasıl yaşıyormuşum?»</p>

  <p>«Zengin olduğun halde yoksul görünmeye çalışıyorsun. O küçücük apartman katında, uşak bile tutmaya gerek görmeden oturuyorsun, üstelik uygunsuz kişilerle düşüp kalkıyorsun.»</p>

  <p>«Kimmiş bu uygunsuz kişiler?»</p>

  <p>«Demin sözünü ettiğin şu şair ve onun gibiler..</p>

  <p>Derginde yazı yazanlar.. Hepsi de senden para kopartmak istiyorlar. Tabii biliyorum, bir sosyalistsin sen. Ben de öyleyim. Zaten bugünlerde herkes sosyalist.. Fakat, paralarını ona buna dağıtıp, aşağı tabakadan kişilerle arkadaşlık etmendeki maksadı anlayamıyorum. insan, hem sosyalist olur, hem de güzel bir hayat yaşayabilir. Bunu demek istiyorum sana.»</p>

  <p>«Hermione, sevgilim, lütfen onlara ‘aşağı tabaka’ deme!»</p>

  <p>«Ya ne diyecekmişim peki?! Gerçekten de aşağı tabaka değil mi onlar?»</p>

  <p>«Çok kötü, düşmanca bir deyim bu. işçi sınıfı demelisin.»</p>

  <p>«Peki, işçi sınıfı diyelim. Ama yine de o pis kokuları hiç değişmeyecektir.»</p>

  <p>«Ah Hermione, hiç doğru değil böyle konuşman..»</p>

  <p>«Biliyor musun Philip: bazan aşağı tabakayı sevdiğin hissini uyandırıyorsun bende.»</p>

  <p>«Tabii ki seviyorum!.»</p>

  <p>«Ahh, neler söylüyorsun Philip! Neler söylüyorsun böyle!»</p>

  <p>Tartışma sona ermişti. Hermione, sâkin bir şekilde, uykulu bir peri kızı gibi Ravelston’un kollarında yatıyordu.</p>

  <p>Modigliani’ye vardıklarında, köşedeki, o her zamanki masalarına oturdular. Hermione biraz üzüm yedi. Ravelston ise. çok açtı; biftek ve bir şişe Beaujolais ısmarladı. Middlesbrough’daki işsizleri tamamen unutmuştu artık...</p>

  <p>Gordon hızla eve doğru yürüyordu. Hava çok soğuktu. Aralığın beşi., kış iyice bastırmıştı. Rutubetli, sert bir rüzgâr esmekteydi. «Birden ürpertici bir rüzgâr eser.» Çarşamba günü başlayıp, bir kısmını tamamlamış olduğu şiir geldi aklına. Nedense, şimdi pek kötü görünmüyordu ona bu şiir. Hep böyle olurdu: ne zaman Ravelston’la görüşse mâneviyatı az çok düzelirdi. Şiirin bitirmiş olduğu kısımlarım içinden tekrarladı. Hiç de fena değil!.</p>

  <p>Bir taraftan da, Raveiston’a söylemiş olduğu şeyleri aklından geçiriyor, onları ölçüp biçiyordu. Ahh, şu yoksulluğun verdiği aşağılık duygusu! işte bunu anlayamazlardı. Ne Raveiston, ne de başkaları...</p>

  <p>Eve geldiğinde, antrede kendisini bekleyen bir mektupla karşılaştı. Ahh!! Bugünlerde mektuplar hep heyecanlandırıyordu onu. Merdivenleri ikişer üçer çıkarak odasına koştu, hemen gaz lâmbasını yaktı. Mektup, Doring’dendi.</p>

  <p>AZİZİM COMSTOCK, — Cumartesi bize gelemediğine çok üzüldüm. Oysa seninle tanıştırmak istediğim birkaç kişi vardı. Sana, bu hafta perşembe değil de, cumartesi günü toplanacağımızı söylememiş miydik? Herneyse; ayın yirmi üçünde tekrar toplanıyoruz. Bir çeşit Noel partisi olacak bu. Gelirsin değil mi? Ama bu sefer toplantı tarihini unutma sakın.</p>

  <p>Sevgilerle</p>

  <p>PAUL DORING</p>

  <p>Gordon, midesinin kasıldığını hissetti. Demek ki, Doring bir yanlışlık olduğu hissini uyandırmaya çalışıyordu. Ona hakaret etmiş olduğunu ört bas etmek çabasındaydı! Gerçekten haber vermiş olsaydı bile gidemezdi cumartesi günü; o gün kitabevinde bulunmak zorundaydı. Ama önemli olan Doring’in davranış şekliydi tabii.</p>

  <p>«Seninle tanıştırmak istediğim birkaç kişi vardı» cümlesini bir kere daha okudu. Ne şanssızlık! Bu kişilerin kimler olabileceğini düşündü: Sözgelişi, çok satılan dergilerden birinin editörü.. Kendisinden kitap tenkidi isteyebilir, şiirleriyle ilgilenebilirlerdi. Bir an için Doring’in gerçekleri dile getirmiş olduğu düşüncesi geçti kafasından.. Fakat hayır! Bu bir hakaretti; ona bilhassa böyle davranmıştı Doring’ler! Sırf beşparasızın biri olduğu için! Eğer yoksulsan, insanlar sana hakaret etmek için fırsat ararlardı. Bunu unutmamak gerek!</p>

  <p>Doring’in mektubunu küçücük parçalar haline gelene kadar yırtarak, masaya yaklaştı. Kılıç çiçeği, yeşil saksısı içinde bütün çirkinliğiyle durmaktaydı. Oturdu; bir süre onun tozlu yapraklarını seyretti...</p>

  <p>Sonra kâğıtlarının arasından temiz bir tanesini bularak, sayfanın tam ortasına, o küçük, düzgün elyazısıyle şunları yazdı :</p>

  <p>AZİZİM DORING, — Az önce aldığım mektubuna cevaptır. Allah belânı versin.</p>

  <p>Saygılarla</p>

  <p>GORDON COMSTOCK</p>
</body>
</html>
