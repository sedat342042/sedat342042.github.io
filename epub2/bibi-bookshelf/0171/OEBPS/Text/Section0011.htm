<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Ümit Çiçeği</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>9</h1>

  <p>Gordon, kötü bir rüyadan yavaş yavaş uyanmaktaydı: raflardaki bütün kitaplar yanlış yerleştirilmişti. Üstelik, nedense hepsinin de sırtları beyazdı. Beyaz ve parlak. Tıpkı porselen eşyalar gibi...</p>

  <p>Nihayet gözlerini açabildi ve bir kolunu oynattı. Ter içindeydi; her yanı ağrıyordu. Başı, bacakları, gövdesi.. Birden, sert bir yatakta yatmakta olduğunu farketti. Kaba bir battaniye çenesini dalamaktaydı.</p>

  <p>Kalkıp oturdu. Bir polis karakolunun hapisanesindeydi. Bu gerçeği anlar anlamaz, müthiş bir mide bulantısı hissetti. Köşede bir tuvaletin bulunduğunu hayal meyal farkederek koştu; üç dört defa üstüste kustu.</p>

  <p>Sonra yeniden yatağa döndü; başını elleri arasına alarak oturdu. Kendisini biraz daha iyi hissediyordu şimdi. Etrafına göz gezdirdi: Hücre, üçbuçuk metre uzunluğunda ve bir seksen enindeydi tahminen. Tavanı ise çok yüksekti. Bütün duvarlar bembeyaz, pırıl pırı! fayanslarla kaplıydı. Bir uçta, tavana yakın bir yerde, demir parmaklıklı küçük bir pencere görünüyordu. Diğer uçta ise, kapının hemen <i>üzerinde,</i> bir elektrik ampulü yerleştirilmişti. Yeşile boyanmış demir kapının ortasında küçük bir gözetleme deliği vardı.</p>

  <p>Bu kadarı yeterdi, daha fazlasını görmek istemiyordu. Yattı, ve battaniyeyi kafasına çekti. Dün gece neler olduğunu hayet iyi hatırlayabiliyordu. Daha doğrusu, Dora ile o kılıç çiçeği bulunan odaya geldiklerine kadar olanları.. Ondan sonrakileri ise ancak Allah bilirdi. Her halde önemli bir şeyler olmuştu ki, buraya tıkmışlardı kendisini. Suçunun mahiyeti hakkında en ufak bir tahmin dahi yürütemeyecek bir durumdaydı. Cinayet bile olabilirdi bu. Fakat ne olursa olsun, umurunda değildi artık...</p>

  <p>Uzun bir zaman sonra, kapıdaki gözetleme deliği açıldı. Güçlükle başını çevirip baktı Gordon. Boynu müthiş ağrıyordu. Kapıdaki delikte bir çift mavi göz görünmekteydi.</p>

  <p>Çay ister misin?» dedi bir ses.</p>

  <p>Gordon yerinden doğruldu ve yine midesinin bulandığını hissetti. Başını elleri arasına alıp homurdandı. Bir bardak sıcak çay hiç de fena olmazdı şimdi.</p>

  <p>«Lütfen» dedi.</p>

  <p>Polis memuru, kapının sadece üst bölümünü açıp, beyaz bir. fincan dolusu çayı uzattı. Memur; yirmi beş yaşlarında, temiz yüzlü, sağlam yapılı bir delikanlıydı. Kısa bir süre Gordon’u inceledi.</p>

  <p>«Dün gece, çok daha kötüydün» dedi sonunda.</p>

  <p>«Şimdi de pek iyi değilim.»</p>

  <p>»Dün geceki halini bilmiyorsun galiba. Ne vardı çavuşa el kaldıracak?»</p>

  <p>»Çavuşa el mi kaldırdım?»</p>

  <p>«Hem de nasıl! Adam bana dönüp dedi ki: ‘Eğer bu herif sarhoş olmasaydı şimdi canına okurdum onun.’ Ama hakkında hemen zabıt tutuldu.»</p>

  <p>«Nedir cezası bunların? Yâni, sarhoşluk ve polis memuruna tecavüz..»</p>

  <p>«Beş sterlin, ya da ondört gün hapis..»</p>

  <p>Gordon çayın bir kısmını içmişti. Daha iyi hissetti kendini. Geri kalanını da bir yudumda içiverdi. Tam o sırada bet bir ses duyulmuştu dışarıdan. Hiç şüphesiz Gordon’un dövmüş olduğu çavuştu bu :</p>

  <p>«Herifi dışarı çıkart da yıkansın. Kara Maria dokuz buçukta hareket edecek.»</p>

  <p>Memur, kapının bütününü de açtı bu sefer. Fakat daha dışarı adımını atar atmaz kendini her zamankinden fena hissetti Gordon. Bir iki adım yürüdü; başı dönüyordu. «Kusacağım galiba.» diye inledi. Memur hemen atılıp tuttu onu, yoksa yere yuvarlanacaktı. Birden ağzından burnundan, müthiş bir şekilde kusmaya başladı. Demin içtiği çay yüzündendi bu tabii.</p>

  <p>Koridorun sonunda, elleri belinde, bıyıklı bir polis çavuşu durmaktaydı. «Pis herif» diye mırıldandı Gordon’u görünce.</p>

  <p>«Hadi ahbap» dedi memur; «birazdan hiçbir şeyin kalmaz.»</p>

  <p>Koridorun sonunda, taş bir lavabonun bulunduğu yere sürükledi onu. Sonra gömleğini çıkarıp beline kadar soyunmasına yardım etti. Hareketleri öylesine müşfikti ki, bir hemşirenin elindeki bir bebek gibi hissetti kendini Gordon. Soğuk suyla yıkanıp, ağzını çalkalamak gerçekten de iyi gelmişti. Memurun uzattığı uca yırtık bir havluyla kurulanıp, birlikte hücreye döndüler.</p>

  <p>«Şimdi dinle beni» dedi memur. «Kara Maria gelene kadar sessizce otur burada. Mahkemeye, çıktığında ise, suçlu olduğunu kabul et, ve bir daha böyle bir şey yapmayacağını söyle. Eminim, Bay Croom sana hiç de fena davranmayacaktır.»</p>

  <p>«Kravatım nerede?» diye sordu Gordon.</p>

  <p>«Biz dün aldık kravatını. Mahkemeye gitmeden önce vereceğiz. Geçenlerde herifin biri kendisini kravatiyle asmıştı da..»</p>

  <p>Gordon yeniden yatağa oturdu. Bir süre duvardaki fayansları sayarak oyalandı. Sonra başını elleri arasına alarak düşündü. Her yanı ağrıyordu hâlâ. Şu mahkeme işi bir an önce başlayıp bitiverseydi iyi olacaktı. Bütün istediği, yalnız kalmaktı artık. Koridorda, yaklaşan ayak sesleri duydu. Kapının üst bölümü açılmıştı.</p>

  <p>«Ziyaretçilerin var» dedi memur.</p>

  <p>Gordon’un hiç de hoşuna gitmemişti bu. Kimdi bunlar acaba?. Flaxman ile Ravelston.. Nasıl olup da biraraya gelebildikleri bir muammaydı; ama bunu öğrenmek için en ufak bir merak dahi duymuyordu. Canı sıkılmıştı. Bir an önce çekip gitmelerini, kendisini rahat bırakmalarını diledi içinden.</p>

  <p>«Merhaba ahbap!» dedi Flaxman.</p>

  <p>Ravelston ise üzgün görünüyordu. Sabahın ilk saatlerinden beri Gordon’u aramaktaydı. Hayatında ilk defa bir karakola adımını atmıştı. Ama Flaxman alışıktı böyle yerlere.</p>

  <p>«Dinle Gordon» dedi Ravelston. «Sana kefil olmaya gelmiştik, ama geciktik zannedersem. Birkaç dakika sonra yargıç karşısına çıkarılacaksın. Seni dün gece buraya getirdiklerinde sahte bir isim verseydin daha iyi olurdu, ya, neyse...*</p>

  <p>«ismimi de söylemiş miyim onlara?»</p>

  <p>«Evet. Herşeyi söylemişsin. Keşke hiç gözümün önünden ayırmasaydım seni. O otelden nasıl olduysa çıkmışsın.»</p>

  <p>«Sonra da Shaftesbury Caddesinde, herkesin içinde, elindeki bir şişeden şarap içe içe dolaşmışsın» diye ekledi Flaxman. «Ama işin en kötü tarafı, polis çavuşunu dövmeye kalkışman.. Ve sana üzülerek şunu da söyleyeyim ki; bayan Wisbeach de herşeyi öğrenmiş durumda. (Ravelston’u kastederek) Arkadaşın bu sabah gelip seni evden arayınca, dün geceki durumu da açıklamak zorunda kaldı. Ve tabii kadın da..»</p>

  <p>Ravelston birden aklına bir şey gelmiş gibi atıldı :</p>

  <p>«Ha, bak Gordon.»</p>

  <p>«Ne var?»</p>

  <p>«Şu para cezan için.. O meseleyi bana bırakırsan iyi olur. Ben öderim.»</p>

  <p>«Hayır.»</p>

  <p>«Aziz dostum! Eğer bu para ödenmezse hapse girmen gerekecek.»</p>

  <p>«Umurumda bile değil!»</p>

  <p>O anda öyle bir ruh hali içindeydi ki, gerçekten de, yıllarca hapse mahkûm olsa bile aldırmayacaktı. Para cezasını ödeyebilecek durumda değildi. Ceplerini karıştırmaya gerek yoktu, bütün parasının bitmiş olduğunu anlamak için. Son beş sterlini de Dora’ya vermiş olacaktı. Ravelston İle Flaxman’e sırtını dönerek yatağa uzandı. Yalnız kalmak istiyordu. Onu birkaç kere konuşturmayı denediler, hiçbir cevap alamadılar. Az sonra Gordon yalnız başına kalmıştı.</p>

  <p>Günün geri kalan kısmı, Gordon için pek berbat geçti: Polislerin Kara Maria adını verdikleri cezaevi arabasıyle mahkemeye gidiş.. Orada, saatlerce süren bir bekleyiş.. Karakoldakinden daha pis bir hücre.. Diğer sanıklar: hırsızlar, dolandırıcılar, katiller...</p>

  <p>Gordon’un sırası, saat iki-buçukta geldi. Ve duruşma öylesine çabuk sona erdi ki; bu birkaç dakika için, böylesine uzun bir bekleyiş pek mânâsızmış gibi geldi Gordon’a. Evet, tam iki dakika sürmüştü duruşması. Sarhoşluk ve görevli polise fiili tecavüz.. Karakolda alınan ilk ifadesinde kendisini «şair» olarak tanıtmıştı; herhalde çok sarhoş olacaktı ki böyle bir şey söylemişti. Yargıç, şüpheli bakışlarla süzdü Gordon’u.</p>

  <p>«Kendini şair olarak tanıtmışsın dün gece.. Doğru mu bu?»</p>

  <p>«Evet, şiir yazarım» diye cevap verdi Gordon.</p>

  <p>«Pekâlâ.. Ya beş sterlin para cezası ödeyeceksin, ya da ondört gün hapis... Evet. Kim var başka sırada?»</p>

  <p>işte hepsi bu kadar.. Ne var ki, mahkemenin dinleyicilere ayrılmış sıralarında oturan bir gazete muhabiri, bu birkaç cümle konuşmayı not edivermişti.</p>

  <p>Mahkeme salonunun diğer bir ucunda, bir polis çavuşu oturuyor ve sarhoşların para cezalarını ödemelerini bekliyordu. Parayı ödeyemeyenler ise, yeniden cezaevine götürülmekteydi. Gordon da bunu bekliyordu; hapiste yatmayı göze almıştı. Fakat Ravelston çoktan ödemişti bu para cezasını; kapıda onu beklemekteydi. Hiç sesini çıkarmadı Gordon. Bir taksiye binip, Ravelston’un Regents Park’daki dairesine gittiler. Orada hemen bir banyo aldı Gordon; son on iki saat içinde başına gelenlerden sonra gerçekten ihtiyacı vardı buna. Daha sonra ona tıraş bıçağı, bir takım pijama, bir gömlek, çorap ve iç çamaşırı verdi Ravelston; hattâ çarşıya çıkıp onun için bir de diş fırçası aldı. Gordon’a karşı kendini borçlu hissediyordu sanki. Dün gece olanlardan büyük bir suçluluk hissi duyuyor; daha dikkatli davranmış olsaydı, bütün bunların Gordon’un başına gelmeyeceğini düşünüyordu. Gordon ise kendisi için yapılanlardan pek haberdarmış gibi görünmüyor; hattâ, para cezasını Ravelston’un ödemiş oluşu bile, onu hiç de etkilemişe benzemiyordu. O günün geri kalan kısmını, şöminenin karşısındaki koltuklardan birine gömülerek, bir polis romanı okumakla geçirdi. Gelecek hakkında hiçbir şey düşünmek istemiyordu. Saat sekizde, Ravelston’un ona verdiği yatak odasına geçti, ve tam dokuz saat ölü gibi uyudu.</p>

  <p>Ancak ertesi sabahtır ki, durumu hakkında ciddi bir şekilde düşünmeye başladı. Geniş, yumuşacık yatakta uyanır uyanmaz kibrit aramaya kalkışmıştı. Sonra birden, böyle bir yerde bunun gereksiz bir hareket olduğunu hatırladı. Yatağın hemen yanıbaşındaki elektrik düğmesini çevirdi. Gün doğmamıştı henüz.</p>

  <p>Bir başkasının yatağında, yine bir başkasının pijamalarıyle yatmak garip bir duygu veriyordu insana. Cebinde beş parası olmadığı halde, böyle lüks bir evde kalmaya hakkı yoktu. Ayrıca, artık işini de kaybetmiş olduğuna hemen hemen emindi. Bundan sonra başına neler gelebileceğini ise Allah bilirdi ancak.</p>

  <p>Işığı söndürüp yatağa uzandı. İçinde bulunduğu durumu bütün açıklığı ile görebiliyordu artık: Gordon Comstock, Comstock’ların son ferdi, otuz yaşında, ağzında yirmialtı dişi kalmış, beş-parasız ve işsiz, sırtında bir başkasının pijamaları, bir başkasının yatağında...</p>

  <p>Saat yedide, Gordon tarafından uyandırılan Ravelston, esneyerek yatağından doğruldu. Aslında bütün proleterya gibi, saat yedide kalkmaya çalışırdı ama, çok zaman, hizmetçisinin gelişiyle saat sekizde ancak uyanabilirdi.</p>

  <p>Gordon, Ravelston’un ayakucuna oturdu.</p>

  <p>«Durumum çok kötü. Ne yapacağımı bilmiyorum,» dedi.</p>

  <p>«Ne varmış durumunda?»</p>

  <p>«işimi kaybedeceğim herhalde. Bu olaydan sonra beni çalıştırmaz artık Bay McKechnie. Sonra, dün de işe gitmedim; kitabevi bütün gün kapalı kalmıştır.»</p>

  <p>Ravelston esnedi.</p>

  <p>«Sen hiç merak etme. Dün o arkadaş., neydi ismi?. Ha, Flaxman.. Bay McKechnie’ye telefon edip, senin çok hasta olduğunu, kırk derece ateş'e yattığını söyledi. Evsahiben olan biteni biliyor tabii; ama McKechnie’ye bir şey söyleyeceğini hiç tahmin etmem.»</p>

  <p>«Ama ya olay gazetelere aksetmişse!...»</p>

  <p>«Aa, bunu hiç düşünmemiştim işte. Saat sekizde kadın getirir gazeteleri, görürüz. Ama böyle basit sarhoşluk olaylarını yazacaklarını sanmam.»</p>

  <p>Ravelston’un gündelikçisi Bayan Beaver, Telegraph ve Herald gazeteleri getirmişti. Ravelston, onu yeniden gönderip, ayrıca Mail ve Express de aldırdı. Hemen polis haberleri sütunlarını gözden geçirdiler. Neyse ki olayla ilgili bir şey aksetmiş değildi. Aslında olmaması da gerekirdi zaten; ne vardı basit bir sarhoşluk olayında ilgi çekici olan?. Hem sonra Gordon, bir otomobil yarışçısı, ya da ünlü bir futbolcu değildi ki.. Kendisini daha iyi hisseden Gordon, biraz kahvaltı etti, Ravelston’un kitabevine gidip, Gordon’un hastalığı hakkında Bay McKechnie’ye biraz daha bilgi vermesini kararlaştırdılar.</p>

  <p>Ravelston gittikten sonra evde yalnız kalan Gordon, sigara üstüne sigara içerek vakit öldürmeye çalıştı. Zaman geçtikçe yine mâneviyatı bozuluyordu. Garip bir önseziyle Bay McKechnie’nin olayı ergeç işiteceğini hissediyordu. Kolay kolay saklanamazdı böyle bir şey; kısa zamanda herkes tarafından duyulurdu.</p>

  <p>Ravelston öğle üzeri döndü. Eldivenlerini çıkartıp bir sandalyenin üzerine attı. Yorgun ve üzgün görünüyordu. Her şey anlaşılıyordu yüzünden.</p>

  <p>«Duymuş mu olayı?» diye sordu Gordon.</p>

  <p>«Ne yazık ki evet.»</p>

  <p>«O Allahın belâsı Wisbeach karısı anlatmıştır ona herşeyi.»</p>

  <p>«Hayır. Gazeteden öğrenmiş. Mahalli gazeteden..»</p>

  <p>«Hiç aklıma gelmemişti bu.»</p>

  <p>Ravelston, cebinden dörde katlanmış bir gazete çıkardı. Bay McKechnie ilân verdiğinden dolayı alırdı bu gazeteyi. Açıp baktı Gordon. Allah kahretsin! Tam sayfanın ortasındaydı haber..</p>

  <p>KITABEVİ TEZGÂHTARI, SARHOŞLUK VE KAVGA ÇIKARMAKTAN HÜKÜM GİYDİ.</p>

  <p>iki sütunluk bir haberdi bu. Şimdiye kadar böylesine meşhur olmamıştı hiç Gordon ve daha da olacağı yoktu herhalde.</p>

  <p>Ravelston, McKechnie ile olan görüşmesini anlattı. Yaşlı İskoç, Gordon’a çok kızmıştı. Böyle bir olaydan sonra çalıştıramazdı onu artık, üstelik, Flaxman’-in telefondaki yalanlarına da canı sıkılmıştı. Kısacası, işinden olmuştu Gordon.</p>

  <p>«Wisbeach eşyalarımı vermez sanıyorum» dedi. «Bir haftalık kira borcum var.»</p>

  <p>«Onu merak etme. Ben herşeyi hallederim.»</p>

  <p>«Ama aziz dostum, kira borcumu ödemene izin veremem!»</p>

  <p>«Bırak şimdi bunları Allahaşkına!» diye kesin bir tavırla konuştu Ravelston. «Ve şunu da kafana koy artık: bu mesele kapanana kadar buradasın. Benim evimde kalacaksın. Her türlü ihtiyacını karşılayacağım. Bana,yük olduğunu falan düşünme sakın.. Yeni bir iş bulunca istediğini yapmakta serbestsin.»</p>

  <p>Gordon düşünceliydi. Bütün bunların olacağını tahmin etmişti. Ravelston’un tekliflerini reddetmek, başını alıp gitmek istiyordu ama, pek cesaret edemiyordu buna.</p>

  <p>«Senin sırtından mı geçineceğim?» dedi. «Allahaşkına böyle saçma deyimler kullanma</p>

  <p>Gordon! Hem., nereye gidebilirsin ki?»</p>

  <p>«Bilmiyorum. Köprüaltına herhalde.. Ait olduğum yere.»</p>

  <p>«Yeter! Saçmalıyorsun! Yeni bir iş bulana kadar burada kalacaksın. Anlaşıldı mı?»</p>

  <p>«En azından bir sene sürer bu.»</p>

  <p>«istediği kadar sürsün. Ve lütfen bundan sonra ‘benim sırtımdan geçindiğini’ söylemeye kalkışma. Böyle saçma sözler İstemiyorum. Arkadaşlar arasında bu gibi yardımlaşmalar daima olur.»</p>

  <p>Gordon sesini çıkartmadi. ikna olmuştu. Zaten başından beri biliyordu böyle bir teklifi kabul edeceğini.. önünde-sonunda.. Ravelston, Willowbed Yoluna gidip, Bayan Wisbeach’e kira borcunu ödedi, ve Gordon’a ait olan iki bavul eşyayı alıp getirdi. Ayrıca, ona iki sterlin cep harçlığı da verdi. Tabii hep «borç»tu bunlar.</p>

  <p>Yeni bir iş bulmak meselesine gelince.. Bu konuda fazla bir umut beslenemezdi. Zengin ve az çok nüfuzlu bir adam olmasına rağmen Ravelston bile ona bir iş temin edemezdi hemen. Gordon, üç gün, sabahtan akşama kadar kitabevlerini dolaşıp iş aradı. Faydasız. Kimsenin tezgâhtara ihtiyacı yoktu.</p>

  <p>Akşamları, ayakları şiş, Ravelston’un dairesine dönüyor; arkadaşının her zamanki sorusuyla karşılaşıyordu:</p>

  <p>«Ne haber?»</p>

  <p>Cevap vermiyordu Gordon. Ravelston’un yüzüne bile bakmadan yatak odasına geçiyor, ayakkaplarını çıkarıp, yatağa uzanıyordu. Niçin yine dönmüştü buraya? Yeni bir iş aramaya bile artık niyeti kalmamışken, gelip Ravelston’un sırtından geçinmeye ne hakkı vardı? Sokaklardı onun yeri. Trafalgar Meydanında yatıp uyumalı, dilenmeli; fakat buraya gelmemeliydi. Ama ne yazık ki, daha cesareti yoktu buna.</p>

  <p>Az sonra kapının çalındığını duydu. Hermione Slater olacaktı bu. Ravelston’un sevgilisi.. Birkaç gün önce, Ravelston tanıştırmıştı. Ve hiç de iyi davranmamıştı kız ona. Ama az sonra oda kapısı vuruluyordu Gordon’un.</p>

  <p>«Ne var?»</p>

  <p>«Birisi seninle görüşmek istiyor,» dedi Ravelston.</p>

  <p>«Benimle mi?»</p>

  <p>«Evet. Gel hadi.»</p>

  <p>Gordon küfrederek yataktan kalktı, salona geçti. Bu ziyaretçi Rosemary’di. Onu beklemiyor değildi ama, böyle birden karşısında görmekle şaşırmıştı biraz. Oysa kimseyle görüşecek hali yoktu. Yalnız kalmaktı bütün istediği. Ravelston ise Rosemary’yi görmekle memnun olmuştu. Sevimli, iyi bir kızdı; Gordon’u neşelendirebilirdi belki. Bir bahane uydurarak onları başbaşa bırakmıştı; aşağı kata, dergi idarehanesine indi.</p>

  <p>ilk konuşan Rosemary oldu. Gordon’a yaklaşıp, elini onun omzuna koydu.</p>

  <p>«Gordon...»</p>

  <p>«Söyle.»</p>

  <p>«Birden kucaklaşıvermişlerdi. Ama ilk harekete geçen yine Rosemary olmuştu, Gordon değil. Ağlıyordu kız. Onu hafifçe itti Gordon.</p>

  <p>«Ahh, Gordon, sevgili Gordon! Çok, çok üzgünüm!»</p>

  <p>«Neden?»</p>

  <p>«Bütün olanlardan.. İşini kaybetmen...»</p>

  <p>«Uzatma! Bana acımanı istemiyorum!»</p>

  <p>Sanki., sanki ona bir şey söylemek istiyordu Rosemary. Belirli bir şey.. Onun için gelmişti buraya, öyle anlaşılıyordu.</p>

  <p>«Gordon, beni memnun etmek, mutlu kılmak ister misin?»</p>

  <p>«Bir şey söyleyeceksen söyle, çekinme.»</p>

  <p>«Yeniden New Albion’a girer misin?»</p>

  <p>Buydu demek! Tahmin etmişti zaten. Bütün diğerleri gibi o da aynı şeyleri söylemeye başlayacaktı artık.</p>

  <p>Hafifçe omuzlarını silkti.</p>

  <p>«New Albion almaz ki artık beni» dedi kısaca.</p>

  <p>«Alırlar eminim. Bay Erskine’in söylediklerini unuttun mu? Eğer gidip istersen iş vereceklerdir sana. Hem de haftada en aşağı dört sterlin alırsın.»</p>

  <p>«Haftada dört sterlin ha! Çok güzel! Krallar gibi yaşayacağım demek..-«</p>

  <p>«Şakayı bırak şimdi Gordon.»</p>

  <p>«Ciddi söylüyorum, ne şakası..»</p>

  <p>«Yâni.?»</p>

  <p>«Yâni.. Hayır. Haftada elli sterlin bile verseler dönmem oraya.»</p>

  <p>«Fakat niçin? Niçin Gordon?»</p>

  <p>«Sana daha önce anlatmıştım sebebini.»</p>

  <p>Belki hiçbir faydası yoktu ama, konuşmaktan kendini alamadı Rosemary:</p>

  <p>«Seni anlayamıyorum. Gerçekten hiç anlayamıyorum seni Gordon. Böyle bir durumdayken, iyi bir işi nasıl reddedebilirsin?»</p>

  <p>«istemiyorum, ‘iyi’ bir iş istemiyorum.»</p>

  <p>«Ama bir iş bulman gerek.»</p>

  <p>«Evet: iş bulmam gerek.'Ama ‘iyi’ bir iş değil! Allah bilir sana kaç kere izah ettim bunu! Yakında istediğim gibisini bulacağım.»</p>

  <p>«Ama arıyor musun ki Gordon? Gerçekten arıyor musun iş? Hiç sanmıyorum.»</p>

  <p>«Aramaz olur, muyum! Bugün sabahtan akşama kadar bütün kitabevlerini dolaştım belki.»</p>

  <p>«Ama tıraş bile olmaya gerek görmeden.»</p>

  <p>Gordon elini yüzüne götürdü.</p>

  <p>«Ne farkeder olmadıysam?»</p>

  <p>«Ahh, Gordon! Suratında bir karış sakalla, insanların sana nasıl iş vermesini bekleyebilirsin?!»</p>

  <p>«Her sabah tıraş olmak zor geliyor. Hem, ne olacakmış yani?»</p>

  <p>«Kendini bırakıyorsun-Gordon. Kendini iyice bırakıyorsun. Hiçbir çaba göstermek istemiyorsun.»</p>

  <p>Çok üzgündü Rosemary. Daha önce de aralarında birçok tartışma geçmişti ama, şimdiye kadar hiç böyle konuşmamıştı Gordon onunla. Sert, ilgisiz, soğuk bir şekilde...</p>

  <p>Ravelston, yukarı çıktığında Rosemary’yi yalnız buldu. Gordon, onu bırakıp yatak odasına dönmüştü. Kız, Ravelston’a veda etti, sonra birden dönüp, kolunu tuttu onun. Ona güvenebileceğini hissediyordu.</p>

  <p>«Bay Ravelston.. lütfen Gordon’u bir işe girmesi için ikna etmeye çalışır mısınız?»</p>

  <p>«Elimden geleni yapacağım. Pek kolay bir şey değil ama, çok geçmeden ona bir iş bulabileceğimizi sanıyorum.»</p>

  <p>«Çok, çok üzücü onu bu halde görmek.. Kendisini tamamen bırakmış. Oysa istese çok iyi bir işe girebilir. Bi'mem, New Albion’dan hiç sözetti mi size?»</p>

  <p>Ravelston hafifçe burnunu kaşıdı.</p>

  <p>«Evet, biliyorum. New Albion’dan bahsetmişti bana.»</p>

  <p>«Söyleyin Allahaşkına: iyi mi etti oradan çıkmakla?»</p>

  <p>«Ne. desem bilmem ki.. Akıllıca bir hareket değildi bu belki ama., yine de kendisine göre haklı olduğu taraflar, birtakım gerçekler var: ‘Kapitalizm çürümüş bir düzendir, ondan uzak durmaya çalışmalıyız.’ Tabii nazariyatta böyle bu.. Fakat pek uygulanması mümkün bir şey olduğunu söyleyemem.»</p>

  <p>«Nazariye olarak doğru olabilir! Ama bir insan işsizse ve sadece talep etmekle yeni bir işe girebilecekse. bunu nasıl reddedebilir, bu şansını nasıl olur da kullanmaz?!»</p>

  <p>«Doğru. Mantıken haklısınız. Fakat prensip olarak. ..»</p>

  <p>«Ahh, prensipler! Bizim gibi insanlar prensiplerle yaşayamazlar sadece Bay Ravelston! işte Gordon’a bir türlü anlatamadığım da bu zaten!»</p>

  <p>Ertesi sabah Gordon evden çıkmadı. İnsan bir şeye karar verir, bir şeyi yapmak isteyebilir; ama bu kararını uygulama zamanı geldiğinde, sözgelişi soğuk bir sabah vakti, bundan vazgeçebilir. Karar başka, uygulama başkadır. Evdeki pazar, her zaman çarşıya uymaz. İşte Gordon da sözümona kararlıydı: artık bu evden çekip gidecekti; ama o sabah kendi kendine, ‘bir gün daha’ dedi. Ve bu bir günü, daha birçok gün takip etti. Rosemary’nin ziyaretinden beri tam beş gün geçmişti; Gordon hâlâ Ravelston’un evinde vakit öldürmekteydi. Ufukta en ufak bir iş bulma şansı dahi görünmemekteydi üstelik. Bütün yaptığı, iş arıyormuş gibi görünmeye çalışmaktı: evden çıkıp sokakları arşınlıyor, umumi kütüphanelerde saatlerce oturuyor, sonra da eve dönüp yatağına uzanıyordu. Ama yine de bu beş gün, korkunçtu, kahrediciydi Gordon için. Muhakkak ki dünyada; bir başkasının evinde yatıp kalkmak, onun ekmeğini yemek ve bütün bunların karşılığında hiçbir şey yapamamak kadar azap verici bir şey olamazdı.</p>

  <p>Zaman zaman Gordon, bu evden çekip gitmek için gayretsiz birtakım teşebbüslere girişmiyor değildi. Ama sonuç hep aynıydı :</p>

  <p>«Bak Ravelston: artık daha fazla kalamam burada. Yeter derecede besledin beni. Yarın sabah ilk işim gitmek olacak.»</p>

  <p>«Ama aziz dostum!. Lütfen aklını başına topla.</p>

  <p>Gideceğin başka bir yer var mı? Nerede kalacaksın?»</p>

  <p>«Bilmiyorum. Ama nasıl olsa bir yer bulurum. Cebimde birkaç şilin var.»</p>

  <p>«Bırak şimdi bunları. En iyi çözüm yolu, bir iş bulana kadar burada katmandır.»</p>

  <p>«Ama söylüyorum sana, aylar sürebilir bu. Hep senin sırtından mı geçineceğim böyle?»</p>

  <p>«Aziz dostum, ben hiç şikâyetçi değilim ki senin burada kalmandan.»</p>

  <p>Nihayet, hiç beklenmedik bir şekilde iş buluverdi Gordon. Hem de bu hususta hiçbir çaba göstermediği halde.. Bir sabah, Ravelston, Bay McKechnie’den bir mektup aldı. Gordon’u yeniden işe alacak kadar yumuşamamıştı belki McKechnie ama, mektubunda, Lambeth’deki bir kitapçıdan sözediyor, onun bir yardımcıya ihtiyacı olduğunu belirtiyordu. Yazdıklarından, eğer isterse Gordon’un bu işe hemen alınabileceğini sezmek mümkündü. Sözü edilen kitapçının adını —Cheeseman— birkaç kere duymuş olduğunu hatırlıyordu Gordon. Ne var ki bu iş hiç de hoşuna gitmiş değildi. Aslında çalışmak istemiyordu artık; hayatta hiçbir amacı kalmadığına inanıyordu. Ama Ravelston’u hayal kırıklığına uğratamazdı tabii ki.. Böylece, o sabah Bay Cheeseman ile görüşmek üzere Lambeth’e gitti.</p>

  <p>Kitabevi, Waterloo Köprüsünün güneyine düşen ıssız bir yoldaydı. Küçük, pis görünüşlü bir dükkân.. Üzerinde Cheeseman değil, Eldridge. yazılıydı. Bütün cesaretini toplayıp içeri daldı Gordon.</p>

  <p>Kapının açıldığını belirten çıngırak çalar- çalmaz, ufacık, kötü bakışlı, sivri burunlu bir yaratık, çıkıverdi ortaya. Karanlık bakışlarla Gordon’u süzdü. Sonla acaip bir şiveyle, ne istediğini sordu. Niçin gelmiş olduğunu hemen açıkladı Gordon.</p>

  <p>«Comstock ha? Gelin şöyle. Büroya geçelim. Bekliyordum sizi.»</p>

  <p>Bay Cheeseman’i takip etti, dükkânın arka tarafındaki kısma geçtiler. Garip, küçücük bir adamdı Cheeseman; boyu, cüce denilebilecek kadar kısaydı.</p>

  <p>Çok da biçimsizdi üstelik.</p>

  <p>Bacakları belki normal uzunluktaydı ama, gövde kısmı öylesine kısaydı ki, kalçaları sanki kürek kemiklerinin hemen altındaydı. Bu yüzden, yürürken, bir makası hatırlatıyordu insana. Üstü başı çok pis ve eskiydi.</p>

  <p>Oturup konuştular. Cheeseman, onun hakkında zaten herşeyi öğrenmişti McKechnie’den. Ve bilhassa seçmişti Gordon’u; çünkü sarhoşluk yüzünden işten atılmış bir tezgâhtarı düşük bir ücretle çalıştırabileceğini biliyordu. Gordon, bu sarhoşluk olayının, kendisine karşı her zaman bir silâh olarak kullanılacağını sezmişti. Ama yine de ona dostça davranmaktan geri kalmıyordu Bay Cheeseman.</p>

  <p>Çok geçmeden, yeni ve kazançlı bir işe girişmek üzere olduğunu açıkladı Gordon’a. O ‘iki-penilik kütüphanelerden kurmak istiyordu. Fakat bu, kitabevinden başka bir yerde olmalıydı; böylesine kalitesiz bir kitaplık, buraya sık sık gelen kitapseverleri ürküte bilirdi. Az ötede bir yer tutmuştu bu iş için, öğle paydosunda oraya götürdü Gordon’u. Karanlık bir sokakta, bir komisyoncu yazıhanesiyle bir sandviççi arasında yer alan küçük bir dükkândı burası. Bir tek bölümden ibaretti. İçeride bir masa, bir iskemle, bir de kitapları tasnif için kullanılacak kart-endeksi vardı.</p>

  <p>Bütün raflar yeni boyanmış, gelecek olan kitapları bekliyorlardı. Gordon, bir bakışta burasının McKechnie’nin kitaplığına benzemediğini gördü. Burası, Londra’nın her yerinde mantar gibi biten ve sadece ayak-takımına hitap eden o küçük, aşağılık kütüphanelerden biriydi. Böyle yerlerde, edebiyat tenkidcilerinin ya da gerçek kitapseverlerin adını bile duymadıkları kitaplar bulunurdu. Bay Cheeseman henüz kitapları ısmarlamamış olduğunu söyledi. Ve bunu öyle bir şekilde söyledi ki, sanki ‘kitap ısmarlamak’ bir ton kömür ısmarlamaktan farksızdı. Raflar, şimdiden kitap konularına göre ayrılmıştı bile, üzerlerindeki etiketlerde; Seks, Polisiye ve Western yazılıydı.</p>

  <p>Gordon derhal kabul etti işi. Herşey çok basitti; bütün yapması gereken, günde on saat burada bulunmaktan ibaretti, ücret, haftada otuz şilin’di. Buna da hiçbir itirazı olmadı. Oysa Bay Cheeseman, bu konuda bir pazarlık, bir çekişme olmasını beklemişti. Fakat memnundu Gordon. Geçen seferki işine nazaran on şilin daha az., yâni, sefalete on şilin daha yakın.. Bütün istediği de buydu zaten.</p>

  <p>Ravelston’dan iki sterlin daha «borç» alıp, Lambeth civarında bir pansiyona yerleşti. Bay Cheeseman beş yüz adet kitap ısmarladıktan hemen sonra, aralık ayının yirmisinde işe başladı Gordon. Garip bir tesadüf; o gün, aynı zamanda doğum gününe rastlıyordu. Otuz yaşını tamamladığı güne...</p>
</body>
</html>
