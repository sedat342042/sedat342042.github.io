<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Ümit Çiçeği</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>2</h1>

  <p>Gordon, eve dönerken rüzgâr tam karşısından esiyor, genç adamın saçlarını geriye uçurarak onun geniş alnını iyice ortaya çıkartıyordu. Gelip geçenlere; bu havada palto giymeyişinin, tamamen bir alışkanlık ve zevk meselesi olduğunu anlatmak isteyen bir tavır takınmıştı. Gerçekte ise, onbeş şilin karşılığında rehine vermişti paltosunu.</p>

  <p>Willowbed Yolu, aslında pek de kötü bir yer sayılmazdı; sadece biraz renksiz ve kasvetli bir semtti. Asıl kenar mahalleler ise az ötedeydi. Tipik bir aşağı-orta sınıf semti olarak nitelendirilebilirdi Willowbed. Birçok evin penceresinde kılıç çiçeğine rastlamak mümkündü burada.</p>

  <p>Gordon’un evsahibesi Bayan Wisbeach, sadece bekârlara oda verirdi. Birer gaz lâmbasıyle aydınlanan tek yataklı odalar.. Isınma işini kendiniz halletmek zorundaydınız. isterseniz banyo yapmak ve yemek yemek de mümkündü bu evde.</p>

  <p>31 numaralı evin sokak kapısının üzerindeki buzlu camda, bir gaz lâmbasının sarı ışıkları yansımaktaydı. Gordon cebinden anahtarını çıkartıp kilide soktu. Küçük, loş antre bulaşık suyu ve lâhana kokuyordu. Portmantonun üzerindeki tepsiye bir göz attı. Kendisi için bir şey gelmemişti. Mektup beklemenin yersiz olduğunu bildiği halde, yine de umutlanmaktan kendini alamıyordu. Canı sıkılmıştı : Bir mektup yazabilirdi Rosemary pekâlâ! Ondan en son dört gün önce haber almıştı. Sonra, dergilere göndermiş olduğu birkaç şiiri de vardı; bunlar da henüz iade edilmemişti. Hayatı yaşanabilecek hale getiren tek şey, akşamları eve döndüğünde kendisini bekleyen bir mektubun olmasıydı.</p>

  <p>Holün sol tarafında hiç kullanılmayan bir oda vardı. Sonra merdivenler geliyordu. Hol, daha doğrusu koridor, nihayet mutfağa ve kendine has bir dokunulmazlık taşıyan, Bayan Wisbeach’ın işgal ettiği kısma açılıyordu. Gordon merdivenlere yönelirken, koridorun sonundaki kapı aralandı, ve bu aralıktan Bayan Wisbeach’ın suratı göründü, içeri girene.şüpheli bir bakış fırlattıktan sonra hemen kayboldu yine. Bu eve girip çıkarken gözetlenmemek imkânsızdı. Bayan Wisbeach’in, kiracılarından niçin şüphelendiği pek kolay açıklanamazdı. Yukarıya kadın arkadaş çıkarılmasından korkuyordu belki de. Bayan Wisbeach, pansiyon işleten o saygıdeğer hanımlardandı. Kırk-beş yaşlarında, tıknaz fakat çevik ve çok mütecessis bir kadındı. Güzel kır saçları, ve durumundan daima şikâyet eden bir hali vardı.</p>

  <p>Gordon dar merdivenleri çıkmak üzereyken birden durakladı. Yukarıdan gür bir sesin «Kim Korkar Hain Kurttan?» şarkısını söylediği duyuluyordu. Sonra, otuz yedi - otuz sekiz yaşlarında, çok şişman bir adam dans edercesine merdivenlerden inmeye başladı. Güzel, gri bir elbise, ve sarı ayakkaplar giymiş, başına geniş kenarlı bir şapka oturtmuştu. Mavi paltosuna ise hiç diyecek yoktu. Flaxman’di bu; ilk kattaki kiracılardan. Saba Melikesi Tuvalet Eşyası şirketinin satış mümessiliydi. Gordon’u, portakal rengi eldiveniyle selâmladı.</p>

  <p>Neşe içinde, «merhaba ahbap!« diye bağırdı. «Nasılsın?»</p>

  <p>«Berbat» dedi Gordon kısaca.</p>

  <p>Flaxman onun yanına geldi; kolunu şefkatle Gordon’un omuzuna attı.</p>

  <p>«Boş veer, neşelenmeye bak! Nedir bu halin? canlı cenazeye dönmüşsün. Bak : şimdi Crichton’a gidiyorum ben, sen de gel.»</p>

  <p>«Gelemem. Çalışmam gerek.»</p>

  <p>«Saçmalama! Odana tıkılıp kalmanın ne mânâsı var şimdi. Gel Crichton’a gidelim birlikte, eğleniriz.»</p>

  <p>Gordon, Flaxman’ın kolunu itti. Bütün ufak-tefek insanlar gibi dokunulmaktan hoşlanmazdı. Gerçekten de çok şişmandı şu Flaxman. Ama yine de bütün diğer şişman insanlar gibi, o da «şişman» kelimesini kullanmaktan şiddetle kaçınırdı. Onun, kendisini tarif etmekte kullandığı kelime, sadece «tıknaz» dı.</p>

  <p>Flaxman şimdilik karısından ayrı yaşamaktaydı. Bir süre önce, Saba Melikesi Tuvalet Eşyası şirketi, bütün memurlarına otuz sterlin’lik bir zam yapmış; aynı zamanda Flaxman ve iki arkadaşını, yeni çıkardığı Seksapel rujunu Fransız firmalarına tanıtmak üzere Paris’e göndermişti. Bu zamdan, karısına söz-etmenin pek gerekli olmadığını düşünmüştü Flaxman. Paris’te hayatın tadını öylesine çıkarmıştı ki, bugün bile, (yani seyahatten üç ay sonra) oradan sözederken ağzının suları akıyordu. Gordon’a Paris hakkında neler anlatmamıştı ki.. Otuz sterlin ve Paris’te on gün!. Fakat ne yazık ki bir yerlerden öğrenmişti karısı durumu: eve döndüğünde kıyamet koptu. Karısı; on dört yıldır kullandıkları ve kendilerine evlenme hediyesi olarak verilmiş kristal bir şarap sürahisiyle başını yardı Flaxman’ın. Sonra çocukları da yanına alarak annesinin evine gitti. İşte Flaxman’ın Willowbed’deki sürgün hayatı böyle başlamıştı. Fakat şişman adam, duruma hiç de üzülüyor sayılmazdı. Boş ver bu da geçer, diyordu. Daha önce kaç kere oldu böyle.</p>

  <p>«Hadi be ahbap!» diye ısrar etmekte, devam ediyordu. «Senin mâneviyatını düzeltmek için ne lâzım, biliyor musun? Bir kız! Evet, bir kıza ihtiyacın var senin.. Gel de birahanedeki yeni kızı bir gör. Müthiş bir şey!»</p>

  <p>«Şimdi anlaşılıyor neden bu kadar süslendiğin.. » dedi Gordon, Flaxman’ın sarı eldivenlerine bakarak.</p>

  <p>«Ne sandın ya? Tabii! Ama şahane bir sarışın! Bir görsen!.»</p>

  <p>Flaxman dudaklarını şapırdattı. Bir an onunla gitmek için büyük bir arzuya kapılmıştı Gordon : Bir bardak bira, ne güzel olurdu! Ama ne yazık ki parası yoktu. Diğer insanların sırtından geçinmek ise hiç hoşuna gitmezdi.</p>

  <p>«Beni rahat bırak Allahaşkına!» dedi, ve sonra bir kere bile arkasına bakmadan merdivenleri çıkmaya başladı.</p>

  <p>Bunun üzerine Flaxman, küskün bir tavırla kapıya yöneldi.</p>

  <p>Bugünlerde hep böyle ters davranışlarda bulunduğunun farkındaydı Gordon : Herkesle dostluk bağlarını koparmaktaydı. Tabii yine para vardı işin içinde! Cebinde para olmadıkça ne arkadaşlık kurabilirdin, ne de dostlarına iyi davranabilirdin. Hattâ gerekli medeni davranışlarda bile bulunamazdın parasız. Ansızın derin bir kendine acıma duygusuyle sarsıldı. Crichton’daki o sevimli birahanede olmak isterdi şimdi : o güzelim bira kokusu; ılık, parlak ışıklar; neşe dolu sesler; tezgâhın üzerindeki bardaklar.. Para, para! Karanlık, pis merdivenleri çıkmaya devam etti. Üst kattaki soğuk, yalnız odası onu bekliyordu.</p>

  <p>ikinci katta Lorenheim diye birisi oturmaktaydı. Esmer, sıska, kertenkeleye benzeyen, yaşı ve ırkı belirsiz bir yaratıktı bu adam. Elektrik süpürgelerine müşteri bularak haftada otuz beş şilin kazanmaktaydı. Lorenheim’ın kapısı önünden daima hızla geçerdi Gordon. Zira bu adam, hayatta bir tek arkadaşı olmayan tiplerdendi, ve o yüzden herkesle sohbet etmek için fırsat kollardı. Öylesine bir yalnızlık içindeydi ki Lorenheim; eğer kapısı önünde adımlarınızı biraz yavaşlatsanız, hemen üzerinize atılıp sizi içeri sürüklemesi ve şimdiye kadar baştan çıkarmış olduğu kızlar ve ağzının payını vermiş olduğu patronlarla ilgili bitmez-tükenmez hikâyelerini anlatmaya başlaması işten değildi, üstelik, bütün diğerlerinden daha soğuk ve pisti odası : her yer, ekmek kırıntılarıyle doluydu. Bir kiracı daha vardı evde : Geceleri işe giden bir mühendis.. Gordon’un binde bir karşılaştığı, iriyan, soluk benizli, başından şapkası hiç eksik olmayan bir adamdı bu.</p>

  <p>Karanlık odasına girdiğinde, Gordon el yordamıyle gaz lâmbasını buldu ve yaktı. Oda orta büyüklükteydi. Ne bir perdeyle ikiye ayrılacak kadar geniş ve ne de bir tek gaz lâmbasıyle biraz olsun ısınabilecek kadar küçük.. Çatı katındaki bir odada neler, bulunabilirse onlar vardı burada: tek kişilik bir yatak, kahverengi yer döşemeleri, el ve yüz yıkamak için bir leğen ve su testisi.. Pencerenin kenarında ise üzeri yeşil sırlı saksı içinde, hiç de canlı görünmeyen bir kılıç çiçeği...</p>

  <p>Pencerenin hemen bitişiğinde, duvara dayalı, üzerine mürekkep lekeleriyle dolu yeşil bir örtü örtülmüş bir mutfak masası bulunmaktaydı. Gordon’un yazı masası buydu işte. Onu, uzun mücadelelerden sonra Bayan Wisbeach’den temin edebilmişti. Ama yine de mücadele bitmiş sayılmazdı : Gordon katiyen masasına el sürülmemesini istiyordu, üzeri karmakarışıktı : yazılmış, karalanmış, sonra yeniden yazılmış belki iki yüz tabaka kâğıt.. Sadece Gordon’un içinden çıkabileceği bir arapsaçı.. Bu masanın üzerindeki herşey kalın bir toz tabakasıyla kaplıydı; birkaç tane de içi izmarit dolu küçük kül tablası göze çarpmaktaydı. Köşede duran bir iki kitap dışında, Gordon’un kişiliğinin bir parçasıydı bu masa.</p>

  <p>Çok soğuktu. Gordon gaz lâmbasını kaldırıp salladı : ancak birkaç saatlik yedek gaz kalmıştı içinde. Gözü birden yeşil sırlı saksısı içindeki kılıç çiçeğine takıldı: Bir âlemdi bu çiçek! Sadece yedi yaprağı vardı, ve yeni bir yaprak çıkardığını da hiç hatırlamıyordu onun Gordon. Bu çiçeğe karşı bir çeşit gizli düşmanlık beslemekteydi; birkaç defa öldürmeye kalkışmıştı: Su vermemiş, gövdesine sigara izmaritleri bastırmış, hattâ birkaç kere de toprağına tuz karıştırmıştı. Fakat bu Allahın belâsı şeyler birtürlü ölmek bilmiyorlar, en kötü şartlar altında bile soluk ve hastalıklı da olsa hayatiyet göstermekte devam ediyorlardı. Yaklaştı, ve gazlı ellerini çiçeğin yapraklarına sildi.</p>

  <p>Tam o sırada merdivenlerden Bayan Wisbeach’-in cırlak sesi duyuldu :</p>

  <p>«Bay Com-stock!»</p>

  <p>Gordon kapıya gitti ve «efendim?» diye seslendi aşağıya.</p>

  <p>«Yemeğiniz sizi bekliyor. Aşağı gelip yeseniz de, ben de bulaşıkları yıkamakta gecikmesem.»</p>

  <p>Gordon aşağı indi. Yemek odası birinci kattaydı. Arka tarafta, Flaxman’ın odasının karşısında.. Soğuk ve havasız bir yerdi, en güneşli günlerde bile iyi aydınlanmazdı. Burada, Gordon’un sayısını tam olarak tespit edemediği kadar çok kılıç çiçeği vardı. Masaların üzerinde, yerlerde, pencere içlerinde; her yerde bunlardan bir veya birkaç tane bulunmaktaydı. Odanın alacakaranlığında ve etrafınızdaki bu çiçeklerle, kendinizi güneşsiz bir akvaryum içindeymiş gibi duyguya kaptırmanız mümkündü.</p>

  <p>Gaz lâmbasından dökülen ışığın çevrelediği masanın üzerinde, gerçekten de onu beklemekteydi yemek. Sırtını şömineye dönerek oturdu (şöminede ateş yerine bir kılıç çiçeği bulunmaktaydı) ve soğuk et, tereyağı, (ancak bir fare kapanına konulabilecek büyüklükteki) bir parça peynir ve turşudan meydana gelen akşam yemeğini yedi. Üzerine de bir bardak soğuk fakat küf kokulu su içti.</p>

  <p>Odasına döndüğünde, gaz lâmbası oldukça kızmıştı; üzerinde bir cezve suyu kaynatabilecek kadar., işte şimdi akşamın en Önemli olayı cereyan edecekti : evsahibesinin odalarda pişirilmesini kesinlikle yasaklamış olduğu bir bardak çay.. Gordon hemen her akşam, büyük bir ihtiyatla kendisine bir bardak çay demlerdi. Bayan Wisbeach, akşam yemeklerinde kiracılarına çay vermek zahmetine katlanmıyor; üstelik odalarda pişirilmesine de çok kızıyordu. Varsın kızsın!</p>

  <p>Masasının üzerindeki karışıklığa tiksintiyle baktı. Çalışmak istemiyordu bu gece. Bir bardak çay içer, ne kadar sigarası kalmışsa onları tüttürür ve. sonra da Kral Lear ya da Şerlok Holmes’i okurdu. Kitapları, çalar-saatin yanında, rafta durmaktaydı: Shakespeare, Şerlok Holmes, Villon’un şiirleri, Roderick Random, Les Fleurs du Mal, birkaç da Fransız romanı.. Ancak bugünlerde Shakespeare ve Şerlok Holmes’den başka bir şey okuduğu yoktu.</p>

  <p>Gitti, kapıyı araladı, dinledi : Bayan Wisbeach’in hiç sesi duyulmuyordu. Ama yine de çok dikkatli olmak gerekti; usulca yukarı çıkıp, insanı suçüstü yakalayabilirdi. Odalarda çay pişirmek, eve kadın getirmek kadar büyük bir suçtu bu pansiyonda. Kapıyı yavaşça kapattıktan sonra, yatağın altındaki bavulunu açtı, içinden küçük bir çaydanlık, ufacık bir ibrik, bir paket ucuz çay, bir bardak ve bir kutu da süt tozu çıkardı. Bunların hepsi, gürültü çıkarmasın diye gazete kâğıdına sarılmıştı.</p>

  <p>Sonra, her akşamki çay demleme işlemine başladı. Önce ibriği yarısına kadar suyla doldurup, gaz lâmbasının üzerine yerleştirdi. Arkadan, bir parça gazete kâğıdı ayırdı. Dün akşamki çay kalıntıları hâlâ çaydanlığın içindeydi. Onları gazete kâğıdının içine döktü, ve. kâğıdı top haline getirdi. Şimdi bunları aşağı indirmek gerekiyordu. Bu, daima işin en tehlikeli tarafıydı; suç delillerinin yokedilmesi..</p>

  <p>Tekrar kapıyı aralayıp, dinledi: hiç ses yok! Sadece.. sadece tâ aşağılardan gelen hafif bir takırtı.</p>

  <p>Bayan Wisbeach akşam bulaşıklarını yıkıyordu anlaşılan. Hemen harekete geçmeli!</p>

  <p>Suç delili elinde, ayaklarının ucuna basa basa aşağı inmeye başladı. Tuvalet ikinci kattaydı. Merdivenlerin ortasında bir daha durup dinledi: Bulaşık yıkamaya devam ediyordu Bayan Wisbeach.</p>

  <p>Herşey gayet iyi gidiyordu. Gordon hızla tuvalete daldı, ve suç delillerini tuvaletin içine attı. Sonra da hemen sifonu çekti. Odasına döndüğünde, çay, demlenmeye hazırdı.</p>

  <p>Oda biraz olsun ılınmıştı artık. Çay ve sigara da, kısa bir süre için hayatı daha yaşanılır bir hale getiriyordu. Sinirlerinin gevşediğini hissetti Gordon. Biraz çalışsa mıydı acaba? Aslında çalışması gerekiyordu. Bütün bir'akşamı boş geçirdikten sonra kendisini daima suçlu hissederdi. Yarı isteksiz bir halde iskemleyi masaya yaklaştırdı. Karmakarışıktı herşey! Kâğıtlara baktı : Yazılmış, karalanmış, yeniden yazılmış, sonra tekrar karalanmış.. Bu halleriyle, sayısız ameliyat geçirmiş ve birtürlü devâ bulamamış kanserlilere benziyordu bu kâğıtlar. Ancak, nisbeten temiz kısımlardaki elyazısı, gayet düzgündü; iyi öğrenim görmüş biri tarafından yazılmışa benziyordu. Büyük çabalar ve uzun çalışmalar sonucu, kendi kendine geliştirmişti bu elyazısını Gordon.</p>

  <p>Biraz olsun çalışabilirdi belki de. Kâğıtları karıştırdı. Dün üzerinde çalışmış olduğu o pasaj neredeydi acaba?. Tamamlandığında çok uzun bir şiir olacaktı bu : ikibin mısra kadar.. Adı, Londra Nimetleri idi; bu şehirde geçen bir günü konu olarak almıştı. Muazzam bir tasarıydı; aslında bol bol boş vakti bulunan insanların harcıydı böyle bir işe girişmek.. Gordon şiire başladığında bunu dikkate almamış, ancak iş işten geçtikten sonra durumu kavramıştı, iki yıl önce ne. kadar da büyük bir şevkle başlamıştı işe! Oysa şimdi.. Ama yine de böyle bir işin altından kalkabileceğini, daha doğrusu kalkması gerektiğini hissediyordu. Gerçekte çok büyük bir projeydi bu Gordon için. Bir türlü kopup ilerleyemiyor, sadece bir takım kopuk kopuk pasajlar meydana getirebiliyordu. Koskoca iki yıllık çalışmanın ürünü bunlardı işte : Birtürlü birleştirip, aralarında bir uyum sağlayamadığı kıtalar.. Tamamlanmış olarak nitelenebilecek beşyüz mısra ya var, ya yoktu, üstelik, bunlara bir şeyler eklemek, yeni mısralar yaratmak gücünü de kaybetmişti artık. Sadece şimdiye kadar yazmış olduklarını yeniden gözden geçiriyor, şurayı burayı karalayıp değiştiriyor, boş yere oyalanıyordu. Bu şiir, onun yarattığı bir şey olmaktan çıkmıştı artık; içiniden kurtulmaya çalıştığı bir lâbirent, bir kâbus halini almıştı.</p>

  <p>Diğerlerine gelince.. Bu iki yıl içinde birkaç kısa şiirden başka hiçbir şey meydana getirmemişti. Şiir yazılabilmesi için gereken huzura o kadar ender sahip olabiliyordu ki.. Gordon için «çalışmamak», olağan bir durum haline gelmişti. (Bütün insan türleri arasında, «çalışamıyorum» mâzeretine sık sık sığınan sadece sanatçıdır. Ama yine de, şunu kabul etmek gerekir ki; herhangi bir kişinin de çalışamadığı zamanlar vardır.) Para, evet yine para! Parasızlık; huzursuzluk demekti, endişe demekti, sigarasızlık ve hertürlü yoksulluk demekti. Fakat hepsinin üzerinde yalnızlık ve başarısızlık demekti. Yalnızlık içinde doğru dürüst bir eser verilemezdi. Daha şimdiden inanıyordu ki; Londra Nimetleri, istediği, tasarladığı gibi bir şiir olmayacaktı. Hattâ belki de., belki de hiç bitiremeyecekti onu. Bazı anlarda bu gerçeği kabul eder gibi oluyordu.</p>

  <p>Buna rağmen, daha doğrusu sırf bunun için işe devam ediyordu. Tutunulacak tek dalıydı onun bu şiir. Yoksulluğuna ve yalnızlığına karşı tek direnme aracı.. Sonra, bazan yaratma gücünün de yeniden canlandığını hissettiği anlar oluyordu. Sözgelişi, bu gece; şu iki sigarayı tüttürdükten sonra.. Ciğerleri ve kafası dumanlı, acı gerçeklerle dolu bu dünyadan kendisini sıyırmış, sadece şiir mısralarının bulunduğu bir âleme dalmıştı. Kelimeler belirleniyor ve dengeli bir biçimde dizilmeye başlıyorlardı...</p>

  <p>Birden aşağıdaki odalardan birinin kapısının şiddetle vurulduğunu işitti. Daldığı âlemden, gerçek dünyaya uyanmıştı ansızın : Posta! Londra Nimetleri unutulmuştu.</p>

  <p>Yüreği deli gibi çarpıyordu. Rosemary’den bir mektup.? Ayrıca, dergilere göndermiş olduğu şu iki şiir de vardı. Belki de onlara bir cevap.. Tam dört gündür yazmamıştı Rosemary. Onu bu kadar üzdüğünü bilseydi, herhalde hiç ihmâl etmezdi. Bu mektuplar ona çok şey ifade ediyordu; Rosemary’nin anlayamayacağı kadar çok şey.. Bunlar; kendisine, her-şeye rağmen yeryüzünde onunla ilgilenen birisinin bulunduğunu hatırlatan şeylerdi. Gönderdiği dergi tarafından şiirleri iade olunduğunda, durumu kurtaran, acılarını hafifleten yine onlardı. (Aslında şiirleri daima geri gönderilirdi. Sadece, arkadaşı Ravelston’un sahibi bulunduğu Antichrist yayınlardı onları.)</p>

  <p>Aşağıdan ayak sesleri geliyordu. Mektupları dağıtmakta daima ağırdan alırdı Bayan Wisbeach. Onları bir süre yoklar, kalınlıklarını inceler, nereden geldiklerini anlamaya çalışır, ışığa tutarak içindekileri okumak isterdi. Ancak bundan sonradır ki, mektup asıl sahibinin eline ulaşırdı. Sanki bir çeşit hak iddia ediyordu onlar üzerinde Bayan Wisbeach. Ee tabii, kendi evine gönderildiklerine göre, bu mektuplar biraz da ona ait sayılmaz mıydı? Eğer sokak kapısına gidip, mektuplarınızı kendiniz alacak olursanız, ev sahibesinin hiç de hoşuna gitmezdi bu. Ne var ki, onları dağıtmak için merdivenleri tırmanmakla büyük bir zahmete katlanıyormuş hissini uyandırmaktan da geri kalmazdı : önce ayak seslerinin gayet yavaş yaklaştığını işitirdiniz; sonra da (eğer size bir mektup varsa tabii) Bayan Wisbeach’in kapınızın önünde derin derin soluduğunu hissederdiniz. Bu, Bayan Wisbeach’in, mektubunuzu size vermek uğrunda nelere katlandığını anlatmak içindi. Nihayet şikâyet dolu bir iç çekmeden sonra mektubunuz kapının altından atılırdı.</p>

  <p>Bayan Wisbeach merdivenlerden çıkmaktaydı. Gordon, nefes almaktan bile çekinerek dinledi : Ayak sesleri birinci katta duraklamıştı. Flaxman’a bir mektup.. Bu sefer ikinci kattaydı ayak sesleri. Mühendise bir mektup.. Gordon’un yüreği göğsünü delecekmişçesine çarpıyordu. Bir mektup, Tanrım yalvarırım sana, bir mektup! Ayak sesleri artıyor. Yukarıya doğru mu, yoksa aşağıya doğru mu? Hayır, hayır! Bayan Wisbeach yeniden aşağı iniyordu. Kendisine hiç mektup yoktu..</p>

  <p>Kalemi yeniden eline aldı. Bir harekette bulunmuş olmak için.. Rosemary yazmamıştı demek! Ah, zalim kız! Çalışmak için en ufak bir gücü kalmamıştı artık. Daha beş dakika önce, şiiri canlı bir varlık gibi görünüyordu gözüne; oysa şimdi dünyanın en saçma sapan karalamasından başka bir şey değildi. Sinirli bir hareketle dağınık kâğıtları biraraya topladı, ve bir yığın halinde, masanın karşı ucuna itti. Artık görmeye bile tahammülü yoktu onları.</p>

  <p>Ayağa kalktı. Yatmak için çok erkendi daha; hem canı uyumak da istemiyordu. Biraz gezip tozmak, eğlenmek arzusuyla yanıyordu. Şöyle ucuz, basit tarafından.. Sir sinema, bir paket sigara, bira.. Faydasız! Buniarı yapabilecek parası yoktu. En iyisi Kral Lear’i okumak ve bu maddeci, çürümüş modern dünyayı unutmaktı. Fakat nedense Kral Lear yerine Şerlok Holmes’in Maceralarını aldı raftan. Kitapları arasında en sevdiği buydu; okuya okuya ezberlemişti onu. Lâmbadaki gaz azalıyor, oda gittikçe soğuyordu. Yatağın örtüsünü alıp bacaklarına sardı, sonra okumak üzere oturdu. Sağ dirseği masanın üzerinde, elleri ısınsın diye koltukaltlarına sokulmuş, Benekli Kuşağın Esrarı’nı okumaya başladı. Gaz lâmbasının alevi iyice zayıflamış, bir mum ışığı halini almıştı...</p>

  <p>Aşağıda, Bayan Wisbeach’in katından saatin on buçuğu çaldığı duyuldu. Geceleri hep duyulurdu bu saatin sesi.. Ding-dong, ding-dong! Birden, zamanın uğursuz ilerleyişini hatırlatan, rafın üzerindeki kendi çalar-saatinin tik-taklarını farketti Gordon. Çevresine bakındı. Bir akşam daha geçmişti; boş yere.. Saatler, günler, yıllar hızla akıp gidiyordu. Geceler birbirini kovalıyor, hiçbir şey değişmiyordu : Soğuk, yalnız oda; kadınsız yatak; toz, pislik, sigara izmaritleri; kılıç çiçeği yaprakları.. Otuz yaşına geliyordu.</p>

  <p>Lâmba, belli belirsiz, hıçkırığa benzer bir ses çıkarttıktan sonra sönüverdi. Gordon oturduğu yerden kalkıp, örtüyü yatağın üzerine fırlattı. Oda daha soğumadan yatmalı en iyisi. Fakat bir dakika! Yarın işe</p>

  <p>yetişmek gerek... önce saati kurup, çalarını ayarlamalı..</p>

  <p>Ancak biraz vakit geçtikten sonra soyunacak gücü bulabildi kendinde. Belki bir çeyrek saat kadar, elleri başının altında kenetlenmiş, tamamen giyinik yattı. Tavanda, Avustralya haritasına benzeyen bir çatlak vardı.. Yattığı yerden, ayakkaplarını ve çoraplarını çıkartmaya çalıştı; sonra bir ayağını kaldırıp baktı : Küçük, ince bir ayak., aynı elleri gibi., üstelik kir içinde.. On gündür hiç yıkanmamış olduğunu hatırladı. Ayağının kirinden utanarak doğruldu, oturdu. Elbiselerini yere fırlatarak soyundu ve yatağa girdi hemen. Tir-tir titreyerek yorgana sarıldı. Çıplaktı. Her zaman çıplak yatardı. Son pijaması da giyilmeyecek bir hale geleli bir yıldan fazla olmuştu zira.</p>

  <p>Zemin kattaki saat, on biri çaldı. Yatak ısınmaya başlamıştı artık. Gordon o gün öğleden sonra başladığı şiiri hatırladı. Fısıldayarak tekrarladı :</p>

  <p><i>Birden ürpertici bir rüzgâr eser</i></p>

  <p><i>Eğilir kavaklar, çıplak ağaçlar</i></p>

  <p><i>Ve bacaların kara bulutları</i></p>

  <p><i>Yerlere eğilirler; rüzgârın kamçıları önünde,</i></p>

  <p><i>Yırtılan duvar ilânları acıyla çırpınır.</i></p>

  <p>Şiir! Ne boş şey! Tıpkı kendi hayatının, kendi otuz senesinin boşluğu, beyhûdeliği gibi...</p>

  <p>Saat geceyarısını çaldı. Gordon büzülmekten vazgeçip, bacaklarını uzattı. Yatak iyice ısınmıştı. Willowbed Yoluna paralel bir sokaktan geçen bir otomobilin ışıkları, pancurların arasından odaya girdi ve duvara, penceredeki çiçeğin gölgesini yansıttı. Yaprakları, Agamemnon’un kılıcına benzeyen...</p>
</body>
</html>
