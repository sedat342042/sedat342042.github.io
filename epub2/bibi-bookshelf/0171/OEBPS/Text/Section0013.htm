<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Ümit Çiçeği</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 id="calibre_pb_6"><a id="bookmark6"></a>11</h1>

  <p>İlkbaharın geldiğini pek farketmemişti Gordon. Zira Lambeth mahallesinde bunu anlamak kolay değildi. Ne var ki, günler gitgide uzamış, güneş zaman zaman ılık yüzünü gösterir olmuştu. Eğer dikkat edilecek olursa, ağaçların da tomurcuklanmaya başladığı görülebilirdi. Bir de ilgi çekici bir şey olmuş; Gordon’un tavanarasındaki kılıç çiçeği ölmemiş, sadece kuruyan yapraklarını dökerek yeniden hayata dönmüştü.</p>

  <p>Gordon, Cheeseman’ın kitabevine gireli üç ay olmuştu artık. Bu monoton, sıkıcı iş, hâlâ tatmin edebiliyordu onu. Kitapların sayısı bine ulaşmıştı; haftada bir sterlin net kâr bırakmaktaydı kitaplık. Durumundan memnundu Bay Cheeseman. Ama Gordon’a karşı o şüpheci, işten pazarlıklı tutumunu terketmemişti. istiyordu ki, yardımcısı bir gün şöyle zilzurna sarhoş olup işi assın, o da Gordon’u (ücretinden indirim yaparak) büyük bir zevkle cezalandırsın. Ama böyle bir şey olacağa benzemiyordu hiç. Nedense, artık canı içki çekmiyordu Gordon’un; hattâ cebinde parası varken bile bira içmek istemiyordu. En iyisi çay.. Bütün istek ve ihtiyaçları gitgide azalmaktaydı; öyle ki, haftada otuz şilin’le gayet rahat geçiniyordu. Hattâ haftada iki sterlin aldığı eski günlerden çok daha iyi bir şekilde.. Bu otuz şilinle neler yapmıyordu ki: oda kirasını ödüyor, çamaşırlarını yıkatıyor, yemek yiyor (pastırma, ekmek, peynir sadece), sigara içiyor, gaz ve kömür alıyordu. Bazan bir sinemaya gidebilecek kadar para arttığı da olmuyor değildi. Bu istisna dışında her akşam odasındaydı. Eğer kömür varsa ocağın başında, yoksa yatakta.. Bir elinde sigarası, bir elinde çay bardağı okuyordu, hep okuyordu. Ne bulursa.. Ve artık bütün buldukları da iki peni’lik haftalık gazetelerden ibaretti. Düzineyle alıp getiriyordu onları dükkândan. Çoğu, günü geçmiş, eski şeylerdi; Bay Cheeseman’e amcasından kalan şeyler.. Aralarında yirmi sene önceki tarihi taşıyanlar bile vardı.</p>

  <p>Rosemary’yi haftalardan beri görmemişti. Kız, ona birkaç kere yazmış, sonra nedense birden kesivermişti mektuplarını, Julia’dan da bir mektup almıştı. Aile içindeki son değişiklikleri haber veriyordu: Angela Teyze, kış boyunca birkaç kere soğuk algınlığı geçirmişti; Walter Amca ise yine böbreklerinden şikâyetçiydi. Bu mektupların hiçbirine cevap vermedi Gordon. Mümkün olsa, bu insanların varlığını bile unutmak istiyordu. Kimsenin şefkat ve ilgisine ihtiyacı yoktu. Hattâ Rosemary’ninkine bile..</p>

  <p>Bir gün, dükkânda işçi kızlardan biri için bir kitap aramaktaydı ki, göz ucuyle birisinin kapıdan girdiğini farketti.</p>

  <p>«Romantik bir şey istiyorum demiştiniz, değil mi?» dedi işçi kıza.</p>

  <p>«Evet, lütfen.»</p>

  <p>Kıza uygun bir kitap bulup verdi. Az önce gelenin kim olduğunu anlamak için dönüp baktı: Rosemary! Hiç ummadığı halde heyecanlanmıştı Gordon. Sesini çıkartmadan bekliyordu Rosemary. Yüzü çok solgun ve endişeliydi. Umulmadık bir şeyler olmuştu galiba.</p>

  <p>Oturup, müşterinin kitabını listeye kaydetmeye çalıştı. Fakat elleri öylesine titriyordu ki, bunu zar zor başarabildi. Kız gider gitmez Rosemary’ye döndü Gordon. Ayakta onu seyretmekteydi: Gordon’u uzun zamandan beri böyle günışığında görmemişti: Üstü-başı dökülen, zayıf yüzlü, uçuk benizli bir adam.. Son birkaç ay içinde yaşlanıvermişti birden; en azından otuzbeş gösteriyordu. Fakat nedense Rosemary de pek formunda değildi o gün: eski neşeli halinden eser yoktu. Hiç şüphesiz, tatsız bir şeyler olmuştu.</p>

  <p>Kızın arkasından kapıyı kapattı Gordon.</p>

  <p>«Hiç beklemiyordum seni» dedi.</p>

  <p>«Seni görmek zorundayım. İşyerinden izin alıp çıktım. Hasta olduğumu söyledim onlara.»</p>

  <p>«Pek iyi görünmüyorsun. Gel, otur şuraya.»</p>

  <p>Dükkânda bir tek iskemle vardı. Oraya oturdu Rosemary.</p>

  <p>«Gordon, çok kötü bir şey..»</p>

  <p>«Ne var? Ne oldu?»</p>

  <p>«Gebeyim.»</p>

  <p>«Ne..? Ne diyorsun?»</p>

  <p>Gordon’un dili tutulmuştu âdeta. Bir an, göğsüne müthiş bir darbe yemiş gibi hissetti kendini. Ve bu durumdaki her erkeğin sorduğu o aptalca soruyu yöneltti Rosemary’ye :</p>

  <p>«Emin misin bundan?»</p>

  <p>«Eminim. Çok, çok gecikti.. Bilsen ne günler, ne korkunç saatler yaşadım, ilâç aldım. Hep bekledim. Bekledim ki...»</p>

  <p>«Ahh, <i>Tanrım!</i> Bir bu eksikti. Ne budalaymışız biz! Böyle bir şey olabileceğini tahmin etmeliydik!»</p>

  <p>«Evet. Ama kabahat bende zannedersem. Ben...»</p>

  <p>«Kapat çeneni! Müşteri geliyor.»</p>

  <p>Şişman, çirkin bir kadındı bu. Ne tür bir kitap istediğine bir türlü karar veremiyordu. Nihayet, onu tatmin edecek bir şey bulup verdi Gordon.</p>

  <p>Kadın çıkar çıkmaz tekrar Rosemary’ye döndü:</p>

  <p>«Ne yapacağız şimdi?» diye çaresizlik içinde sordu.</p>

  <p>«Ahh, bilmiyorum ki.. Benimkiler duyarsa çok kötü. Hele annem.. Ahh, bunu düşünmek bile istemiyorum.»</p>

  <p>«Ailen umurumda bile değil. Onlardan başka düşünecek şey bulamadın mı!?»</p>

  <p>«Bana hep iyi davranmışlardır onlar. Fakat şimdi.. Böyle bir durum karşısında.?»</p>

  <p>Dükkânın içinde aşağı yukarı yürümeye başlanıştı Gordon. Bu beklenmedik haber korkutmuştu onu ama, yine, de durumun vahametini pek kavrayamamıştı henüz. Bir çocuk ha! Rosemary’nin dölyatağında büyümekte olan bir çocuk.. Bu düşünce, ona müthiş bir sıkıntı veriyordu. Onu bir canlı olarak düşünemiyordu, sadece bir belâ.. Ve daha şimdiden işin nereye varabileceğini görür gibiydi.</p>

  <p>«Herhalde evlenmemiz gerekecek» dedi kısaca.</p>

  <p>«Ben de., ben de bunu soracaktım senden.»</p>

  <p>«Tabii eğer istersen..»</p>

  <p>«Bu tamamen-sana bağlı. Böyle bir şeye zorlayamam seni. Kararı sana bırakıyorum.»</p>

  <p>«Fakat başka yolu yok ki bunun. Eğer bu çocuğu istiyorsan...»</p>

  <p>«Şart değil. Bir başka çare, daha var.»</p>

  <p>«Nasıl?»</p>

  <p>«Ahh, biliyorsun. Şirketteki kızlardan biri bana bir adres verdi. Sadece beş sterlin’e her şeyi hallediyorlarmış.»</p>

  <p>Bu son söz Gordon’u ayılttı. Birden çok önemli bir mesele karşısında olduklarını kavradı. ‘Çocuk’ kelimesi; kafasında yeni, bambaşka bir anlam kazanıyordu. Herhangi bir günlük dertten bahsetmiyorlardı; sözü edilen, her an büyüyen, gelişen bir canlı varlıktı. Kendisinden bir parça.. Rosemary’yle göz göze geldiler. Bir sevgi, anlayış, hoşgörü kıvılcımı.. Bir an için onunla bir tek vücut olduklarını düşündü Gordon. Sanki görünmeyen bir bağla birbirlerine sımsıkı bağlanmışlardı. Garip, çok garip bir duyguydu bu.</p>

  <p>«Hayır» dedi Gordon; «ne pahasına olursa olsun böyle bir şey yapmayacağız.»</p>

  <p>«Ama evlenmeden doğuramam bu çocuğu.»</p>

  <p>«Evleniriz öyleyse. Böyle korkunç bir şeye katiyen izin veremem.»</p>

  <p>Rosemary’ye yaklaştı, elini kızın karnına koydu. Orada bir yerlerde, gelişmekte olan bir canlı vardı. Kendi çocuğu..</p>

  <p>«Eğer evlenirsek, hayat tarzımı değiştirmem gerekecek» dedi düşünceli bir tavırla.</p>

  <p>«Bunu yapabilecek misin?»</p>

  <p>«Doğru-dürüst bir işe girmem gerek. New Albion’s belki alırlar yeniden.»</p>

  <p>içinden ılık bir şeylerin aktığını hissetti Rosemary. Bunu bekliyordu zaten; umutla bekliyordu. Ama yine de, Gordon’u buna kendisi zorlamış olmak istemedi:</p>

  <p>«Böyle bir şey istemedim ben senden. Sadece evlenmek.. çocuk yüzünden., bütün istediğim bu. Ama o demek değil ki, beni beslemek, geçindirmek zorundasın.»</p>

  <p>«Seni geçindiremeyecek olduktan sonra evlenmenin hiçbir mânâsı kalmaz.»</p>

  <p>Kucaklaştılar.</p>

  <p>Az sonra Rosemary gitmişti. Akşam veya yarın tekrar görüşeceklerdi. Tabii New Albion’un onu yeniden işe alabileceği pek kesin değildi ama, aradan biraz zaman geçmiş olduğu halde, yine de sözünde durabilirdi Bay Erskine. Ne çok da müşteri vardı bu akşam Yarabbim! Saat altı sularında, birden ışıkları söndürüp dükkânı kapattı Gordon ve çıkıp gitti. Oysa iki saat daha beklemesi gerekiyordu ama, duramamıştı; yalnız kalmak istiyordu. Kimbilir Bay Cheeseman ne kadar kızardı dükkânı kapalı bulunca! Fakat Gordon’un umurunda bile değildi şimdi bu.</p>

  <p>Lambeth yolundan yukarı doğru yöneldi. Hava ılıktı. Düşünmesi gerekiyordu. Ve bunu en iyi şekilde yürürken yapabilirdi. New Albion’a dönmek zorundaydı demek!.. Ya da Rosemary’yi kendi kaderiyle başbaşa bırakmak.. Başka hiçbir yolu yoktu bunun.</p>

  <p>Köşede, Westminster Köprüsü yolunda bir an durakladı. Karşıda, sokak lâmbalarının ışığında aydınlanan birkaç reklâm afişi asılıydı. Onlara uzun uzun baktı Gordon.</p>

  <p>Sonra yolu geçip güneye doğru yürüdü. Garip bir değişiklik olmuştu kendisinde: bir savaşın çıkıp, bu şehri, bu medeniyeti, bütün Batı dünyasını yok etmesini istemiyordu artık. Aylardan, hattâ yıllardan beri ilk defa istemiyordu böyle bir şeyin olmasını.</p>

  <p>Şimdiye kadar yaşamış olduğu hayatı, otuz senelik ömrünü düşünmeye çalıştı. Kendisini kandırmaya gerek yoktu: berbat, sefil, yapayalnız bir hayattı : bu. Otuz yıl yaşamış ve bu süre boyunca sefalet ve sıkıntıdan başka bir şey görmemişti. Fakat kendisi seçmişti böyle bir hayatı. Bunu istemişti ve almıştı da...</p>

  <p>Artık ne yapacağını biliyordu. Kesinlikle kararını vermişti. Bu mesele, çözüm yolunu da birlikte getirmişti zaten. Civarda bir telefon kulübesinin bulunduğunu gördü. Rosemary bu saatte yurtta olmalıydı. Elini cebine attı: evet; tam iki peni’si vardı. Onları delikten atıp, numarayı çevirdi.</p>

  <p>«Bayan Rosemary Waterlow orada mı acaba?»</p>

  <p>«Kim arıyor efendim?»</p>

  <p>«Comstock deyin lütfen.»</p>

  <p>«Bir dakika bekleyin.»</p>

  <p>Bekledi. Çok geçmeden Rosemary’nin sesi duyuldu :</p>

  <p>«Sen misin Gordon?»</p>

  <p>«Evet Rosemary. Kesin olarak verdim kararımı.»</p>

  <p>Rosemary’nin heyecanla soluduğunu hissetti Gordon.</p>

  <p>«New Albion’a döneceğim. Tabii eğer bana iş vermeye hâlâ niyetleri varsa.»</p>

  <p>«Ahh, Gordon! Ne kadar memnun oldum bilemezsin! Bana kızmıyorsun değil mi? Bu kararı vermeye ben zorlamadım seni.»</p>

  <p>«Tamam canım, üzme kendini. Yapabileceğim tek şey buydu zaten. Uzun uzun düşündüm. Yarın New Albion’a gidip görüşeceğim.»</p>

  <p>«Ahh Gordon, ne kadar iyi oldu bu!»</p>

  <p>«Dur bakalım! Ne diyeceklerini kesinlikle bilmiyoruz. Ama herhalde sözünü tutar Bay Erskine.»</p>

  <p>«Ondan eminim. Yalnız bir şey var Gordon: oraya temiz bir elbise giyip gidersin, değil mi canım? Çok şeyi değiştirir bu.»</p>

  <p>«Merak etme. En iyi elbisemi kurtaracağım rehinden. Ravelston’dan borç alırım.»</p>

  <p>«Niçin Ravelston’dan alacakmışsın? Ben veririm sana. Bir kenara koyduğum dört sterlin’im var. Şimdi onu postane kapanmadan tellerim sana. Yeni bir kravatla ayakkabıya da ihtiyacın olacak herhalde.. Gordon, bir de..»</p>

  <p>«Ne var?»</p>

  <p>«Saçını kestir lütfen, olmaz mı?»</p>

  <p>«Hiç merak etme. Tam bir işadamı kılığına bürüneceğim.»</p>

  <p>«Çok, çok teşekkür ederim sevgilim! Hadi iyi geceler! Postane kapanmadan şu parayı göndermeliyim sana.»</p>

  <p>«Tamam. İyi geceler.»</p>

  <p>«İyi şanslar Gordon!»</p>

  <p>Telefonu kapatıp kulübeden çıktı.</p>

  <p>Yürümeye başladı. İşte her şey olup bitmişti. Para-tanrısına karşı yürüttüğü savaş sona ermiş, yenilmişti. Her zamankinden daha hızlı yürümekte olduğunu farketti birden. Sanki bütün organları; kolları, bacakları, yüreği eskisinden daha hızlı çalışmaya başlamıştı. Garip bir duygu, bir gerilim' içindeydi. Yeni, yepyeni bir şeyler gelişiyor, bütün benliğini kaplıyordu.</p>

  <p>Evet; bir gerçeği, kaskatı bir gerçeği kabul etmek zorundaydı: her şey olup bittikten sonra, bütün hissettiği bir sevinç, bir rahatlamadan ibaret olmuştu. Nihayet hayatının bir dönemiyle bütün ilişkilerini kesiyordu. Açlıkla, soğukla, yalnızlıkla, pislikle.. Doğru dürüst bir hayata kavuşacaktı bundan böyle. Eski hayat felsefesi, ondan vazgeçer geçmez kötü bir hatıradan, sırtından silkip attığı bir yükten ibaret kalmıştı. Fakat hep sezmişti bunu: şuurunun derinliklerinde bir yerde, bir gün bunun böyle olacağı tahminini taşımıştı hep. Ve sadece Rosemary, ve onun karnında taşıdığı çocuk yüzünden değildi bu olanlar.. Er geç gerçekleşecek olan bir şeyi çabuklaştırmaya yaramışlardı; hepsi o kadar.. Yüreğinin gizli bir köşesinde daima arzulamıştı bunu. Bir gün yeniden hayata dönmeyi...</p>

  <p>Yaşadığı son iki seneyi düşündü. Ne kazanmıştı? Keder ve yalnızlıktan başka.. Paranın egemenliğine başkaldırmış, para dünyasının dışında yaşamaya kalkışmıştı. Paradan vazgeçmek, hayattan vazgeçmek demekti. Toplum dışı olmak.. Ve işte şimdi o topluma, yâni para dünyasına yeniden dönüyordu. Yarın sabah New Albion’a gidecekti. Saç sakal tıraşı olmuş, en iyi elbisesini ve pardesüsünü giymiş olarak.. Yeniden hayata dönüyordu. Bugünün sefil şairi, yarının zarif işadamı olacaktı.</p>

  <p>Adımlarını yavaşlattı. Otuz yaşındaydı ve saçları beyazlanmaya başlamıştı; ama yine de kendisini daha yeni erginleşmiş bir genç gibi hissediyordu. Sanki.. sanki çocukluktan az önce kurtulmuş, ve «adam olmuştu». Her insanoğlunun geçtiği bir kader çizgisini tekrarlıyormuş gibi bir duygu vardı içinde.</p>

  <p>Bir gün gelir, her kafası çalışan insan, paranın egemenliğine başkaldırır Ama geçicidir bu durum. Teslim olmak, er geç teslim olmak zaruridir. Zira sonu olmayan bir çatışmadır bu. Teslim olmak; paraya, dolayısıyle toplumun kurallarına başeğmek; insanın kendisiyle uzlaşması, iç huzuruna, barışa kavuşması demektir., işte Gordon’un da yaptığı bundan ibaretti.</p>

  <p>Evin yolunu tutmuştu, önünden geçtiği evlere şöyle bir göz attı. Bu pis, karanlık suratlı evlerin içinde yaşayan küçük insanları düşündü. Evet; uygarlığımız, Batı uygarlığı, belki ihtiras ve korku üzerine kurulmuştu. Ama bu küçük insanlar, yâni aşağı sınıflar, bu durumu çok daha soylu bir şekle dönüştürmesini biliyorlardı. Farkına bile varmaksızın.. Tül perdeleri arkasındaki insanlar; çocukları ve kırık dökük mobilyalarıyla.. Kılıç çiçekleriyle., düş ve gerçekleriyle.. paranın egemenliğine tâbi yaşamaktaydılar. Ama yine de kendilerine olan saygılarını muhafaza etmesini biliyorlardı. Memnundular hayatlarından. Belirli bir hayat standartları ve kendilerine göre kolay kolay yaralanmayan bir gururları, şerefleri vardı. Üstelik, yaşıyorlardı. Gerçekten yaşıyorlardı. Hayatın akışına uymuşlardı. Çocuk sahibi oluyorlardı. Azizlerin ve toplum dışı bütün güçlerin yapamadıkları bir şey...</p>

  <p>Kılıç çiçeği, hayat ağacıdır., diye düşündü birden; umut çiçeğidir.</p>

  <p>Vicisti, O Aspidistra!</p>
</body>
</html>
