<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Ümit Çiçeği</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>7</h1>

  <p>Evlerin bacalarından çıkan <i>dumanlar,</i> sâkin bir şekilde gökyüzüne doğru yükselmekteydi.</p>

  <p>Gordon, saat sekizi on geçe 27 numaralı otobüse yetişti. Caddeler, Pazar sabahının uykulu yalnızlığı içindeydiler hâlâ. Evlerin kapıları önünde beyaz süt şişeleri göze çarpmaktaydı. Cebinde ondört şilini vardı Gordon’un; bunun beş şilinini Julia’dan «borç» almıştı.</p>

  <p>Perşembe gecesi uğramıştı Julia’ya. Earls Court’da bir pansiyonda kalmaktaydı. Odası ikinci kattaydı; fakat arka cepheye baktığı halde Gordon’unki gibi berbat bir yer değildi. Gordon, Julia’yı daima pek cansıkıcı bulurdu, onu gidip daha sık görmesi gerektiğini her zaman düşündüğü halde, «borç almak» amacıyle yaptığı ziyaretler dışında hiç aramazdı ablasını.</p>

  <p>İçeri girdiğinde Julia hemen gaz sobasının önünde eğildi ve «sobayı yakayım» dedi. «Çay içersin değil mi?»</p>

  <p>Buz gibi soğuktu oda; bu akşam hiç soba yakıImamışa benziyordu. Yalnız olduğu zamanlar daima gazdan tasarruf ederdi Julia. Sobayı yakarken inceledi onu Gordon: Ne kadar da beyazlanmıştı saçları!</p>

  <p>«Koyu olsun çayın değil mi?» diye sordu Julia.</p>

  <p>Gordon, ayakta içti çayını. Ablasından bu «borç alma» işi ne zaman sona erecekti acaba? Hadi, hadi, söyle şunu da kurtul!</p>

  <p>«Şey, Julia.. Çok özür dilerim. Hiç böyle olsun istemiyorum ama...»</p>

  <p>«Söyle Gordon?» dedi sâkin bir sesle; ardından ne geleceğini biliyordu.</p>

  <p>«Bana., bana bir beş şilin borç verebilir misin acaba?»</p>

  <p>«Olur Gordon, bir bakayım.»</p>

  <p>Çamaşır dolabının dibindeki, eski, siyah deri çantasını çıkarttı. Şimdi onun ne düşünmekte olduğunu biliyordu Gordon. Kardeşine beş şilin «borç vermek» demek, Noel’de daha az hediye alabilmek demekti. Son yıllarda, Julia’nın hayatındaki en önemli olay olmuştu bu hediye alma işi: Noel’den bir süre önce, akşam çayhanede işi bittikten sonra mağazaları dolaşmaya başlar, çekişip pazarlık eder, hanım arkadaşlarının çok beğendiği ufak tefeklerden satın alırdı: Mendil saşeleri, mektup mahfazaları, çaydanlıklar, manikür takımları... Bütün yıl boyunca, şuna buna Noel ya da doğum günü hediyesi almak için mutlaka maaşından bir şeyler arttırırdı. Geçen Noel’de, bu fasıldan Gordon’a da bir hediye düşmüştü: John Drinkwater’ın yeşil maroken ciltli bir şiir kitabı.. (Sonra ikibuçuk şiline satmıştı bunu) Julia’nın verdiği beş şilini alır almaz yollandı Gordon. Acaba insan niçin zengin bir arkadaşından borç alamıyor da, yoksul bir akrabasından alabiliyordu? Tabii, aynı aileden olunca hiç de mesele değildi bu. Zavallı Julia!</p>

  <p>Otobüste, aklından bir hesap yaptı: gezi için yetecekti elindeki. Ya haftanın diğer günlerinde?.. Sigara alacak bir tek peni bile kalmıyordu. Fakat şimdi düşünmeye değmezdi bunlar, önemli olan, bugündü.</p>

  <p>Rosemary ile tam zamanında buluştular. Kızın en önemli meziyetlerinden biri de randevularına hiç geç kalmayışıydı. Sabahın bu saatinde bile gayet zarif ve güzel görünüyordu. Yine tertemiz giyinmişti her zamanki gibi, istasyonda onlardan başka pek kimse yoktu. Esnemekten nerdeyse çeneleri ayrılacak olan bir hamal, onlara Burnham’e nasıl gidebileceklerini anlattı. Az sonra batıya doğru yol alan üçüncü sınıf bir kompartımandaydılar. Londra gittikçe daha gerilerde kalıyor, şehir manzaralarının yerini tarlalar almaya başlıyordu. Hava çok durgun ve ılıktı; sonbahardan kalma bir gün.. Sislerin ardındaki güneşin varlığı daha şimdiden hissediliyordu. Rosemary ile Gordon aşırı bir sevinç içindeydiler. Londra dışına çıkmak, önlerinde koskoca bir günün uzandığını bilmek, onlarda derin bir heyecan uyandırmıştı. Aylardan, belki mevsimlerden beri Londra dışına adım atmamışlardı. Bu tren yolculuğu öylesine hoşlarına gitmişti ki, daha uzun sürmesini tercih ederlerdi.</p>

  <p>Slough’da indiler. Farnham’e kadar, üstü açık, kahverengiye boyalı bir otobüsle seyahat edeceklerdi. Pazar uykusundan daha pek uyanamamıştı Slouhg. Farnham’e vardıklarında, bu yolu hatırladı Rosemary: tekerlek izleriyle dolu bir toprak yoldan yürüyüp; küçük ağaçlarla süslü, yemyeşil bir alana çıkılıyordu. Sonra da Burnham Korusu.. Yapraklar bile kımıldamıyordu; öylesine durgundu hava. Sis içindeki ağaçlar birer hayaletti sanki. Her şey o kadar güzeldi ki. Gordon da, Rosemary de büyülenmişlerdi. Ama yine de, hiç değilse başlangıçta, bir yabancılık duymuşlar, her büyük şehir insanı gibi bu güzelliklere alışmakta güçlük çekmişlerdi. Gordon, daha önce yeraltında yaşıyormuş gibi hissetti kendini; nasılsa yerkabuğunu delip çıkmış, bilinmedik, büyüleyici bir âleme gelmişti. Karmakarışık duygular içindeydi. Yürürlerken, solgun yüzünü görmesin diye, Rosemary’nin arkasına geçmek ihtiyacını duymuştu. Zira burada her şey öylesine güzel ve tabiata yakındı ki...</p>

  <p>Yarım saatten beri yürüdükleri halde daha bir tek kişiye bile rastlamamışlardı. Londra’nın sadece yirmi mil dışında olduklarına inanmak oldukça güçtü.</p>

  <p>insanın, gerektiğinde yüzlerce mil yürüyebileceği günlerden biriydi. Yeniden yola indiklerinde, güneş, birden bulutların arasından çıkıverdi. Güneş ışığı altındaki tarlalar sapsarı uzanıyor, bütün tabiat yepyeni renklere boyanıyordu. Rosemary, Gordon’u elinden tutup onu kendisine çekti.</p>

  <p>«Ahh, ne güzel bir gün!»</p>

  <p>«Çok..»</p>

  <p>«Bak, bak! Şu tarladaki tavşanlara bak!»</p>

  <p>Gerçekten de birsürü tavşan vardı tarlanın karşı ucunda. Rosemary, Gordon’un kollarına atıldı. Çocuklar gibi, cinsiyet şuurundan uzak, kucaklaştılar. Rosemary’nin yüzünde, zamanın bıraktığı izleri kolaylıkla görebilmek mümkündü bu açık havada Gordon, onun şakağındaki üç beyaz tele baktı. Rosemary’nin bir parçası oldukları için onları bile sevdiğini hissetti.</p>

  <p>«Ne güzel burada seninle olmak! ikimizden başka kimsecikler yok! Ne iyi ettik geldiğimize!»</p>

  <p>«Ah Gordon, hem de bütün gün birlikte olacağız! üstelik hava da çok güzel! Şansımız varmış!»</p>

  <p>Kuru yaprakların, bakır renginde bir göle benzeyen diz boyu derinliğine dalmıştı Rosemary</p>

  <p>«Gordon, şu yapraklara bak! Günışığında altın gibi!»</p>

  <p>«Evet, aynı peri masallarındaki gibi.. Korkarım yakında Hârikalar ülkesinin Alis’i olacaksın. Ama aslında neye benziyor bu yapraklar, biliyor musun: Tam bir domates çorbasına., zira aynı renkteler.»</p>

  <p>«Ahh Gordon! Sen yok musun!»</p>

  <p>Kahkahalarla gülüyordu Rosemary. Gordon da katıldı ona; diz boyu yaprakların içinde elele yürüdüler.</p>

  <p>Çok eğleniyorlardı, mutluydular. Ağaçlık bölge- den çıkmışlardı artık. Anayolları takip etmedikçe pek vasıtaya rastlanmıyordu ama, birçok insanla karşılaşmak mümkündü şimdi. Birkaç villânın önünden geçtiler. Konuşa konuşa bir dört mil daha yürüdüler.</p>

  <p>Artık ayaklarının acımaya başladığını hissediyorlardı; üstelik çok da acıkmışlardı. İkisinin de kolunda saat yoktu ama, içinden geçtikleri bir köyde birahanelerin açılmış olduğunu görünce, saatin on ikiyi geçmiş olduğunu anladılar. Oldukça pis görünüşlü bir birahanenin önünde durakladılar; Gordon, içeri girmek fikrindeydi. Böyle bir yerde yemek, olsa olsa bir iki şilini geçmezdi. Fakat Rosemary beğenmemişti burasını. Daha iyi bir birahane bulma ümidiyle köyün diğer ucuna yürüdüler.</p>

  <p>Ne yazık ki, yemek yiyecek başka hiçbir yer yoktu bu köyde. Yollarına devam ettiler. Açık araziye çıkmışlardı. Ortalıkta bir tek ev bile görünmüyordu artık. Endişelenmeye başlamışlardı.- Saat ikiden sonra bütün birahaneler kapanır, aç kalırlardı. Bu korkuyla yüksek bir tepeyi hızla tırmandılar, öbür tarafta bir köy olabilirdi. Uzakta, aşağıda, yemyeşil bir nehir çağıldamaktaydı. Kıyısında birçok bina serpiştirilmişti: büyücek bir kasaba.. Onlar pek tahmin edememişlerdi ama, tabii ki Thames Nehriydi bu.</p>

  <p>«Allaha şükür!» dedi Gordon. «Burada birsürü birahane vardır, ilk rastladığımıza hemen dalalım!»</p>

  <p>«öyle yapacağız tabii. Açlıktan ölüyorum.»</p>

  <p>Ne var ki, yaklaştıklarında kasabayı garip bir sessizlik içinde buldular. Gordon, önce, herkesin ya kilisede olduğunu, ya da Pazar gününün verdiği bir sükûnet havası içinde bulunduklarını sanmıştı. Oysa tamamen metruk bir yerdi burası. Adı, Crickham-on Thames’di; sadece yaz mevsiminde insanlarla dolup taşar, kürek sporu meraklılarını cezbeder, sonra da derin bir kış uykusuna gömülürdü. Bütün kıyı, kayıkhaneler ve tek katlı, geniş taraçalı evlerle doluydu. Hepsi de boştu bunların; ortalıkta bir tek insan görünmüyordu, Nihayet; kıyıda, bir iskemle atmış oturan, şişman, kırmızı burunlu, bıyıkları salkım-saçak bir adama rastladılar. Ağır ağır birasını yudumlamaktaydı. Bir taraftan da balık tutmaya çalışıyordu.</p>

  <p>«Acaba nerede yemek yiyebiliriz?» diye sordu Gordon ona.</p>

  <p>Adam başını bile kaldırmadan cevap verdi:</p>

  <p>«Hiçbir yerde..»</p>

  <p>«Nasıl olur?! Bu koskoca kasabada bir tek birahanenin dahi bulunmadığını mı söylemek istiyorsunuz? Tâ Farnham’den geldik buralara.»</p>

  <p>Şişman adam hiç umursamaz göründü; gözünü oltasından ayırmamıştı.</p>

  <p>«Belki Ravenscroft Otel’de bir şeyler bulabilirsiniz,» dedi. «Yarım mil kadar ötededir. Eğer açıksa tabii..»</p>

  <p>«Saatiniz kaç acaba?» diye sordu Rosemary.</p>

  <p>«Biri on geçiyor.»</p>

  <p>Yeniden yola koyuldular. Bakalım açık mıydı Ravenscroft Oteli?, ileride bir köprü göze çarpıyordu. Ağız dolusu küfretti Gordon.</p>

  <p>«Çok aptallık ettik o köydeki birahaneye girmemekle!»</p>

  <p>«Oh, açlıktan ölüyorum. Acaba geri mi dönsek?»</p>

  <p>«İş işten geçti artık. Zannedersem, şu köprünün öteki ucunda olacak Ravenscroft Oteli. Açıksa yaşadık!»</p>

  <p>Güç belâ köprüye vardılar. Ayakları çok acıyordu. Ama aradıklarını bulmuşlardı nihayet! Köprünün öteki ucunda, büyücek, güzel görünüşlü bir otel duruyordu. üstelik kapalı da değildi. Hızla oraya doğru yürümeye başladılar. Fakat az sonra Rosemary duraklamıştı.</p>

  <p>«Çok pahalı bir yere benziyor» dedi.</p>

  <p>Gerçekten de öyleydi galiba. Gösterişli bir yapıydı; her tarafı beyaza boyanmış, gözaltcı bir şekilde dekore edilmişti. Yola bakan cephesinde, yaldızlı harflerin kapladığı bir tabelâ asılıydı :</p>

  <p>RAVENSCROFT HOTEL</p>

  <p>KOMPLE KAHVALTI - YEME*'' - ÇAY</p>

  <p>DANSİNG VE TENİS KORTU</p>

  <p>DÜĞÜN SALONU</p>

  <p>Oto-parkında pırıl pırıl iki spor araba park edilmişti. Gordon ürktü: cebindeki paranın değeri sıfırdı böyle bir yerde. Ama çok acıkmıştı. Rosemay onun koluna yapıştı.</p>

  <p>«Bize göre değil burası Gordon. Gitmeyelim.»</p>

  <p>«Ama bir şeyler yememiz gerek. Sonra hiçbir yer bulamaz, aç kalırız.»</p>

  <p>«Böyle yerlerde berbattır yemekler: soğuk etten başka bir şey bulunmaz, üstelik dünyanın parasını alırlar.»</p>

  <p>«Sadece peynirle bira ısmarlarız. Bunların fiatı her yerde aşağı yukarı aynıdır.»</p>

  <p>«Böyle bir yerde yapamayız bunu, mutlaka yemek yedirmeye kalkışırlar.»</p>

  <p>«Zorla değil ya! Peynir, ekmek ve bira ısmarlarız sadece. Merak etme!»</p>

  <p>Kararlı bir şekilde içeri girdiler. Peynir, ekmek ve bira ısmarlayacaklardı sadece. Fakat girer girmez lüks, pahalı bir atmosferle karşılaştılar. Çiçek, rutubet ve şarap karışımı bir koku sinmişti bütün koridora. Gordon’un gözü yılmıştı: bilirdi böyle yerleri. Bu gibi lokantalarda insan mutlaka hakarete uğrar, ya da kazıklanırdı. Rosemary ise iyice sokulmuştu ona; kızcağız da ürkmüştü anlaşılan, üzerinde «Salon» yazılı bir kapıyle karşılaştılar; açıp içeri girdiklerinde, geniş, gayet lüks bir şekilde döşenmiş, kadife koltuklu bir yemek salonundaydılar. Oysa sadece bir bar-amerikanla karşılaşacaklarını ummuşlardı zavallılar. Masaların üzerindeki bütün kül tablaları White Horse viskisini reklâm etmekteydi. Ve bir köşede de, dışarıda gördükleri arabaların sahipleri oturuyordu: iki şişman, dazlak kafalı adam, ve aşırı bir şekilde, boyanmış ve giyinmiş iki genç kadın..</p>

  <p>Gordon ile Rosemary, kapıda öylece kalakalmışlardı. Masadakiler, o yüksek sınıfa has küçümser bakışlarla onları süzmekteydiler. Sadece peynir, ekmek ve bira ısmarlamak hususundaki o kesin kararlarından eser kalmamıştı. Böyle bir yerde bunu yapmaya imkân yoktu. Garson, durumlarını hemen sezininlemişti sanki: onları kaçırmamak için derhal yaklaştı</p>

  <p>«Buyrun efendim.»</p>

  <p>Hadi, sıkıysa ‘bira ve peynir, ekmek’ de bakalım şimdi! Hiç yolu yok, ‘yemek’ yiyeceklerdi. Gordon elini cebine attı; parasının hâlâ yerinde durup durmadığından emin olmak istercesine.. Garsonun bakışları, onun bu hareketini takip etmişti. Bütün cesaretini toplayarak, kendinden emin bir tavırla konuşmaya çalıştı:</p>

  <p>«Yemek istiyoruz, lütfen.»</p>

  <p>«Buyrun efendim, bu taraftan.»</p>

  <p>Garson, siyah saçlı, ince yüzlü bir delikanlıydı. Elbisesi mükemmeldi; ama yine de, sanki bu elbiseyi üzerinden pek. çıkartmıyormuş gibi, temiz görünüşlü bir hali yoktu smokininin. Rosemary ile Gordon büyük bir teslimiyet içinde onu takip ettiler. Salonun arka kısmına gelmişlerdi. Bir yeşil sahaya bakıyordu burası. Yeşil camlar ardından nehri görmek mümkündü. Pencere boyunca uzanan bir serdeki türlü türlü yeşillik bu dekoru tamamlamaktaydı.'Burası yazın hiç de fena bir yer olmayabilirdi ama, şimdi bir hayli soğuk ve kasvetliydi.</p>

  <p>Oturur oturmaz, elinde ufacık harflerle basılmış bir yemek listesi, başlarına dikildi garson. Onu Gordon’a uzattıktan sonra, (cebinizde pek para bulunmadığını bilen bütün diğer garsonlar gibi) tehdit edici bir tavırla ellerini kavuşturup bekledi. Gordon’un yüreği ağzına gelmişti: fiks-menü varsa yandık! Sâkin görünmeye çalışarak listeyi gözden geçirdi. Tanrıya bin şükür! Yoktu öyle bir şey. Listedeki en ucuz yemek, söğüş ve salataydı. Bir şilin, altı peni..</p>

  <p>Çekingen bir sesle, «Söğüş istiyoruz» diyebildi.</p>

  <p>Garson hafifçe kaşlarını kaldırmıştı.</p>

  <p>«Sadece söğüş mü efendim?» diye sordu.</p>

  <p>«Evet, hiç değilse şimdilik.»</p>

  <p>«Fakat başka hiçbir şey yemeyecek misiniz, efendim?»</p>

  <p>«Bir de., bir de ekmek getirin bize; sonra tere-yağ da tabii..»</p>

  <p>«Çorbayla başlamak istemez miydiniz?»</p>

  <p>«Hayır. Çorba istemez.»</p>

  <p>«Balık? Balık arzu etmez miydiniz? Sadece söğüş mü?»</p>

  <p>«Balık yemek ister miydin Rosemary? Hayır, hayır, balık istemiyoruz.»</p>

  <p>«Ya tatlı?. Tatlı da mı istemezsiniz?. Sadece söğüş?..»</p>

  <p>Gordon, hislerini kontrol etmekte güçlük çekiyordu. Bu garsondan nefret ettiği kadar kimseden nefret etmemişti o güne kadar.</p>

  <p>«Başka bir şey istersek söyleriz sonra» diyebildi.</p>

  <p>«Ne içeceksiniz efendim?»</p>

  <p>Bira içmeyi düşünüyordu ama, artık onu ısmarlamaya da cesareti kalmamıştı. Bu soğuk söğüşten sonra, yeniden itibarını kazanması gerekti.</p>

  <p>«Şarap listesini getirin» dedi.</p>

  <p>Şarapların hepsi de çok pahalıydı. Nihayet, listenin bir köşesinde diğerlerine nazaran ucuz sayılabilecek bir cins şarap bulabildi Gordon.</p>

  <p>Parmağıyla işaret ederek, «bir şişe bundan getirin bize» dedi.</p>

  <p>«Bütün şişe mi efendim? İsterseniz yarım şişe getirebilirim.»</p>

  <p>«Hayır, bütün şişe» dedi Gordon sert bir tavırla.</p>

  <p>Küçümser bir bakışla hafifçe omuzlarını silkti garson, ve dönüp gitti. Gordon’un tahammülü kalmamıştı artık. Gözleri, Rosemary’ninkilerle karşılaştı. Bu herife bir ders vermek gerekliydi! Garson şarap şişesini getirir getirmez, elini uzattı; şişeyi tuttu. Sonra hemen kaşlarını çatarak garsona döndü:</p>

  <p>«Kırmızı şarap böyle mi getirilir?»</p>

  <p>Garson bir an için şaşırmıştı. «Anlayamadım efendim?» dedi.</p>

  <p>«Buz gibi bu. Isıtıp da getirin.»</p>

  <p>Fakat tam bir zafer sayılmazdı bu: garson pek de bozulmuşa benzemiyordu. Yukarı kalkan kaşı; bu adi şarabı ısıtmaya değer mi yani? der gibiydi. Sessizce alıp götürdü şişeyi.</p>

  <p>Söğüş de, salata da buz gibiydi; yemeğe benzer bir yanı yoktu. Tereyağ da öyle.. Thames Nehrinin suyu bütün yiyeceklere sinmişti sanki. Şarap da tatsız tuzsuz bir şeydi ama, hiç değilse alkol vardı içinde; iki bardak yuvarladıktan sonra kendisini çok daha iyi hissetti Gordon. Garson, biraz ötede, sabırlı bir tavırla beklemekteydi; varlığıyle onları rahatsız etmek istermiş gibi.. Ama pek de başaramadı bunu. Gordon ile Rosemary’nin sinirleri oldukça düzelmişti; aralarında serbestçe konuşuyorlardı artık.</p>

  <p>Güneş bir buluta girip, salon, karardığında, gitme zamanı geldiğini fark ettiler.</p>

  <p>Hâlâ az ötelerinde dikilmekte olan garsona, «Hesap» diye seslendi Gordon.</p>

  <p>Adam,onları tedirgin edebilmek için son bir gayret daha gösterdi:</p>

  <p>«Hesap?. Fakat, kahve içmez miydiniz efendim?»</p>

  <p>«Hayır, kahve istemez. Hesabı getir.»</p>

  <p>Garson gitti, ve az sonra bir tepsi içinde hesap pusulasını getirdi: Altı şilin, üç peni.. Ve Gordon’un cebinde de tam yedi şilin, onbir peni vardı. Hesabın aşağı yukarı bu kadar tutacağını tahmin ettiği halde, yine de bozulmuştu biraz. Ayağa kalkıp cebindeki bütün parayı çıkarttı. Altı şilin, üç peni’yi ödedi. Sonra da bahşiş olarak, bir şilin daha fırlattı tepsiye.</p>

  <p>Ravenscroft Otelini terkederlerken kendini hiç de iyi hissetmiyordu. Bütün parası gitmişti. Ahh, nereden gelmişlerdi bu Allahın belâsı yere! Cebinde altı tane sigara kalmıştı; üstelik Slough’a gitmek için yol parası da gerekliydi. Rosemary, onun biraz ötesinde yürüyor, oldukça da sinirli görünüyordu. Kızın dolgun vücudunu inceledi Gordon. Bunca zamandır arzuladığı o vücudu.. Oysa şimdi, kız her şeye razı olduğu halde,.hiçbir istek kalmamıştı içinde. O pis hesap pusulası, onu allak bullak etmişti.</p>

  <p>Ağır ağır yürüyerek nehir kıyısından uzaklaştılar. Her ikisi de bir konuşma mevzuu arıyor, fakat bulamıyordu. Nihayet Gordon’un elini tuttu Rosemary.</p>

  <p>«Kimsecikler yok ortalıkta» dedi.</p>

  <p>«Pazar günü öğleden sonra uyur herkes. Bifteklerini yedikten sonra, kılıç çiçeğinin gölgesi altına uzanıverirler.»</p>

  <p>Biraz daha yürüdükten sonra, sesine hâkim olmaya çalışarak konuştu Gordon :</p>

  <p>«Hava bayağı sıcak. Bir yer bulursak biraz oturalım.»</p>

  <p>«iyi olur.»</p>

  <p>Az ileride, yolun solunda ağaçlık bir yer vardı. Gözden uzak, çalılıklarla çevrili bir yer.. Gordon, hiçbir şey söylemeksizin elini kızın omuzuna attı, ve onu bu ağaçlık yere yöneltti.</p>

  <p>Çimlere otururken, «keşke bir yağmurluk getirseydik» dedi Rosemary.</p>

  <p>«Farketmez. Toprak kupkuru..»</p>

  <p>Gordon onu kendisine çekti; çimlerin üzerine yuvarlandılar. Uzunca bir süre, başı kızın göğsünde öylece yattı Gordon. Gerçekten birbirlerinin olurlarsa, belki daha başka türlü olabilecekti hayat.</p>

  <p>Güneş yeniden ışıldamaya başlamıştı, ikisi de yerlerinden doğruldular.</p>

  <p>«Bak Gordon! Güneş nasıl da canlandırıyor herşeyi!»</p>

  <p>Kış mevsiminde bulunduklarının tek belirtisi, kuşların cıvıldamayışı idi. Yanak yanağa, çevrelerini seyrederek, tabiatın kucağında oturmaktaydılar. Gordon öptü onu.</p>

  <p>«Seviyorsun beni değil mi?»</p>

  <p>«Tapıyorum sana.»</p>

  <p>«Ama bana iyi davranacaksın..»</p>

  <p>«Nasıl?..»</p>

  <p>«Yâni., bana engel olmayacaksın değil mi?»</p>

  <p>«Olmayacağım.»</p>

  <p>Yeniden çimlere yatırdı kızı. Güneşin ılıklığında 'her şey daha başkaydı şimdi. «Çıkart elbiselerini artık» diye fısıldadı. Onun bu isteğini hemen yerine getirdi kız.. Elleri başının altında, gözleri kapalı, dudaklarında hafif bir tebessüm yatmaktaydı. Öylece, çırılçıplak.. Gordon, dizleri üzerinde, bir süre seyretti bu vücudu. Gözleri önündeki güzellik onu şaşırtmıştı. Çıplakken çok daha genç görünüyordu Rosemary.</p>

  <p>«Korkmuyorsun değil mi?»</p>

  <p>«Hayır.»</p>

  <p>Fakat az sonra :</p>

  <p>«Hayır Gordon, hayır! Yapma!»</p>

  <p>«Ne var? Ne oldu?»</p>

  <p>«Fakat., çok, çok düşüncesizsin!»</p>

  <p>«Anlamadım. Ne demek istiyorsun?»</p>

  <p>«Bak sevgilim: herhalde gebe kalmamı istemezsin, değil mi?»</p>

  <p>Anlamıştı.</p>

  <p>«Ne yapalım?! Bunu göze almak zorundayız.»</p>

  <p>«Çıldırdın mı sen Gordon!?»</p>

  <p>Gordon’un hayâl kırıklığı, öfkeye dönüşüyordu. Tam o sırada güneş bir buluta girmiş, hava birden soğuyuvermişti. Zaten bir hayli gülünç bir manzaraydı bu: çimler üzerine uzanmış yatan çıplak bir kadın; elleri pantalonunun cebinde, ayakta dikilen, asık yüzlü bir adam..</p>

  <p>«Ama ne yapabiliriz ki Gordon?» diye inledi kız.</p>

  <p>«Peki, giyin öyleyse.»</p>

  <p>Giyindi Rosemary. Ağlamamak için kendini zor tutuyordu.</p>

  <p>«Hadi, gidelim artık.»</p>

  <p>Hiç konuşmaksızın yola koyuldular. Hava gittikçe soğumaktaydı.</p>

  <p>«Nereye gidiyoruz?» diye sordu Rosemary.</p>

  <p>«Nereye olacak, Slouhg’a..»</p>

  <p>Yürümeye devam ettiler. Rosemary üzgündü. Yolda birkaç kere, koluna girmek için Gordon’a yaklaştıysa da, ondan yüz bulamadı. Erkeğini büyük bir hüsrana uğratmış olduğunu düşünüyor, ilk fırsatta özür dilemek istiyordu. Oysa Gordon bu olayı unutmuştu bile; aklı yine para meselesine takılmıştı. Yol parasını Rosemary’ye ödetmek gerekiyordu.</p>

  <p>Hava, az sonra tamamen kararmıştı. Arada bir geçen vasıtaların aydınlattığı sisli yolda yürümeye devam ettiler. Soğuk çıkmıştı ama, dört millik bir yürüyüşten sonra pek hissetmiyorlardı bunu. Dargınlığa bir son vermeleri gerekiyordu artık. Rosemary birden Gordon’u kolundan tutup sordu :</p>

  <p>«Niçin böyle yapıyorsun? Benimle konuşmuyorsun?»</p>

  <p>«Bilmem. Canım konuşmak istemedi hiç.»</p>

  <p>«Hâlâ kızgın mısın bana?»</p>

  <p>«Hayır canım, niçin kızacakmışım sana! Kabahat senin değil ki..»</p>

  <p>Karanlıkta yüzünü görebilmek, o yüzdeki ifadeyi anlayabilmek için dikkatle baktı Rosemary. Sonra da sarıldı ona. öpüştüler.</p>

  <p>«Beni seviyorsun Gordon, değil mi? Seviyorsun beni?»</p>

  <p>«Sevmez olur muyum hiç..»</p>

  <p>«Birdenbire korktum. Kusura bakma.»</p>

  <p>«Zarar yok. Bir daha sefere..»</p>

  <p>Yüzünü, Gordon’un göğsüne gömerek «umurumda bile değil artık» diye fısıldadı.</p>

  <p>«Anlamadım.»</p>

  <p>«Gebe kalmak, demek istiyorum. Göze alacağım bunu. Bana İstediğini yapabilirsin artık.»</p>

  <p>«Şimdi mi?»</p>

  <p>«Evet., eğer istiyorsan tabii..»</p>

  <p>Düşündü. Kızın tamamen kendisine ait olmasını öylesine istiyordu ki.. Fakat hava çok soğuktu; çimlerin üzerine uzanmak zor olacaktı.</p>

  <p>«Hayır» dedi.</p>

  <p>«Ama Gordon.. ben de sanmıştım ki...»</p>

  <p>«Anlıyorum. Ama zamanı değil şimdi.»</p>

  <p>«Hâlâ canın mı sıkılıyor?»</p>

  <p>«Biraz.»</p>

  <p>«Sebep?»</p>

  <p>Bu açıklamayı yapması gerekiyordu artık:</p>

  <p>«Sana bir şey söyleyeceğim. Bütün yol boyunca bunu düşündüm zaten.»</p>

  <p>«Nedir?»</p>

  <p>«Bana biraz borç verebilir misin? Sadece sekiz peni kaldı cebimde.»</p>

  <p>Rosemary şaşırmıştı.</p>

  <p>«Neler söylüyorsun sen Gordon! Cebinde sekiz peni kaldı diye mi bütün üzüntün?»</p>

  <p>«Yol paranı kendin ödemek zorundasın. Oysa...»</p>

  <p>«Lütfen Gordon. Yeter artık. Buna mı üzülüyordun deminden beri?»</p>

  <p>«Evet.»</p>

  <p>Rosemary, bu konuda daha fazla konuşmak istemedi. Yürümeye devam ettiler. Gordon’u birtürlü anlayamıyor, fakat yine de onu olduğu gibi kabul ediyordu.</p>

  <p>Farnham’e varmışlardı. Slough’a giden bir otobüse atladılar. Daha otobüse binmeden önce, karanlıkta, Gordon’un eline sıkıştırıvermişti yol parasını Rosemary.</p>

  <p>Gordon’a kalsa, yol parası vermemek için Slough’a kadar yürümeğe razıydı ama, Rosemary’nin böyle bir şeyi kabul etmeyeceğini bildiğinden hiç sesini çıkarmadı.</p>

  <p>Londra’ya giden trene bindiklerinde saat yediydi. Kompartımanlar kalabalıktı. Birbirleriyle pek konuşmadılar. Gordon camdan dışarı bakarak, düşünceye dalmıştı: Uzun zamandır bekledikleri bu önemli gün de bitmişti demek.. Ve şimdi yine Willowbed Yoluna., üstelik cebindeki birkaç peni ile karşılayamayacağı koskoca bir hafta vardı önünde. Eğer bir mucize olmazsa, bu hafta içinde bir tek sigara bile içemiyecek durumdaydı.</p>

  <p>Paddington istasyonu’na vardıklarında, «beni eve kadar götürecek misin?» dedi Rosemary.</p>

  <p>«Eğer yürüyeceksek., götürürüm. Biliyorsun: yol param yok.»</p>

  <p>«Ahh Gordon!. Yol parasını‘ben versem olmaz mı sanki?.. Peki öyleyse, vazgeçtim: yalnız giderim. Ama sen ne yapacaksın? Eve nasıl döneceksin?»</p>

  <p>«Sen beni düşünme. Yürürüm. Nasıl olsa hiç de uzak sayılmaz.»</p>

  <p>Metro’nun girişinde vedâlaşmak üzere durdular.</p>

  <p>Rosemary, Gordon’un eline sarıldı; «artık kızgın değilsin bana herhalde» dedi.</p>

  <p>«Saçmalama. Niçin kızgın olacakmışım!»</p>

  <p>«Gelecek sefere.. Daha iyi bir, yere gideriz belki. Sözgelişi, bir haftasonu geçiririz Brighton’da..»</p>

  <p>«Param olursa gideriz tabii.. En kısa zamanda yazacaksın bana, unutma.»</p>

  <p>«Tabii.».</p>

  <p>«Bana büyük bir güç veriyor mektupların. Söyle; ne zaman yazarsın? Ona göre bekleyeyim.»</p>

  <p>«Yarın gece yazar, salı sabahı da postaya atarım. Oldu mu?»</p>

  <p>«Tamam.. Hadi Rosemary, hoşçakal sevgilim.»</p>

  <p>«Güle güle, sevgili Gordon.»</p>

  <p>Bilet gişesinin önünde ayrıldı Gordon. Fakat daha yirmi adım bile gitmemişken, omuzuna bir elin dokunduğunu hissetti. Rosemary’ydi bu. Köşedeki tütüncüden almış olduğu bir paket Goid Flake sigarasını Gordon’un cebine sokuverdi. Sonra hemen, onun ağzını açmasına bile fırsat vermeden, dönüp metro istasyonuna doğru koştu.</p>

  <p>Gordon, Hampstead yoluna vardığında, karşıya geçmek için bir süre beklemek zorunda kaldı. Cadde, vasıtalarla doluydu. Rüzgâr çıkmıştı birden. Titriyordu Gordon. «Birden ürpertici bir rüzgâr eser / Eğilir kavaklar, çıplak ağaçlar.» Son iki mısraı hariç, bitmiş sayılırdı şiir. Bu sabahki o mutlu saatleri hatırladı : sisli yollar, tertemiz hava, uyanan tabiat, önlerinde uzanan koskoca bir gün..</p>

  <p>Karşıya geçti. Bu gece aç yatmak zorundaydı. Neyse ki lâmbada yedek gaz vardı. Buna da şükür! Bir çay pişirip içmeli.. diye düşündü.</p>

  <p>Caddenin derinliklerinden kopup gelen bir uğultu, kaldırım taşlarını titretti. Metro..</p>

  <p>Yürüdü. Zihninde oluşmaya başlayan yeni mısralarla... Az sonra şiir tamamlanmıştı. Kendi kendine tekrarlayarak, adımlarını hızlandırdı:</p>

  <p>Birden ürpertici bir rüzgâr eser</p>

  <p>Eğilir kavaklar, çıplak ağaçlar,</p>

  <p>Ve bacaların kara bulutlan</p>

  <p>Yerlere eğilirler! rüzgârın kamçıları önünde,</p>

  <p>Yırtılan duvar ilânlan acıyle çırpınır.</p>

  <p>Tramvayların sesi, trafik gürültüsü,</p>

  <p>İstasyona koşuşturan memurcuklar,</p>

  <p>Titreyerek bakarlar, batıda karabulutlar.</p>

  <p>Düşünür her biri, «İşte kış geliyor!</p>

  <p>Aman Tanrım bu kış da işimden olmayayım!»</p>

  <p>Rüzgârın buzdan kamçısı altında,</p>

  <p>Tasalanırlar: kira, yol parası,</p>

  <p>Sigorta, yakacak, çocukların ayakkabısı,</p>

  <p>Okul taksitleri ve daha birsürü şey.</p>

  <p>Oysa o kaygısız yaz günlerinde neler yapmıştık,</p>

  <p>Ashtaroth ormanlarında oynamıştık,</p>

  <p>Fakat şimdi çok pişmanız aziz efendimiz,</p>

  <p>önünde diz çöküyor ve yalvarıyoruz.</p>

  <p>Efendimiz, efendilerin efendisi, para tanrısı,</p>

  <p>Kanımıza, beynimize hükmeden hep O,</p>

  <p>Başımızı sokacak bir dam veren O,</p>

  <p>Hem veren, hem alan, hepsi O;</p>

  <p>Gece gündüz gözleyen bizi,</p>

  <p>öğrenen sırlarımızı, düşlerimizi, düşüncelerimizi,</p>

  <p>Ve hayatımıza yön veren,</p>

  <p>Gerektiğinde de rızkımızı kesen;</p>

  <p>öfkelerimizi donduran, umutlarımızı kıran,</p>

  <p>Hayatlarımızı oyuncaklar karşılığında satın alan,</p>

  <p>inançlarımızı vergiye bağlayıp,</p>

  <p>Bizi hakaretlere boğan;</p>

  <p>O’dur, hep O’dur bunları yapan.</p>
</body>
</html>
