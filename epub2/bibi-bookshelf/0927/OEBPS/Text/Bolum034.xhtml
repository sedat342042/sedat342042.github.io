<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>34</h1>

  <p class="baslik">KUMARHANE GECESİ</p>

  <p class="baslik2">Çamurda yuvarlandığınız zaman,<br />
  kirleneceğinizi bilmeniz gerekir.</p>

  <div>
    <br />
  </div>

  <p>“Burada neler oluyor?” diye sordu Perry Miller. Akşam yemeğinden sonra mutfağa girdiğinde, Mitchell mikrodalga fırını sökerken Joan’la Haley’yi hararetli bir tartışma içinde bulmuştu. Haley kısa sade bir elbise giymişti ve siyah kumaştaki gümüş rengi iplikler pırıl pırıl parlıyordu. Kestane rengi saçlarına gevşek bir topuz yapmıştı ve ayaklarına lame ayakkabılar giymişti.</p>

  <p>“O saçma sapan bağış toplantısına gitmek istiyor,” dedi Joan kızını işaret ederek. “Hem de bir Cumhuriyetçi için!”</p>

  <p>Haley de annesini göstererek, “Beni arabayla bırakmıyor,” dedi.</p>

  <p>Spencer Eton’un annesi saraya benzeyen evlerinde bir kumarhane gecesi düzenliyordu ve Spencer Hillsdale Lisesi’nin en iyilerini bu geceye davet etmişti. Haley annesinin, Bayan Eton’un çevre dostu olmayan politik platformuna tahammül edemediğini biliyordu ancak Joan’un, sırf Eton değerleriyle aynı fikirde olmadığı için, kızının sosyal hayatını mahvedeceğini düşünmemişti.</p>

  <p>“O kadının yaptığı herhangi bir şeyi desteklemekten nefret ediyorum,” dedi Joan. “Ayrıca kendi kızımın o politika ahırında eğlenmesi düşüncesine katlanamıyorum. Zaten bir sürü on altı yaşında gencin neden yetişkin muhafazakâr kadınlarla ve erkeklerle beraber olması gerektiğini de anlamıyorum. Adeta bir sonraki nesli zehirlemeye çalışıyorlar!”</p>

  <p>“Bak, ben de Bayan Eton’un politikasıyla aynı fikirde değilim,” dedi Haley. “Ama onun kampanyasına para da vermiyorum. Hatta aksine, bedava koltuk işgal ederek ve yemeklerini yiyerek onlara para harcatıyorum.”</p>

  <p>Kumarhane Gecesinin biletleri adam başı 1500 dolardı, ancak Spencer Haley dâhil tüm arkadaşlarını - ücretsiz - konuk listesine yazdırmıştı.</p>

  <p>“Orada bulunman bile destek gösterisi,” dedi Joan.</p>

  <p>“Baba, ben oraya yalnızca bütün arkadaşlarım orada olacağı için gidiyorum,” dedi Haley. “Bana göre bu yalnızca bir parti, politik restleşme değil.”</p>

  <p>Perry temkinli bir şekilde bir karısına, bir kızına baktı. Sonunda Haley’e, “Ben seni götürürüm, tatlım,” dedi.</p>

  <p>“İyi,” diyen Joan hışımla mutfaktan çıktı. “Ben vicdanımdan taviz vermediğim sürece.” Ayaklarını vurarak merdivenleri çıktı.</p>

  <p>“Bakın,” diyen Mitchell yeniden birleştirdiği mikrodalga fırında bir düğmeye bastı. “Saati geri geri çalıştırabiliyorum. Bu, beni zamanda geri götürebilecek bir makinenin yapımında ilk adım.”</p>

  <p>“Bizi robot gibi konuştuğun zaman geri götürme de...” diye dalga geçen Haley paltosunu giydi. Kendi annesine karşı geldiği için biraz suçluluk duyuyordu ama bir tartışmayı kazanma duygusu da çok hoşuna gidiyordu.</p>

  <p>“Mitchell, ben geri dönünceye kadar saatin yine ileri gitmesini sağlayabilir misin?” dedi Perry. “Zaman makinesi yapabileceğinden eminim ama bu ailenin şu anda uzay-zaman sürecinde kesinti kaldırabileceğini sanmıyorum.”</p>

  <p>“Sorun değil,” dedi Mitchell.</p>

  <p>Perry Haley’i arabayla Eton’ların evine bıraktı ve Haley’i vale-park hizmeti için sıraya giren arabaların arkasındaki yuvarlak araba yolunda indirdi. Malikâne ışıl ışıldı, pencerelerden müzik ve kahkaha sesi geliyordu.</p>

  <p>“İyi eğlenceler, tatlım,” dedi Perry. “Sen eve dönmeden, anneni sakinleştirmeye çalışacağım.”</p>

  <p>“Sağ ol, baba. Ona sadece sistemi içeriden sabote ettiğimi söyle.” Haley babasına aceleyle bir öpücük verip arabadan indi.</p>

  <p>Parti oldukça kalabalıktı, çoğunlukla şık yetişkinler vardı ama kalabalığın arasında birkaç göz kamaştırıcı genç parıldıyordu. Hareketin büyük bir kısmı, devasa salona kurulmuş olan kumarhanedeydi. Garsonlar ellerinde içki ve mücevhere benzeyen kanepe tepsileriyle etrafta dolaşırken yetişkinler rulet ve yirmi bir oynuyordu.</p>

  <p>Haley mekânı incelerken, kesinlikle Spencer’in işi, diye düşündü. Spencer Eton, SIĞMA arkadaşlarının yardımıyla kumar partileri düzenleme konusunda çok deneyimliydi ve bu partide de onun imzasını taşıyan detaylar vardı: Şık insanlar ve yüksek bahisler. Etkinlik Bayan Eton açısından çok başarılı olmuş gibi görünüyordu.</p>

  <p>Tam o sırada Spencer onu karşılamaya geldi. Coco kolundaydı ve Whitney arkalarında dore topuklu ayakkabılarıyla seke seke yürüyordu.</p>

  <p>“Şimdi artık Hillsdale’de önemli olan herkesin burada olduğunu söyleyebilirim,” diyen Spencer Haley’i yanağından öptü.</p>

  <p>Haley ona, “Senin herkese sempati duyan liberallere alerjin olduğunu sanıyordum,” diye takıldı.</p>

  <p>“Yanlış yönlendirilmiş olan arkadaşlarımıza kapımızı açmazsak, onların gerçeği görmelerini nasıl sağlarız?” cevabını yapıştırdı Spencer.</p>

  <p>Whitney, “Babam da eskiden Demokrattı,” diye itiraf etti. “Birkaç yıl önce parti değiştirdi. Vergi oranlarıyla ilgili bir şey yüzünden. O da burada... bir yerlerde...” Etrafına bakınıp, New Jersey’in nefes spreyi kralı olan babası Jerry Klein’ı aradı. “Trish bu gece televizyon izlemek için evde kaldı, bu nedenle babama bu gece ben eşlik ediyorum.”</p>

  <p>“Tabii, onu bulabilirsen,” dedi Coco.</p>

  <p>Spencer, “Gerçek güç demektir, Haley,”dedi. “Tersi de doğru. Elindeki her türlü gücü kullanmalısın. Politik güç var, sosyal güç, mali güç... ve diğer güç.” Haley onun bakışlarını takip edince ön kapıda Mia Delgado’nun kısa, pullu dekolte bir elbise ve salondaki erkeklerin çoğuna tepeden bakmasına yol açacak kadar yüksek topuklu ayakkabılarla sansasyonel bir giriş yaptığını gördü.</p>

  <p>Whitney kendi kıvrımlarını saran saten elbisesine baktı ve “Niye zahmet ediyorum ki?” diye hayıflandı.</p>

  <p>Aslında, diye düşündü Haley, Whitney’nin elbisesi özellikle çok çarpıcı. Fakat Whitney’nin ne demek istediğini anlıyordu -Mia dikkati çekmek için girdiği her ortamın havasını emerken, dikkat çekmek çok zordu.</p>

  <p>“Onun burada ne işi var?” diye sordu Coco. “Konuk listesinde adı yoktu.”</p>

  <p>“Belki de olması gerekiyordu. Gidip merhaba diyelim,” diyen Spencer Coco’yu uzaklaştırdı. Whitney davet edilmeden peşlerinden giderken, Haley bir sade soda almak üzere bara yöneldi. Sansasyon gazetelerinden birinin fotoğraf çekip Bayan Eton’u kendi evinde reşit olmayanlara içki ikram etmekle suçlamasını önlemek amacıyla, çocuklara içki içmemeleri yönünde kesin talimat verilmişti.</p>

  <p>Haley kalabalığın içinde dolanırken ve oyunlara bakarken, Bayan Eton’un bir grup konukla konuştuğunu gördü.</p>

  <p>“Eğleniyor musunuz?” diye soruyordu Bayan Eton. “İnsanlar kumar oynamaya bayılıyor - insanın doğasında var, öyle değil mi? Ben vali olduğum zaman büyük New Jersey eyaletinde daha çok kumar oynanmasını sağlayacağım - daha çok kumarhane, daha fazla piyango... Kumar o kadar çok gelir getiriyor ki, vergileri yok denecek kadar aza indirebilirsiniz.”</p>

  <p>Dinleyenlerden biri, iri yarı, kırmızı suratlı bir adam heyecanla başını sallayıp Bayan Eton’un söylediklerini onaylıyordu. “Vergilerini azaltmak, bütün mesele bu/’ dedi. “Vergileri azaltmayı vaat ederseniz Heights’taki herkesin oyunu alırsınız.”</p>

  <p>Annem burada olsaydı isyan çıkarırdı, diye düşünen Haley, Joan’un güvenli bir şekilde evde ve kilit altında olduğunu düşününce minnet duydu. Haley adayın çevresinden uzaklaştı ve salonun bir köşesinde izole bir şekilde duran tuhaf bir çift gördü.</p>

  <p>Mia Delgado duvara yaslanmış, yanındaki adamın söylediklerine keyifle gülüyordu. Adam tıknaz ve orta yaşlıydı, başının arka tarafında saçsız bir kısım vardı. Mia adama iyice eğildi ve omuzuna dokunarak bir şey fısıldadı.</p>

  <p>Mia cilveleşiyordu. Peki, ama kiminle? Haley daha iyi görebilmek için biraz daha yaklaştı.</p>

  <p>Adam Mia’nın köprücük kemiğine dökülen uzun saçlarını kenara çekti. Sonra hafifçe dönerek barı işaret etti. Sonunda Haley adamın yüzünü görebildi.</p>

  <p>Tanrım, bu Jerry Klein’dı.</p>

  <p>Haley gözlerine inanamıyordu. Mia, Whitney’nin babasıyla flört ediyordu!</p>

  <p><i>♠</i></p>

  <p class="p2"><b>Ulu Tanrım! Mia ve Whitney’in babası? Burada tam olarak neler oluyor? Haley işin iç yüzünü anlamadan hemen hüküm vermek istemiyor -ya da istiyor mu? Mia adeta yoluna çıkan her erkeği fethetme ihtiyacı duyuyor. Bundan sonra kiminle cilveleşecek, Mitchell'le mi?</b></p>

  <p class="p2"><b>Hem zaten bu bağış toplantısına nasıl girdi? Spencer’in konuk listesinde yoktu ve Haley, Mia’nın oy bile kullanamayacağı bir seçimde bir adayı desteklemek için 1500 dolar verebileceğinden kuşkuluydu. Ama işte buradaydı. Mia kesinlikle doğru zamanda doğru yerde olma konusunda çok yetenekliydi.</b></p>

  <p class="p2"><b>Eğer Haley’nin, Mia ile Bay Klein arasında neler olup bittiğini öğrenmesi gerektiğini düşünüyorsanız, 40. Bölüme (</b><a href="../Text/Bolum040.xhtml">MİA'YI SORUŞTURMAK</a><b>) gidin. Veya Haley’nin bir sonuca varmadan önce daha fazla bilgi almayı beklemesi gerektiğine inanıyorsanız, 41. Bölüme (</b><a href="../Text/Bolum041.xhtml">TEDAVİ EDİLEMEZ CİLVE MERAKI</a><b>). Haley’nin kurtlar sofrasını tamamen terk edip kendi özel hayatıyla ve belki ona hayran olan bir son sınıf öğrencisiyle ilgilenmesi gerektiğini düşünüyorsanız, onu 39. Bölüme&nbsp;</b><a href="../Text/Bolum039.xhtml">ALEX'LE BULUŞMA</a><b>’ya gönderin. Son olarak, Reese’i özlediğine ve onunla barışmaya çalışmayı tercih ettiğine inanıyorsanız, 48. Bölüme (</b><a href="../Text/Bolum048.xhtml">İZLE VE ÖĞREN</a><b>) gidin.</b></p>

  <p class="p2"><b>Spencer’in söylediği gibi, farklı türlerde güçler vardır. Ancak bir güçten bahsetmeyi unuttu: İrade gücü.</b></p>
</body>
</html>
