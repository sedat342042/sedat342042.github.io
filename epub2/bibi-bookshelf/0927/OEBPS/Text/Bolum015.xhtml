<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <p class="baslik2">117 + x</p>

  <h1>15</h1>

  <p class="baslik">GÜZEL AYAK HAREKETLERİ</p>

  <p class="baslik2">Bazen kibarlık insanda şamar yemiş hissi uyandırır.</p>

  <div>
    <br />
  </div>

  <p>“Pekâlâ Şahinler.” Eşkaptanlar Haley ve Sasha futbol takımını maç öncesinde topladı. Kızlar ellerini dairenin ortasında birleştirdi. Sezonun ilk maçı için, “Oooooh, haydi bastır!” diye bağırdılar, el çırptılar, birbirlerine gaz verdiler.</p>

  <p>Sasha, “Haydi, yıla güzel bir başlangıç yapalım,” derken, kızlar sahaya koştu. Soğuk bir sonbahar öğleden sonrasıydı. Haley kollarını ve bacaklarını ısıtmak için onları ovuşturdu. Yedek kulübesinde, birinci sınıftan üç sporcu, “Haydi, Şahinler!” diye bağırdı. Tribünler doluydu, özellikle erkekler as takımı en ön sıraya dizilmişti. O gün, kızlar oynadıktan sonra, onların da kendi sahalarında ilk maçları vardı. Erkeklerin kendilerini seyrettiğini bilmek kızları daha da heyecanlandırmıştı.</p>

  <p>Kızlar yerlerini alırken Koç Tygert, “Haydi, fırlayın, kızlar!” diye seslendi. “Dikkatli olun!”</p>

  <p>Hakem düdüğünü çalmadan hemen önce Haley izleyicilere göz attı. Reese ön sıranın sonunda formasıyla oturuyordu ve siyah saçları güneşte parlıyordu. Haley’ye gülümsedi ve Haley’nin yüzü mutlulukla kızardı. Reese gerçekten mükemmel bir erkek arkadaş malzemesiydi. Haley’le birçok ortak yönleri vardı. Okulda yoğun bir şekilde çalışıyorlardı ama - ister futbol sahasında olsun, ister arkadaşlarıyla - yoğun bir şekilde oynayabiliyorlardı da. Ayrıca, yan yana evlerde oturuyorlardı, komşuydular. Daha ne kadar kozmik olabilirdi?</p>

  <p>Düdük çaldı, maç başladı ve Haley oyuna daldı. Sasha hemen uzun bacaklarıyla topu yakaladı ve North Bergen kalesine kadar çalım yaparak topu sürdü. Ağa doğru uzun, zarif bir şut atmaya niyetlendi ama North Bergen kalecisi topu bloke etti.</p>

  <p>“Güzel atak, Sasha!” diye seslendi Haley savunmaya geçerlerken. Şahinler kalelerinde birçok atağı durdurdu ve neşeli ikinci sınıf öğrencisi Christina Schindler Sasha’ya güzel bir pas verdi. Sasha da bunu gole çevirerek Hillsdale Lisesi’ni 1-0 öne geçirdi. North Bergen, birinci yarının bitiş düdüğünden hemen önce gelip bir gol atarak eşitliği sağladı.</p>

  <p>“Orada çok güzel görünüyorsunuz, kızlar,” dedi Koç Tygert. “Ama biraz daha agresif olalım. Kalecileri titriyor - şut atmaya devam edin, bir gol daha atarız.”</p>

  <p>Haley ikinci yarı için sahaya dönerken Reese’e el salladı, ama Reese görmedi. Başını eğmiş, telaşla defterine bir şeyler yazıyordu, anlaşılan Haley’in oyununu izlemektense, matematik problemi çözmeye odaklanmıştı. <i>Düdük çalınca seyretmeye başlayacaktır,</i> dedi Haley kendi kendine.</p>

  <p>İkinci yarı ağır adımlarla oynandı ve iki taraf da gol atamadı. North Bergen maçın sonuna kadar gol atamadığı takdirde, Hillsdale Lisesi beraberliğe razı olacakmış görünüyordu. Kronometrede yalnızca birkaç dakik kalmışken, Haley topu keserek ayağına aldı ve kalenin yalnızca otuz santim gerisinde olduğunu, North Bergen savunmasının çoğunun arkasında kaldığını fark etti. Ayağıyla topu kaleye doğru yay gibi fırlattı... Kaleci zıpladı, yetişemedi ve top kaleden içeri girdi!</p>

  <p>Takım arkadaşları, “Çok iyi, Haley!” diye bağırarak Haley’in üstüne atladılar ve birbirlerine sarıldılar.</p>

  <p>“İyi iş, Miller,” diye bağırdı Koç Tygert.</p>

  <p>Sasha Haley’in sırtını sıvazladı. “Oyun işte böyle kazanılır, süperstar.”</p>

  <p>Haley koşarak yerine geçerken, Reese’e bakıp, onun her zamanki gibi baş parmağını “Çok iyi” anlamında havaya kaldırmasını bekledi. Fakat Reese sahaya bile bakmıyordu - başını hâlâ kalın ders kitabına gömmüştü.</p>

  <p>Haley’in golünü görmemişti.</p>

  <p>Reese’in takım arkadaşlarından biri Haley’in o tarafa baktığını görerek, Reese’i dürttü, sonra Haley’i işaret etti. Reese kitaptan başını kaldırdı ve dalgın bir şekilde el salladı.</p>

  <p><i>Çok geç,</i> diye düşündü Haley. <i>Seni çoktan bakmıyorken yakaladım.</i></p>

  <p>Maçın geri kalanında Haley’nin dikkati dağıldı. İyi oynadı, hatta son dakikada North Bergen’in yan çizgiden fırsat yakalayarak attığı şutu engelledi. Ancak ne zaman tribünlere baksa, Reese’in maçla ilgilenmediğini gördü. <i>Niye zahmet edip orada oturuyor ki?</i> diye merak etti. Maskaralıktan başka bir şey değildi. Maçla hiç ilgilenmediğine göre, gidip kütüphanede oturabilirdi. Belki de sonuçta, Reese Highland o kadar da mükemmel bir erkek arkadaş malzemesi değildi.</p>

  <p>Hillsdale, Haley’in golü sayesinde maçı 2-1 kazandı. Haley soyunma odasına gitmek üzere koşarak sahadan ayrılırken tribünlerin önünden geçti ve Reese elini hafifçe uzatarak Haley’in eline dokundu. Süklüm püklüm bir ifadeyle, “O gol, şey, çok güzeldi,” dedi.</p>

  <p>Haley, “teşekkür ederim,” dedi. Ama aslında, <i>Nereden biliyorsun? Görmedin bile, yalancı,</i> diye düşünüyordu.</p>

  <p>Takım arkadaşlarıyla sahaya inerken Reese, “Ben de ısınmaya başlasam iyi olacak,” dedi. “Kalıp maçımızı seyredecek misin?”</p>

  <p>“Kalamam,” dedi Haley. “Çok fazla ev ödevim var.” Haley sıcak bir duş almak ve takım arkadaşlarıyla maçı kazanmalarını kutlamak amacıyla koşarak soyunma odasına gitti.</p>

  <p>♠</p>

  <p class="p2"><b>Reese'le Haley sorun mu yaşıyor? Reese okula ve okul dışı faaliyetlere o kadar odaklanmış ki, kız arkadaşını fazlasıyla ihmal ediyor. Haley’in maçını doğru dürüst izlemedi, son derece önemli gölünü hiç görmedi ama yine de Haley’nin kalıp kendisine tezahürat yapmasını mı bekliyordu? Mümkün değil.</b></p>

  <p class="p2"><b>Pekâlâ, üçüncü sınıfın birinci sömestri, her lise öğrencisi için oldukça stresli bir dönemdir. Ama bu gerçekten mazeret olabilir mi? Eğer Reese üniversite başvurusunu şişirmek için Haley’i ihmal ederse, aşk hayatları gelecekte nasıl bir yol izleyecek? Bu durum bütün yıl böyle mi devam edecek? Yoksa Reese sonunda doğru yolu bulup Haley’e geri mi dönecek? Haley bu duruma katlanmalı mı, yoksa daha iyisini mi hak ediyor? Ne de olsa, Haley de oldukça meşgul. Belki de yarı zamanlı erkek arkadaş mantıklıdır.</b></p>

  <p class="p2"><b>Haley şimdi ne yapmalı? Belki eve gidip, bu ilişki ve geleceği hakkında düşünmesi gerekiyor. Haley’i, Reese’in davranışını düşünüp değerlendirmek üzere eve göndermek için 18. Bölüme (</b><a href="../Text/Bolum018.xhtml">KONUK SANATÇI</a><b>) gidin. Ya da belki Haley’in ihtiyacı olan şey, kız arkadaşlarıyla kaliteli ve hoş vakit geçirerek kafasını dağıtmak. Maçtan sonra Sasha'yla kalmasını sağlamak için 20. Bölüme (</b><a href="../Text/Bolum020.xhtml">ALIŞVERİŞ PİŞMANLIĞI</a><b>) gidin.</b></p>

  <p class="p2"><b>Anlaşılan Reese'le çıkmanın olumsuz bir yanı var. Ne yazık ki, hiç kimse kusursuz değil. Reese bile.</b></p>
</body>
</html>
