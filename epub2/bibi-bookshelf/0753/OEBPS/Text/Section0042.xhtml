<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>37</h2>

  <p>Eve girdiğinde gözüne çarpan ilk ayrıntı, odasındaki telesekreterde yanıp sönen kırmızı uyarı lambasıydı. Mesajları dinleyecek gücü olup olmadığını bilmiyordu. Mesajları son dinlediğinde, kendini Bruner Vakfı'ndaki ölümlerle sona eren bir olaylar zincirinin pençesinde bulmuştu.</p>

  <p>Salonu geçti, odasına girip yatağın üzerine oturdu, bir gün önceki gibi, yürekmişçesine atıp duran kırmızı ışığa dikti gözlerini. Daha şimdiden, annesinin birer silah sesi kadar kısa mesajlarını duyabiliyordu. Ya da bir rastlantı sonucu <i>Le Monde'</i>daki makaleyi okuyan meslektaşlarınınkileri. Bu son düşünce, günlerden beri işine gitmediğini hatırlattı. Tam olarak kaç günden beri?</p>

  <p>Telefon çaldı. Diane yatağının üzerinde sıçradı. Düşünmeden, ahizeyi kaldırdı.</p>

  <p>— Matmazel Thiberge? diye sorulduğunu duydu.</p>

  <p>Tanımadığı bir ses.</p>

  <p>— Kimsiniz?</p>

  <p>— Adım İrène Pandove. Rolf van Kaen'in ölümünden sonra, dün akşam <i>Le Monde'</i>da yayımlanan makale nedeniyle arıyorum sizi.</p>

  <p>— Nu... numaramı nasıl buldunuz?</p>

  <p>— Rehberden.</p>

  <p>Diane aptalca düşündü: "Doğru, numaram rehberde var." Kadın ciddi ve sakin bir sesle devam etti:</p>

  <p>— Yeterince dikkatli davranmamakla hata ediyorsunuz.</p>

  <p>Diane ensesinde binlerce iğnenin varlığını hissetti:</p>

  <p>— Ne istiyorsunuz? dedi düşmanca bir sesle.</p>

  <p>— Sizinle görüşmek. Elimde ilginizi çekeceğini sandığım bazı bilgiler var.</p>

  <p>— Rolf van Kaen'i tanıyor muydunuz?</p>

  <p>— Dolaylı olarak, evet. Ama konuşmak istediğim, o değil.</p>

  <p>Diane sessiz kaldı. Düşündü: "Belki de sinirlerimin sağlamlığını denemek isteyen bir delidir. Ya da para sızdırmaya çalışan biri." Sordu:</p>

  <p>— Ya kim?</p>

  <p>— Bundan beş hafta önce nüfusuma geçirdiğim küçük oğlan hakkında konuşmak istiyordum.</p>

  <p>Soğuk, cildinin altında yoğunlaştı. Damarlarını, donuk özsu dolu damarlarını düşündü.</p>

  <p>— Onu... nereden aldınız?</p>

  <p>— Vietnam'dan. Huaï Yetimhanesi'nden.</p>

  <p>— Boria-Mundi Vakfı aracılığıyla mı?</p>

  <p>— Hayır. Kimsesiz Dünya Çocukları. Ama önemli olan, bu değil.</p>

  <p>— Önemli olan ne?</p>

  <p>İrène Pandove soruyu duymazdan geldi, aynı ciddiyetle sözünü sürdürdü:</p>

  <p>— Gelip görmeniz gerek. Ben buradan ayrılamıyorum. Oğlum birkaç günden beri çok hasta.</p>

  <p>Diane'ın damarlarındaki özsu sıfıra indi.</p>

  <p>— Nesi var? Kaza mı geçirdi?</p>

  <p>— Ateş. Çok yüksek ateş.</p>

  <p>Diane Lucien'ı düşündü. Çıkan ateşini, bunun hiçbir önemi olmadığını söyleyen Daguerre'i. Birden, bundan iki gece önce, tam uykuya dalmak üzereyken içini kaplayan sezgiyi hatırladı; birileri, bir yerde, kâbusunu paylaşıyor olmalıydı... İrène Pandove devam etti:</p>

  <p>— Gelip beni görün. Mümkün olabildiği kadar çabuk.</p>

  <p>— Neredesiniz? Adresiniz ne?</p>

  <p>Kadın Paris'ten yaklaşık bin kilometre ötede, Nice dolaylarında bir yerlerde, Daluis'de oturuyordu. Diane çoktan düşünmeye başlamıştı bile. Sabahın ilk uçağı. Kiralık araba. Bir sorun olmaz. Kadına cevap verdi:</p>

  <p>— Yarın öğlene doğru orada olurum.</p>

  <p>— Sizi bekleyeceğim.</p>

  <p>Ses endişe verici bir yumuşaklık doluydu. Diane birden bir şey düşünüp, sordu:</p>

  <p>— Küçük oğlunuzun adı ne?</p>

  <p>Her zamankinden daha belirgin o yumuşaklık, o tebessüm:</p>

  <p>— Bu soruyu siz mi soruyorsunuz? Demek olanlardan hiçbir şey anlamadınız.</p>

  <p>Diane her türlü umuttan vazgeçerek, dudaklarının arasından, bir mum söndürür gibi mırıldandı:</p>

  <p>— Lucien...</p>
</body>
</html>
