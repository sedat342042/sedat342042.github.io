<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>17</h2>

  <p>Ulusal Doğu Dilleri ve Uygarlıkları Enstitüsü'nün bürolarından biri Lille Sokağı'nda, Orsay Müzesi'nin hemen arkasındaydı. Diane'ın gözünde koyu renkli, ciddi görünümlü olan bu yapı, yedinci bölgenin güzel binalarının belirgin özelliği olan görkemli bir görünüşe de sahipti.</p>

  <p>Mermer holden geçti, sonra da yolunu bir merdiven ve sınıf labirentinde aramaya koyuldu. Birinci katta Güneydoğu Asya Dilleri Bürosu'nu buldu. Sekreterlerden birine sadece gazeteci olduğunu ve Altın Üçgen'deki etnik gruplar üzerine bir röportaj hazırlamak istediğini anlattı. İsabelle Condroyer'ye görüşmesi mümkün müydü? Bu adı <i>Pléiade'</i>ın etnolojiye ayrılmış bir cildinde görmüştü. Condroyer o bölge halkları konusunda uzmanlaşmış bir etnoloji profesörü olarak tanınıyordu.</p>

  <p>Sekreter bir tebessümle cevap verdi. Diane talihliydi doğrusu; Madam Condroyer orada verdiği dersi az önce bitirmişti. Diane'ın zemin kata inip, 138 numaralı sınıfta beklemekten başka bir şey yapması gerekmeyecekti. Profesörü haberdar edeceklerdi Diane'ın beklediğinden.</p>

  <p>Diane hemen sınıfa indi. Asma kata sıkıştırılmış, buzlu camlı havalandırma pencerelerinin bir iç avlunun zemini hizasına açıldığı ufacık bir oda. Dirsek dirseğe sıralanmış küçük sıralar, karatahta, cilalı ahşabın kokusu Diane'a kendi öğrenciliğini hatırlattı. Eski bir yalnız talebe refleksiyle sınıfın en sonuna oturdu, istemeyerek de olsa fakülte anılarının içine daldı.</p>

  <p>Hayatının o dönemini hatırladığında, sınıfta geçirdiği saatleri değil, daha çok doktorasının son yıllarını süsleyen görevleri düşünüyordu. Çalışkan bir öğrenci olmamıştı hiç. Zaten analize ve kurama aşırı yatkınlığı da yoktu. Diane'ın tek tutkusu, saha çalışmasıydı. İşlevsel morfoloji. Otoekoloji. Yaşamsal alanlar topografyası. Nüfus dinamikleri... Bütün bu terimler, bu yöntemler Diane için yola çıkmak, izlemek, gözlemek, yabanî hayatı evcilleştirmek için birer bahaneden öteye geçmemişti.</p>

  <p>Daha ilk yolculuğundan beri, tek bir amacı vardı: avın barbarlığını, yırtıcıların şiddetini anlamak. Canlı üzerine atılan bir çene kemiğinin takırtısında özetlenecek bu gizemin tutsağı gibi yaşıyordu. Belki anlaşılacak bir şey de yoktu bunda, belki de sadece yaşanması gereken bir şeydi. Gözlerini avlarına dikmiş, çalıların arasında, çevrelerindeki bitkilere karışacak kadar hareketsizleşen, kendini o anın dokusuna kazıyan büyük yırtıcıları gördüğünde, hep aynı kesin gerçeği düşünüyordu: bu kadar yoğun düşüncenin sonunda bir gün Diane da o yırtıcı hayvan, o izleme, o an olacaktı. O zaman hayvan içgüdüsünü anlamak söz konusu olmayacaktı. Hayvanın içine sızmaktı, gereken. Kendinden başka hiçbir mantık tanımayan o yıkıcı hareket, o kör dürtü olmaktı.</p>

  <p>Kapı birden açıldı. İsabelle Condroyer çıkık elmacıkkemiklerini, başka kadınların giydikleri yüksek topuklu ayakkabılar gibi taşıyordu. Kısa kesilmiş kahverengi saçlarının altındaki gözleri hafif çekikti, ama gözbebekleri çay yeşiliydi. Gerçek birer badem gibi, hâlâ dalında, taptaze. Kadının kanına karışan o bir damla Asya iksiri ona egzotik bir güzellikten çok, bir dağ sertliği, bir dağlı dayanıklılığı kazandırıyordu. Diane ayağa kalktı. Etnoloji profesörü hiç beklemeden söze girdi:</p>

  <p>— Sekreterim muhabir olduğunuzu söyledi. Hangi gazete?</p>

  <p>Diane etnoloji uzmanının kırmızı bluzunun fazla dar olduğunu fark etti. Kumaş üzerinde iyice gerilmişti. Gülümsemeye çalıştı:</p>

  <p>— Bakın... Bunu sizinle görüşmek için söyledim.</p>

  <p>— Efendim?</p>

  <p>— Bazı bilgilere ihtiyacım var. Çok acil bilgilere...</p>

  <p>— Alay mı ediyorsunuz? Başka yapacak işim yok mu sandınız?</p>

  <p>Diane bir an için aynı ses tonuyla cevap vermeyi düşündü, sonra fikrini değiştirdi. Dövüş tekniklerinden biri de rakibinin hamlesini ona karşı kullanmaktır. Kadının saldırganlığını yatıştırmak için duyarlı tele dokunmaya karar verdi.</p>

  <p>— Bir çocuk evlat edindim, diye açıkladı. Tayland'da, Ra-Nong yakınlarında bir yerden. Eminim, nereden söz ettiğimi biliyorsunuz. Çocuk altı ya da yedi yaşında.</p>

  <p>— Eee?</p>

  <p>— Bir iki cümle mırıldanıyor hep. Hangi dili konuştuğunu, kelimelerin hangi lehçeden geldiğini öğrenmek istedim.</p>

  <p>Etnoloji profesörü çantasını sınıfın sıralarına dönük tek masanın üzerine bıraktı. Kollarını kavuşturdu. Bluzu, özellikle sutyeninin üzerinde daha da açıldı. Diane aynı tonda sürdürdü konuşmasını:</p>

  <p>— Bir otomobil kazası geçirdik. Çocuk ölmek üzereydi. Hâlâ kendine gelemedi, ama hekimler bilincinin açılacağını söylüyorlar.</p>

  <p>Kadın Diane'a değişik bir şekilde bakıyordu. Sanki bir deliyle mi karşı karşıya olduğunu, yoksa böylesi bir öykünün uydurulup uydurulamayacağını bilemiyormuş gibi. Açık ve kesin yalan Diane'ın zihninde şekillenmeye başlamıştı:</p>

  <p>— Şimdi durum şu; hekimler, çocuk kendine geldiğinde ona anadilinde hitap etmenin iyi sonuç verebileceğini düşünüyorlar. Paris'e geleli henüz birkaç hafta oldu, anlıyor musunuz?</p>

  <p>Söylediği öylesine doğru geliyordu ki, bir an için gerçeği, aslında ilgilenilmesi, düşünülmesi gereken bir şeyi söyleyip söylemediğini düşündü. Profesörün sesi değişti:</p>

  <p>— Şu anlattıklarınız... Neyse... Şimdi ne halde çocuğunuz?</p>

  <p>— Birkaç gün öncesine kadar, ölmesi bekleniyordu. Oysa bugün, hekimler çok daha iyimser. Komadan çıkacağını gösteren birçok belirti var. Ondan sonra geriye beyindeki hasar sorunu kalıyor.</p>

  <p>İsabelle Condroyer oturdu. Yüzü hâlâ aynı sertlikteydi ama, o sertlikte düşmanlıktan eser yoktu. Ciddiyet vardı. İçini çekti:</p>

  <p>— Benimle konuşamadığına göre, hangi dili konuştuğunu nasıl...</p>

  <p>— Hep aynı kelimeleri tekrarlıyordu. Özellikle de iki heceyi. Lu-Sian...</p>

  <p>— Etnik kökeni hakkında bir şey bilmiyor musunuz?</p>

  <p>— Hiç. Sadece bu heceleri.</p>

  <p>Profesör karşısındakini uzun uzun süzdü. Diane toprak renginde, belden kemerli bir manto giymiş, boynuna gerdanlık yerine kuvars bir kolye takmış, topuzunu da gümüş bir tokayla tutturmuştu. Sonunda profesör bilgiç ve soğuk bir sesle konuştu:</p>

  <p>— Andaman bölgesinde kaç dil ve lehçe konuşulur, biliyor musunuz?</p>

  <p>— Pek emin değilim.</p>

  <p>— On ikiden fazla.</p>

  <p>— Ama ben size çok küçük bir bölgeden söz ediyorum. Haritanın üzerindeki bir noktadan. Yetimhane Ra-Nong'da ve...</p>

  <p>— Birmanya'daki çatışmalardan, uyuşturucu savaşlarından, Hindistan'dan ve Altın Üçgen'den gelen göçmenlerden sonra, o bölgede yirmiden fazla dil ve lehçe konuşuluyor olmalı. Belki de otuz.</p>

  <p>— Elimdeki tek şey, o iki hece. Her bir lehçenin uzmanını tanıyor olmalısınız. Ben de...</p>

  <p>Profesörün sesi sabırsızlık yüklüydü:</p>

  <p>— Birkaç hece bizim işimize yaramaz! Özellikle de sizin ağzınızdan. Sadece Tayca'da bile aynı kelime, vurgunun hangi heceye konduğuna, cümlenin neresinde yer aldığına bağlı olarak, birçok anlama gelebilir...</p>

  <p>Dışarıda, alacakaranlık iş başındaydı. Buzlu cam, kor kırmızısı bir renkle parlıyordu. Sanki kadının öfkesi camı tutuşturmuş gibi. Kabaca kestirip attı:</p>

  <p>— Üzgünüm. Gerçek telaffuz olmadan, isteğiniz saçmalıktan öteye gidemez. Sizin için bir şey yapamayacağım.</p>

  <p>Diane'ın yüzünde bir tebessüm belirdi.</p>

  <p>— Bunu söyleyeceğinizi biliyordum.</p>

  <p>Çantasından parlak kırmızı bir ses kayıt cihazı çıkardı. Lucien'ın kendi şarkılarını kaydettiği karaoke aleti. Diane vurgu ve telaffuz olmadan bir lehçenin belirlenemeyeceğinin bilincindeydi. İşte o zaman, kasete kaydedilmiş sesi hatırlamıştı.</p>

  <p>Diane "play" düğmesine bastı. Lucien'ın genizden gelen sesi birden sınıfı doldurdu. Hafifçe boğuk, kesik kesik heceler, akşamın sessizliğinde çocukluğundaki baloncuklar gibi yükseldi. İsabelle Condroyer şaşkınlıktan donup kaldı.</p>

  <p>Diane kazanmıştı. Ama zaferinin tadını çıkaramıyordu işte. Çocuğun sesi onu da şaşırtmıştı. Kazadan beri, bu kaseti dinlemeyi düşünmemişti. Burada yükselen, tüm boşluğu dolduran, Diane'ı Lucien'la, Lucien'ın yüzüyle, hareketleriyle kaplayan ses dalgaları, keskin bir bıçak gibi etine işliyordu. Üzüntü bir saniyede özgürlüğüne kavuştu, gözyaşlarının yakıcılığını hissetti.</p>

  <p>Başını eğdi, alnını avucunun ardına sakladı. Ağlamak istemiyordu. Ses kızıla batmış sınıfta hâlâ yükselirken, oturduğu yerde dertop oldu.</p>

  <p>Birden sessizlik.</p>

  <p>Diane bakışlarını kaldırdı. Etnolog, olan biteni anlamış, ses kayıt cihazını durdurmuştu. Diane konuşmak için ağzını açtı, ama profesör çoktan doğrulmuş, elini genç kadının omzuna koymuştu. Daha birkaç saniye önce sert ve buyurgan olan sesi, bir fısıltı gibiydi:</p>

  <p>— Kaseti bana bırakın. Neler yapabileceğime bir bakayım.</p>
</body>
</html>
