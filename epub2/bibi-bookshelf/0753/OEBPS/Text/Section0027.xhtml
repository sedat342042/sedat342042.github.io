<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>22</h2>

  <p>Restoran mermerli bir holden sonra, koyu renk kadifelerle kaplı beyaz sütunların süslediği büyük bir salona açılıyordu. Yarım daire şeklindeki çıkıntılarda birkaç masa vardı. Loş ışıkta piyanonun cilası parlıyor, tablolar altın gibi pırıltılar saçıyor, yere kadar inen pencerelerin ötesinde de Champs-Elysées Bahçeleri'nin zarif yeşilliği ve aydınlığı restoranın görkemine yanıt veriyordu. Portakal rengi gökyüzü, hafif parıltılı salonun yumuşaklığına uygun, sedefli ve pürüzsüz bir ışık saçıyordu bugün. Bu ışık ve renk sadeliğine bir de seçkin sessizliğini, kristal ve gümüş çınlamalarını ölçülü gülüşlerle bölünen mırıltıları eklemek gerekirdi.</p>

  <p>Diane metrdotelin peşinden yürüdü. Geçerken, bakışların bir an üzerinde toplandığını hissetti. Müşterilerden çoğu, koyu renk elbiselere bürünmüş, donuk tebessümler takınmış erkeklerdi. Görüntüye kanmaması gerektiğini biliyordu: bu yumuşak atmosferin, bu sakin yüzlerin gerisinde iktidarın gizli yüreğinin çarptığının farkındaydı. Bu restoran, her öğlen ülkenin siyasal ve ekonomik kaderinin belirlendiği seçkin mekânlardan biriydi.</p>

  <p>Metrdotel büyük pencerelere en yakın son çıkıntının önünde durdu. Charles Helikian oradaydı. Gazete okumuyordu. Yan masada oturan işadamıyla da konuşmuyordu. Bekliyordu, sadece bekliyordu. Bu kadarı ona yetiyor gibiydi. Diane bu dolaylı saygı belirtisinden dolayı içinin minnetle dolduğunu hissetti.</p>

  <p>Tamirhaneden çıkarken, üvey babasını cep telefonundan aramıştı. Paris'te bu numarayı en fazla on kişi biliyordu. Olabildiğince çabuk görüşmek için ısrar etmişti adamcağıza... Charles küçük bir çocuğun kaprisine cevap verir gibi sadece gülmekle yetinmiş, müşterilerinden biriyle yiyeceği yemekten sonra, bu restoranda, buluşmayı önermişti. Diane ancak eve dönecek, saçlarındaki esrar ve yanık yağ kokularından kurtulacak, buraya gelirken de gerekli duyarsızlık ve rahatlık havasına bürünecek zamanı bulabilmişti.</p>

  <p>Charles ayağa kalktı, Diane'ı çıkıntının içindeki kanapeye oturttu. Diane yağmurluğunu çıkardı. Şimdi üzerinde dar ve kolsuz, dikişi bile yok dedirtecek kadar sade siyah bir elbise vardı. Boynuna taktığı, köprücükkemiklerinin üzerinde parıldayan inci gerdanlık, kulaklarından sarkan küpelerle birer su damlası kadar benzeşiyordu. Diane'ın tarzına göre, büyük gösteriş.</p>

  <p>— Çok...</p>

  <p>— Muhteşem miyim?</p>

  <p>Charles gülümsedi. Diane devam etti:</p>

  <p>— Harika?</p>

  <p>Tebessüm yayıldı. Kusursuz dişler yüzünün esmerliğini böldü. Diane devam ediyordu:</p>

  <p>— Çekici? Seksi? Baş döndürücü?</p>

  <p>İçini çekti, parmaklarını kenetleyip çenesini ellerinin üzerine yerleştirdi.</p>

  <p>— Öyleyse neden kendimi çirkin bir sırık gibi görüyorum?</p>

  <p>Charles Helikian ceketinin iç cebinden bir puro çıkardı.</p>

  <p>— Sebebini bilmiyorum ama, annenin kabahati olmadığı kesin.</p>

  <p>— Öyle bir şey dedim mi?</p>

  <p>Kahverengi yaprakları parmaklarının arasında çıtırdattı.</p>

  <p>— Son... konuşmanızdan söz etti bana.</p>

  <p>— Yanlış yapmış.</p>

  <p>— Birbirimizden saklayacağımız bir şey olamaz. Kazadan beri sana telefon ediyor, mesaj bırakıyor, sonra...</p>

  <p>— Onunla konuşmak istemiyorum.</p>

  <p>Diane'a çok ciddi baktı.</p>

  <p>— Bu tutumun çok saçma. Önce sana acımasını bile reddettin. Şimdi de Lucien iyileşirken, hiçbir haber vermiyorsun ve...</p>

  <p>— Bu konudan bahsetmeyelim olmaz mı? Buraya bunun için gelmedim.</p>

  <p>Charles beyaz bir bayrak gibi, açık avucunu kaldırdı. Sonra garsonu çağırıp, siparişlerini verdi. Kendisi için kahve. Diane için çay. Sonra kısık sesiyle konuştu:</p>

  <p>— Benimle konuşmak istiyordun, üstelik çok acelen olduğunu söyledin. Ne istiyorsun?</p>

  <p>Diane üvey babasına yan gözle baktı. Öpücüğün anısı yüreğini doldurdu. İçini bir huzursuzluk kapladı, yanaklarının alev alev yandığını hissetti. Rahatsızlığını kovmak için aklını kelimelere vermeye çalıştı:</p>

  <p>— Bir gün, benim yanımda, hipnozdan bahsetmiştin. Müşterilerini tedavi etmek için, bazen bu yöntemden yararlandığını anlatmıştın.</p>

  <p>— Doğru. Ürkeklik ya da rahat konuşamama durumlarında. Ne olmuş?</p>

  <p>— O gün hipnozun bir insanın belleğini araştırmada sınırsız güce sahip olduğunu söylemiştin.</p>

  <p>Charles'ın bakışları alaycıydı:</p>

  <p>— Bazen uzman gibi görünmeye çalışıyorum.</p>

  <p>— O günü bütün ayrıntılarıyla hatırlıyorum. Hipnoz sayesinde insanın kendi hafızasını anılarına yönelik bir kamera gibi kullanabileceğini söyledin. Farkında olmasak da, yaşadığımız olayların bütün ayrıntılarını bilinçaltımızda sakladığımızı ekledin. Bilincimizin hiç erişemediği ama (işaret parmağıyla şakağına dokundu) buraya, aklımıza kazınan ayrıntıları.</p>

  <p>— O gün çok formdaymışım.</p>

  <p>— Şaka etmiyorum. Dediklerin doğruysa, hipnoz insanın geçmiş olayları yeniden yaşamasına, istediği anın üzerinde durmasına, herhangi bir ayrıntıyı incelemesine imkân veriyor. Kendi zihnini bir video kamera gibi kullanmasına. İstediği yerde durmasına, görüntünün şu ya da bu noktasını zumlamasına...</p>

  <p>Charles'ın yüzündeki tebessüm kayboldu:</p>

  <p>— Sözü nereye getireceksin?</p>

  <p>Diane soruyu duymazdan geldi.</p>

  <p>— Bir psikiyatrdan söz etmiştin. Sana göre, Paris'in en iyi hipnotizmacısı. Bu tip seanslarda uzman biri.</p>

  <p>Charles soruyu daha yüksek sesle tekrarladı:</p>

  <p>— Sözü nereye getireceksin?</p>

  <p>— Adresini öğrenmek istiyorum.</p>

  <p>Garson masanın üzerine ağır bir gümüş tepsi bıraktı. Kahvenin siyah pırıltısı. Earl Grey'in kızılımsı yumuşaklığı. Kokular servisin zarafetini sararken, renkler incelikle karışıyordu. Beyazlı adam çekildi. Charles hemen sordu:</p>

  <p>— Neden?</p>

  <p>Diane sakince cevapladı:</p>

  <p>— Hipnozla kaza sahnesini yeniden yaşamak istiyorum.</p>

  <p>— Çıldırmışsın sen.</p>

  <p>— Annem hastalığını sana da bulaştırmış. Benimle konuşurken en sevdiği cümle, bu.</p>

  <p>— Neyin peşindesin?</p>

  <p>Marc Vulovic'in bomboş bakan gözlerini, saat tutma çalışmasını hatırladı. Varsayımını bir kez daha gözden geçirdi: birçok insanın düzenlediği, kazaya benzetilmeye çalışılmış bir cinayet girişimi. Soruyu basitçe yanıtladı:</p>

  <p>— O kazada, birbirine uymayan ayrıntılar var.</p>

  <p>— Hangi ayrıntılar?</p>

  <p>Cevap verdi:</p>

  <p>— Emniyet kemeri. Bağladığımdan eminim.</p>

  <p>Charles neredeyse rahatlamış görünüyordu. Yatıştırıcı bir sesle konuştu:</p>

  <p>— Dinle. Bu hikâyenin aklından çıkmamasını anlıyorum, ama...</p>

  <p>— Hayır. Dinleyecek olan, sensin.</p>

  <p>Diane iki dirseğini masaya dayayıp, eğildi:</p>

  <p>— Samimi ol, gerçekten çılgın olduğuma mı inanıyorsun?</p>

  <p>— Asla.</p>

  <p>— Böylesi rahatsızlıklardan dolayı birkaç defa tedavi gördüğümü biliyorsun. Evlat edinme dosyamda klinikte geçirdiğim günlerin görünmemesini sağlayan, bizzat sendin. Onun için, şimdi beni nasıl bulduğunu bilmek istiyorum. Sana göre, tamamen iyileşmiş sayılır mıyım?</p>

  <p>— Evet.</p>

  <p>Cevabın tonunda küçük bir tereddüt saklıydı.</p>

  <p>— Ama?</p>

  <p>— Biraz... şey kaldın... tuhaf.</p>

  <p>— Senden açık bir cevap bekliyorum. Rahatsızlıklarımın izlerini taşıdığımı düşünüyor musun? Yoksa, tam tersine, gerçekten dengemi bulduğum söylenebilir mi?</p>

  <p>Charles purosunun dumanını üfleyerek zaman kazanmaya çalıştı.</p>

  <p>— Evet, dedi sonunda, tamamen iyileştin. Gerçek dengene kavuştun. Eksantrik, dengesiz biri değilsin. Ayakların yere basıyor. Gerçekçi. Düzenli olması gereken şeyler konusunda, neredeyse manyak. Gerçek bir uzman.</p>

  <p>Diane ilk kez gülümsedi. Charles'ın tüm içtenliğiyle konuştuğunu biliyordu. Sözün gerisini getirdi:</p>

  <p>— Öyleyse, çocuğun kemerini takmamamı nasıl açıklıyorsun?</p>

  <p>— Çok içmiştik, çok geç olmuştu, biz...</p>

  <p>Diane masaya vurdu. Fincanlar şangırdadı. Son müşteriler başlarını çevirip merakla baktı.</p>

  <p>— Lucien tüm hayatımın kararı, diye bağırdı. Karar verecek yaşa geldiğimden bu yana yaptığım en iyi şey. Birkaç kadeh şampanyadan sonra, bu en basit güvenlik önlemini mi unutacağım? Onu arabanın arkasına basit bir sırt çantası gibi mi yerleştireceğim?</p>

  <p>Charles parmaklarıyla purosunu sıktı.</p>

  <p>— Bütün bunlara geri dönmekle doğru yapmıyorsun. Sayfayı çevirmen...</p>

  <p>Diane yağmurluğuna uzandı.</p>

  <p>— Tamam. Sana güvenebileceğimi sanıyordum ama, yanılmışım. Rehbere bakıp bir...</p>

  <p>— Adı Paul Sacher.</p>

  <p>Charles tepesi fildişinden yapılmış kocaman dolmakalemini çıkardı, kendi kartvizitlerinden birinin arkasına adamın adresini, telefon numarasını yazdı.</p>

  <p>— Başını kaşıyacak zamanı yok ama, benim adımı verirsen seni hemen alır. Dikkatli ol; çok çapkındır. Ders verirken, hep sınıfın en güzel kızını kapardı. Öteki öğrencilerin ağızlarını kapatmaktan başka yapacak bir şeyi kalmazdı. Gerçek bir sürübaşı.</p>

  <p>Diane kartviziti cebine soktu. Teşekkür etmedi. Küçük bir tebessüm bile. Bütün bunların yerine, konuştu:</p>

  <p>— O gece, beni rahatsız eden bir şey daha vardı.</p>

  <p>— Ne?</p>

  <p>— Beni öpmen, merdivenlerde.</p>

  <p>Kaşlar kararsızlık belirtir gibi havaya kalktı. Charles Helikian çember sakalını sıvazladı.</p>

  <p>— Ha, şu... diye mırıldandı.</p>

  <p>Diane gözlerini ondan ayırmıyordu.</p>

  <p>— Beni neden öptün?</p>

  <p>İşadamı pahalı takım elbisesinin içinde kımıldadı.</p>

  <p>— Bilmem... Öylesine gelen bir şeydi işte.</p>

  <p>— Charles Helikian, ünlü psikoloji danışmanı. Daha inanılır bir şey bulmaya çalış.</p>

  <p>Üvey babası giderek daha rahatsız görünüyordu.</p>

  <p>— Hayır gerçekten, o ana ait bir hareketti. Uyuya kalmış o çocuk, loş ışıkta dimdik sen, her zamanki gibi cesur ve kararlı. Her zamankinden çok farklı olduğun o gece... Çok... özgür olduğun. Sana iyi şanslar dilemek istemiştim, hepsi bu.</p>

  <p>Diane çantasını alıp ayağa kalktı.</p>

  <p>— Öyleyse iyi yapmışsın, diyerek konuşmaya son noktayı koydu. Hissedebildiğim kadarıyla, şansa çok ihtiyacım olacak.</p>

  <p>Topuklarının üzerinde dönerek İran kralını tahtında yalnız bıraktı. Birkaç adımda salonu baştan başa geçti. Koca restoran şimdi ıssız görünüyordu. Yarıkaranlıkta sadece yaldızlı tablolar ile yağmurun kamçıladığı camlar parlıyordu.</p>

  <p>— Diane!</p>

  <p>Mermer hole varmıştı bile. Arkasına döndü. Charles aceleyle geliyordu.</p>

  <p>— Hey Tanrım, neyin peşindesin? Bana her şeyi anlatmadın.</p>

  <p>Cevap vermeden önce, Charles'ın yanına varmasını bekledi:</p>

  <p>— Sadece bilmek istiyorum. O kemer sorununu çözmek.</p>

  <p>— Hayır! dedi Charles. O kazayı, bir kaza olmadığını düşündüğün için, yeniden yaşamak istiyorsun.</p>

  <p>Diane birden psikolog üvey babasına büyük bir hayranlık duydu. Üzerinde samankâğıdından bir elbise varmış gibi, tüm düşüncelerini okumuştu. Mantığın ötesinde de olsa, aklındakileri anlamıştı. Doğruladı:</p>

  <p>— Haklısın. O kaza ile Van Kaen'in ölümü arasında bir ilişki olduğunu düşünüyorum. Nasıl düşünmem? Bu kadarı rastlantı olamaz. Lucien'ın henüz anlaşılmaz bir olayın ortasında bulunduğundan eminim.</p>

  <p>Charles soludu:</p>

  <p>— Aman Tanrım...</p>

  <p>— Sakın deli olduğumu söyleme bana.</p>

  <p>Kıvırcık saçlı, yanık tenli adamın benzi sararmış gibiydi.</p>

  <p>— O kaza... bir cinayet girişimi mi?</p>

  <p>— Tüm kanıtları toplayamadım daha.</p>

  <p>— Hangi kanıtları?</p>

  <p>— Sabırlı ol.</p>

  <p>Diane topuklarının üzerinde döndü. Charles yetişip kolundan tuttu. Gözkapakları kelebek kanatları gibi titreşiyordu.</p>

  <p>— Beni dinle. Sen ve ben, birbirimizi on altı yıldır tanıyoruz. Eğitimine hiç karışmadım. Annenle ilişkine hiç karışmadım. Ama bu kez, saçmalamana izin vermeyeceğim. Bu kadar saçmalamana.</p>

  <p>Yaramaz kız çocukları gibi, terbiyesizce, saygısızca güldü.</p>

  <p>— Eğer bütün bunlar sadece düşümdeyse, korkacak bir şeyin yok demektir.</p>

  <p>— Küçük salak! Belki ateşle oynuyorsun, ama oynadığının farkında bile değilsin!</p>

  <p>Haykırmıştı. Diane sol tarafında, hareketsiz duran garsonların bakışlarını hissetti: kuşkusuz Charles Helikian'ı ilk kez böyle görüyorlardı.</p>

  <p>— Sen yaptığının farkında değilsin, dedi daha alçak bir sesle. Haklı olduğunu kabul etsek bile... dikkat et, kabul etsek bile, diyorum, bu işe karışamazsın. Bu polisin işi.</p>

  <p>Cevap verme fırsatı bırakmadan, sordu:</p>

  <p>— Ya o emniyet kemeri? O kemer nasıl bir kanıt olabilir ki? Emniyet kemeri takılmamış, eksperin raporu bu konuda en ufak bir kuşkuya yer bırakmıyor. Öyleyse ne...</p>

  <p>— Kemeri taktığımdan eminim.</p>

  <p>Kopkoyu bir gölge Charles'ın yüzünü kararttı.</p>

  <p>— Ne yani? Kemeri Lucien mı?..</p>

  <p>— Lucien mışıl mışıl uyuyordu. Dikiz aynamdan bakıyordum ona.</p>

  <p>— Neler saçmalıyorsun? Kemer kendi kendine mi açıldı?</p>

  <p>Diane yaklaştı. Charles genç kadının ancak omuzlarına geliyordu. Diane bir sır verir gibi fısıldadı:</p>

  <p>— Ne derler bilirsin; bütün mümkün olanlar sıralanıp bir kenara bırakıldıktan sonra, geriye ne kalır? İmkânsız olan.</p>

  <p>Charles parlak alnını, kapkara bakışlarını Diane'a çevirmişti.</p>

  <p>— Hangi imkânsız?</p>

  <p>Diane biraz daha eğildi. Gözlerinin önünden arabanın içini geçirdi: kan, cam, karanlık bölgeler, buruşuk battaniye. Sesi hem korku yüklü hem de tatlı ve yumuşaktı:</p>

  <p>— İmkânsız, o arabada benden başka birinin daha olması.</p>
</body>
</html>
