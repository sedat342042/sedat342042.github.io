<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>44</h2>

  <p>Diane gözlerini açtığında, parlak güneş odasının duvarlarını kaplıyordu. Saatine baktı; on. Birkaç kez küfür etti, banyoya girmeyi başarmadan önce ayağı çantasına takıldı, masanın köşesine çarptı. Duşa bir daha girdi, hızla giyinip pencereyi açtı.</p>

  <p>Kent oradaydı.</p>

  <p>Diane kirli suları sabah ışığında parlayan Moskova'yı gördü. Ortodoks kiliseleri, Stalin dönemine ait gökdelenler, dev vinçlerin yükseklik ve görkem konusunda boy ölçüşürcesine çevrelediği inşaatlar göz alabildiğine uzanıyordu. Her şeyden de öte, kentin homurtulu uğultusuna, tüm büyük metropolleri tanımlayan, burada belki biraz daha kaba, biraz daha güçlü duyulan, o asit kokusu karışımına, o baş döndürücü gürültüye alışmaya çalışıyordu Diane. Bakışlarını, üzerinde yüzlerce otomobilin gidip geldiği Kutuzovskiy Bulvarı'na indirdi. Gözlerini yumdu, seyahatlerine, doğal hayata karşı beslediği tüm aşka rağmen su katılmamış bir kentli olduğunu kanıtlayan bir sevinçle, o titreşen dalgayla bütünleşti.</p>

  <p>Soğuğun iliklerine kadar işlediğini hissettiğinde, pencereyi kapatıp, araştırmasını düşünmeye koyuldu. Emin olduğu tek bir şey vardı; bu kâbustaki her ayrıntının tokamakla ilgili olduğu. Gizemli yöneticilerin, insanları uyarmak için gönderdikleri gözcülerin ilginç görevleri. Hatta nükleer laboratuvarın çevresindekileri art arda vuran cinayetler.</p>

  <p>Araştırmaya başlamak için, bir strateji hazırlamıştı. Oldukça basit, ama gerçekçi bir strateji. Önce kahvaltı ısmarladı, sonra Fransız Büyükelçiliği'ne telefon etti. Bilim ataşesiyle görüşmek istediğini söyledi; tüm büyükelçiliklerde, geleneksel ticaret ve kültür ataşelerinin yanı sıra, bir de bilim ataşesi bulunduğunu uzun zamandır biliyordu. Bir dakikalık bir bekleyişten sonra, otoriter bir ses duyuldu. Diane kendini tanıttı. Gerçek adını verdikten sonra, gazeteci olduğunu söyledi.</p>

  <p>— Hangi dergi? diye araya girdi ses.</p>

  <p>— Şeyy... bağımsız çalışıyorum da.</p>

  <p>— Hangi dergi adına bağımsız?</p>

  <p>— Kendi adıma.</p>

  <p>Karşıdaki homurdandı:</p>

  <p>— Ne demek istediğinizi anladım.</p>

  <p>Diane sesini değiştirdi:</p>

  <p>— Bana bilgi verecek misiniz, vermeyecek misiniz?</p>

  <p>— Sizi dinliyorum.</p>

  <p>— Tokamaklar konusunda bilgi topluyorum. Hani o nükleer fırınlar...</p>

  <p>— Tokamakın ne anlama geldiğini bilirim.</p>

  <p>— Tamam. Öyleyse, belki de laboratuvar arşivlerinin nerede saklandığını da biliyorsunuzdur. Moskova'da bir akademide herhalde...</p>

  <p>— Kurçatov Enstitüsü. Denetimli füzyonla ilgili tüm belgeler orada saklanır.</p>

  <p>— Bana adresi verebilir misiniz?</p>

  <p>— Rusça biliyor musunuz?</p>

  <p>— Hayır.</p>

  <p>Bilim ataşesi bir kahkaha attı.</p>

  <p>— Nasıl bir araştırma yapmak niyetindesiniz ki?</p>

  <p>Diane sükûnetini kaybetmemeye çalıştı. Tereddütlü bir sesle sordu:</p>

  <p>— Önerebileceğiniz bir tercüman var mı?</p>

  <p>— Daha iyisi var. Termonükleer füzyon konusunda uzmanlaşmış, genç bir Rus, Kamil Goroçov. Üstelik dilimizi de biliyor. Birkaç kez Fransa'da bulundu.</p>

  <p>— Bana yardımcı olmayı kabul eder mi?</p>

  <p>— Yanınızda para var mı?</p>

  <p>— Biraz.</p>

  <p>— Dolar?</p>

  <p>— Dolar, evet var.</p>

  <p>— Öyleyse, sorun yok demektir. Ona hemen şimdi telefon ederim.</p>

  <p>Diane otelinin telefonunu verdi, ataşeye teşekkür etti. Bir dakika sonra, kahvaltısı getirilmişti. Yatağının üzerine bağdaş kurdu, kurumuş çörekleri yuttu, fazla demlenmiş çayı bitirdi. Çayı oyma gümüş kulplu bir bardaktan içti. Onun gözünde, sadece bu ayrıntı bile Fransa'nın tüm çöreklerine değerdi. Kendini tuhaf bir şekilde hafiflemiş, rahatlamış hissediyordu. Sanki gece uçuşu Paris'teki olaylarla arasına aşılmaz bir sınır çekmiş gibi.</p>

  <p>Telefon çaldı; Kamil Goroçov aşağıda onu bekliyordu.</p>

  <p>Ukrayna Oteli'nin lobisi Stalin döneminin tüm izlerini taşıyordu. Yüksek pencerelerden içeriye dolan güneş perdeleri bembeyaz sarkıtlara çeviriyor, yerdeki mermer ise parlak ışıklar yansıtıyordu. Diane gözüne, resepsiyonun önünde gidip gelen, iki numara büyük anorağının içine gömülmüş birini kestirdi. Adam kaçmaya çalışan bir serseri gibi, sağına soluna endişeyle bakıyordu.</p>

  <p>— Kamil Goroçov?</p>

  <p>Adam döndü. Kedi gözleri ve ipek gibi siyah saçları vardı. Cevap yerine, alnına düşen perçemi asabi bir hareketle kenara itti. Diane Fransızca konuşarak kendini tanıttı. Rus yarı güvensiz, yarı saldırgan bir tavırla dinledi. Diane tereddüt etti, yanlış biriyle konuştuğunu düşündü. Ne var ki kedi adam güçlü bir Fransızca'yla, birden sordu:</p>

  <p>— Tokamaklarla mı ilgileniyorsunuz?</p>

  <p>Diane düzeltme gereğini duydu.</p>

  <p>— TK 17'yle.</p>

  <p>— İçlerinde en beteri.</p>

  <p>— Ne demek istiyorsunuz?</p>

  <p>— En güçlüsü. İçlerinde, saniyenin binde biri için de olsa, yıldızların füzyon ısısına erişmeyi tek başaranı.</p>

  <p>Kazak bıyığının altından ürkütücü bir şekilde kıkırdadı, sonra bütün lobidekileri tanık etmek istiyormuşçasına, bakışlarıyla çevresini taradı.</p>

  <p>— Prometeus efsanesini biliyor musunuz? dedi birden.</p>

  <p>Tozlu bir otel lobisinde, tanımadığı bir kadına selamsız sabahsız bir Yunan efsanesi soran bir Rus! Bakalım daha nelerle karşılaşacaktı. Adamın oyununu oynamaya karar verdi.</p>

  <p>— Tanrıların yıldırımını çalan adam mı?</p>

  <p>Yeni bir sırıtma, yine perçem itme. Kamil Diane'ın çürüklerini, sargılarını bile görmemiş gibiydi; onun dünyasına ait değildi böylesi görüntüler.</p>

  <p>— Eski Yunan döneminde, bu dedikleriniz bir efsaneydi. Artık değil. İnsanlar gerçekten yıldızların sırlarını çalmaya çalışıyor. TK 17'nin arşivleri, kentin güneyindeki Kurçatov Enstitüsü'nde. Arabamın deposunu doldurun, sizi oraya götüreyim.</p>

  <p>Diane ışıl ışıl gülümsedi. Kamil çoktan dönmüş, ışığa boğulmuş döner kapıya yönelmişti. Diane parkasını giyerek adamın peşine takıldı. İçindeki neşeyi bastırmayı beceremiyordu bir türlü. Emindi, hissediyordu; Moskova yolculuğu verimli olacaktı.</p>
</body>
</html>
