<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>26</h2>

  <p>Diane'ın arabasını bulması, yirmi dakikasını aldı.</p>

  <p>Sèvres Sokağı'nı boydan boya geçip, Général-Bertrand Sokağı'na girdi. Önce Duroc ve Masseran sokaklarından, sonra da Duquesne Caddesi'nden geçti. Soluğu kesiliyor, yüreği sanki aralıklı çarpıyordu. Düşünmeye çalışıyordu. Boşuna. Gereğinden fazla soru, bir tek cevap yok. Türk-Moğol kökenli bir çocuğun yolu nasıl olur da Birmanya sınırındaki, Ra-Nong'a düşer? Rolf van Kaen gibi biri çocuğun can çekişmekte olduğunu nereden öğrenir? Üstelik tam da dünyanın o bölgesine hareket etmeye hazırlanırken? Ve en önemlisi beş yaşında küçücük bir çocuk nasıl olur da Diane'ın kuşkulandığı karanlık komploların hedefi olabilir?</p>

  <p>Sonunda arabasını Breteuil Meydanı yakınlarında bir yere park etti. Meydana, bir sığınağa koşar gibi girdi. Kafasındaki düşünceler karmakarışık, altüsttü. Hiçbir sonuca varmayan, sessiz darbeler.</p>

  <p>Yine de bütün bu titreşimlerin arasında bir ışık görüyordu.</p>

  <p>Birden, gerçeğin içinde ilerlemenin yolunu bulmuştu. Aklına İspanyol manastırındaki tecrübe geldi. Palimpsestus üzerindeki gizli yazıyı belirli aralıklarla gözler önüne seren morötesi ışık. Lucien'ın gizli yüzünü görmek için, kendine özgü bir ışığa sahipti Diane da. Cep telefonunu çıkardı, İsabelle Condroyer'nin, oğlunun konuştuğu lehçeyi bulup çıkarmasını rica ettiği etnoloğun numarasını tuşladı.</p>

  <p>Etnolog Diane'ın sesini hemen tanıdı:</p>

  <p>— Diane? Bilgi almak için henüz çok erken. Güneydoğu Asya'da araştırma yapan bir sürü bilim adamıyla temasa geçtim. Kasetin çevresinde bir toplantı yapıp...</p>

  <p>— Yeni gelişmeler var.</p>

  <p>— Gelişmeler mi?</p>

  <p>— Şimdi anlatması çok uzun sürer ama, Lucien'ın onu evlat edindiğim tropikal bölgenin yerlisi olmama ihtimali çok yüksek.</p>

  <p>— Neler söylüyorsunuz siz?</p>

  <p>— Çocuk büyük olasılıkla Orta Asya'dan gelme. Moğolistan'dan ya da Sibirya'dan bir yerden.</p>

  <p>Etnolog homurdandı:</p>

  <p>— Bu, her şeyi değiştirir... söylediğiniz bölge, ne benim ne de çalışma arkadaşlarımın uzmanlık alanına giriyor...</p>

  <p>— Yine de o bölgelerde çalışma yapan dilbilimcileri tanıyorsunuzdur?</p>

  <p>— Laboratuvarları Nanterre Fakültesi'nde ve...</p>

  <p>— Onlarla temasa geçebilir misiniz?</p>

  <p>— Evet. Tesadüfen, içlerinden birini de tanıyorum.</p>

  <p>— Öyleyse, lütfen temasa geçin. Tamamen size güveniyorum.</p>

  <p>Telefonu kapadı. Düşüncelerinin hızı giderek azalıyordu. Saatine baktı. On yedi otuz. Vakit gelmişti.</p>

  <p>Kendi içine dalmanın zamanı.</p>

  <p>Çevre yolundaki kazayı bütünüyle ve tüm ayrıntılarıyla yeniden yaşamanın zamanı.</p>
</body>
</html>
