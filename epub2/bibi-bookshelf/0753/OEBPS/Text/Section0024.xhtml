<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>19</h2>

  <p>11 ekim pazartesi.</p>

  <p>Diane Suresnes'de, Valérien Tepesi'nin yamaçlarını arşınlıyordu.</p>

  <p>Önce beyaz haçlarla süslü Amerikan mezarlığını boydan boya geçmiş, sonra da Boulogne Ormanı'na hâkim bayırları dolaşmıştı. Bu yol doğru değildi kuşkusuz, Saint-Cloud Köprüsü yakınlarında bir yerlerde şaşırmış olmalıydı. Şimdi kiralık arabasının direksiyonunda Bas-Rogers Sokağı'ndan iniyor, kentin grisiyle yeniden buluşuyordu. Yağmurun altında, renksiz caddeleriyle, üşümüş gibi birbirine yakınlaşmış dar sokaklarıyla iç karartıcı banliyönün ortasındaydı.</p>

  <p>Diane tüm gücüyle soruşturmanın içine dalmıştı. Hafta sonu tatilinden yararlanarak birkaç araştırma yürütmüş, şimdi de sorularının merkezine varmayı umuyordu. Granitten bir sukemerinin altından geçti, gururla Belvédère Mahallesi'nin girişini haber veren kavşağın çevresinden döndü, sonra da sağında Gambetta Caddesi'ni gördü. Kenarından demiryolu geçen cadde, asırların yıpratıcı etkisine direnmiş gibi görünen, birbirine yaslanarak sıralanan küçük evlerle çevriliydi.</p>

  <p>58 numara iki katlı, pis ve dökük, tuğla duvarlı, balkonları siyah demirden bir binaydı. Diane güçlük çekmeden park yeri buldu ve binaya girdi. Karşısına bakımsız bir sahanlık, leş gibi posta kutuları, koyu renge boyanmış bir merdiven çıktı. Çöp tenekelerinden yayılan kokular bile genel görüntüyle ahenk içindeydi; binanın tüm öyküsünü özetleyen, merdiven altına gizlenmiş, homurtulu ve şiddetli bir acıydı.</p>

  <p>Merdiven otomatiğine bastı, ışığın yanmadığını –yanmayacağını– gördü. Üzerinde kiracıların adlarının yazılı olduğu küflenmiş karton parçasına yaklaştı, sokaktan sızan ışığın yardımıyla aradığını, Patrick Langlois'nın evine bir gece önce telefon ederek öğrendiği adı buldu.</p>

  <p>Gıcırtılı basamaklar, tozlu merdiven tırabzanı... Bildik, beklenen duygular birbirini izliyordu. Diane her adımda hışırdayan, petrol mavisi uzun bir yağmurluk giymişti. Omuzlarında küçük yağmur damlaları parıldıyor, bu parıltılar da ona güven veriyordu. İkinci kata varıp soldaki kapıyı çaldı.</p>

  <p>Cevap yoktu.</p>

  <p>Bir daha çaldı.</p>

  <p>Bir dakika daha geçti. Diane geri dönmek üzereydi ki içeriden bir sifon sesi duyuldu.</p>

  <p>Kapı sonunda açıldı.</p>

  <p>Karşısında genç bir adam duruyordu. Kapüşonlu, renksiz ve şekilsiz bir jogging eşofmanı giymişti. Diane karanlıkta adamın yüzünü iyi seçemedi. Görebildiği kadarıyla adam, hatırladığından daha gençti. Otuzunda, daha fazla değil. Daha da zayıf. Dikkatini asıl çeken, aralık kapıdan süzülen kenevir kokusu oldu. Anlaşılan adam tam da hafif bir uyuşturucu seansının tam ortasındaydı. Sifon sesinin nedeni, işte. Diane sordu:</p>

  <p>— Marc Vulovic'siniz, değil mi?</p>

  <p>Gölgeli yüz kıpırdamadı. Sonra genizden çıkan bir ses duyuldu:</p>

  <p>— Ne var?</p>

  <p>Diane gözlüğünü düzeltti. Bu nezleli ses, en kötüsünün habercisiydi; karşısındaki herif sadece esrarla yetinmiyordu anlaşılan.</p>

  <p>— Adım, Diane Thiberge.</p>

  <p>Adamda sessizlik. Diane devam etti:</p>

  <p>— Kim olduğumu anladınız, değil mi?</p>

  <p>— Hayır.</p>

  <p>— Kaza gecesi 4 x 4'teki bendim.</p>

  <p>Vulovic bir şey söylemedi. Bir dakika geçti. Ya da belki sadece birkaç saniye. Diane, içinde bulunduğu gerginlikten olacak, hiçbir şeyden emin değildi. Adam buyurdu:</p>

  <p>— Girin.</p>

  <p>Diane duvarlara dizilmiş CD'lerle ve video kasetlerle dolu minicik bir holden geçti, sağında muşamba ve formika kaplı bir mutfak gördü. Adam bir el hareketiyle mutfağa girmesini işaret etti.</p>

  <p>Grimsi perdelerin arasından iç karartıcı bir ışık sızıyordu. Bir musluk, bir su ısıtıcısı: yıkanmamış bulaşıkların altında boğulan iki donuk leke. Bir de havayı kaplayan uyuşturucu kokusu. Diane yarı aralık pencerenin yanında bir iskemle gördü. Yağmurluğundan yeni hışırtılar çıkararak, hızla iskemleye oturdu.</p>

  <p>Adam masanın öte tarafındaki tabureye çöktü. Alnının üzerine indirdiği sarımtırak kapüşonun altından uzun ve kupkuru bir yüz görünüyordu. Ördek kuyruğu kesimli sarı saçlar, mısır püskülü gibi kıvırcık keçi sakalı. Artık sargıları yoktu. Sadece alnında ve kaşlarında kahverengi birkaç kabuk. Kafası öne eğik, mırıldandı:</p>

  <p>— Hastaneye gelmek istiyordum ama...</p>

  <p>Durdu, kafasını kaldırdı. Yeşil gözleri buzdan bir denize açılmış küçük lombozları hatırlatıyordu. Sordu:</p>

  <p>— Şimdi... yani, çocuk demek istiyorum... şimdi...</p>

  <p>Diane adamın kimseden bir haber almadığını anladı:</p>

  <p>— Daha iyi. İnanılır gibi değil ama, düzelme yolunda. Onun için bu konuyu bir kenara bırakalım, tamam mı?</p>

  <p>Vulovic karşısındakini kararsızlıkla süzdü, yavaşça başını salladı. Çarpık çurpuk bir vücudu, büzülmüş omuzları vardı. Kendi kişisel rahatsızlığının tutsağı bir uyuşturucu kurbanı. Vulovic sordu:</p>

  <p>— Ne istiyorsunuz?</p>

  <p>— Kazanın ayrıntılarını konuşmak. Direksiyondayken başınızdan neler geçtiğini öğrenmek.</p>

  <p>Kamyon şoförü irkildi. Gözbebeklerinden yıldırım hızıyla bir güvensizlik geçti. Diane adama konuşacak zaman bırakmadı:</p>

  <p>— O gece, Porte-d'Auteuil Caddesi'ndeki park yerinden geldiğinizi söylediniz. Orada ne yapıyordunuz? Dinleniyor muydunuz?</p>

  <p>Adam istemeye istemeye gülümsedi. Gözlerinde mendeburca bir parıltı.</p>

  <p>— Oradan hiç geçmediniz mi? Yani, akşamları?</p>

  <p>Diane çevre yolu ile Roland-Garros Stadı arasında sıkışmış, doğruca Boulogne Ormanı'na açılan hiçbir özelliği olmayan bir cadde canlandırdı gözünün önünde. Birden aynı görüntünün gece halini düşündü ve korkularının o güne kadar sakladığı gerçeği anladı: orospular. Adam sadece orospuya gitmişti.</p>

  <p>Diane'ın düşüncesini okumuş gibi başını salladı Vulovic.</p>

  <p>— Yola çıkmadan önce herkes yapar bunu. Hollanda'ya gidecektim. Hilversum. Gidişgeliş. Yirmi dört saatlik yol.</p>

  <p>Diane sözüne kaldığı yerden devam etti:</p>

  <p>— Tamam. Sürücü dikkati konusunda yapılan istatistikleri gördüm. Uykuya bağlı ağır vasıta kazalarının yüzde doksanı gece on bir ile sabaha karşı bir arasında meydana geliyor. Aynı istatistiklere göre, çevre yolunda bu tip kazalara kesinlikle rastlanmamış. Başkentin yakınında olmak, şoförleri doğal olarak "uyandırıyor". Siz park yerinden çıktığınıza göre...</p>

  <p>— Soruşturma mı yapıyorsunuz? diye birden araya girdi adam, saldırgan bir tavırla.</p>

  <p>— Sadece anlamaya çalışıyorum. Geceyarısı, bir fahişeyle birlikte olduktan sonra, yirmi dört saat sürecek bir yola çıktığınız bir sırada, nasıl uyuduğunuzu anlamak istiyorum.</p>

  <p>Vulovic kıvrandı. Parmakları masanın üzerine vuruyordu. Diane kendi gerginliğini gemledi ve birden yön değiştirdi:</p>

  <p>— Uyanık kalmak için ne yaparsınız?</p>

  <p>— Kahve içerim. Termoslarımız var.</p>

  <p>Diane burun deliklerini titretti, leş gibi mutfağa hâkim kokuya sessiz bir gönderme.</p>

  <p>— Sigara da içiyorsunuz, değil mi?</p>

  <p>— Herkes gibi.</p>

  <p>— Ya ot?</p>

  <p>Adam cevap vermedi. Diane devam etti:</p>

  <p>— Bunun sonunuz olacağını hiç düşünmediniz mi? Sizi uyutacağını?</p>

  <p>Vulovic boynunu uzattı. Derinin altındaki damarlar kıpırdıyordu.</p>

  <p>— Dayanabilmek için, bütün şoförler duman alır. Herkesin kendine göre bir planı var. Anlaşıldı mı?</p>

  <p>Diane masanın üzerine eğildi. Böylesi diklenmeler onu hiç etkilemiyordu. Senli benli konuşmaya başladı:</p>

  <p>— Başka bir şey içmiyor musun?</p>

  <p>Kamyon şoförü biraz daha sessizliğe gömüldü. Diane ısrar etti:</p>

  <p>— Amfetamin, kokain, eroin?</p>

  <p>Adam Diane'a yan yan baktı. Dumanlı gözkapaklarının altında, mermi gibi parlak, iki demir bilye. Dudakları hafif bir tebessümle ayrıldı.</p>

  <p>— Anladım. Başıma dert açmak istiyorsunuz. İşten atıldım. Ehliyetim alındı. Kodese tıkılabilirim ama, bütün bunlar size yetmiyor. Hemen tutuklanmamı istiyorsunuz. Yıllarca yatmamı.</p>

  <p>Diane adamı bir hareketle susturdu.</p>

  <p>— Ben sadece gerçeği arıyorum, hepsi bu.</p>

  <p>Vulovic haykırdı:</p>

  <p>— Gerçek, aynasızların raporunda yazılı işte! Alkol testinden geçtim. Hastanede muayene edildim. Bir şey bulamadılar. Kahretsin, temizdim. Yemin ederim, kaza anında temizdim!</p>

  <p>Doğruyu söylüyordu. Yapılan testlerden Diane'ın da haberi vardı.</p>

  <p>— Tamam, dedi, biraz daha alçak sesle. Öyleyse o gece neden uyuyakaldın?</p>

  <p>— Bilmiyorum. Hiçbir şey hatırlamıyorum.</p>

  <p>Diane doğruldu.</p>

  <p>— Nasıl yani?</p>

  <p>Adam tereddüt etti. Yüzünden kocaman ter damlaları akıyordu. Mırıldandı:</p>

  <p>— Yemin ederim. Beynimi istediğim kadar zorlayayım, Auteuil Kapısı'ndan sonra hiçbir şey hatırlamıyorum... Karıya bir fişek atıp atmadığımı bile. Olağanüstü bitkin olmalıyım. Bilmiyorum. Çarpma anına kadar hiçbir şey hatırlamıyorum...</p>

  <p>Diane yerin altından bir gerçeğin yükseldiğini görüyordu. Daha önce hiç kuşkulanmadığı, şimdiyse gözlerinin önünde şekillenen bir gerçek. Sordu:</p>

  <p>— Kahvene dokunan oldu mu?</p>

  <p>— Saçmalıyorsunuz! Neden dokunsunlar ki?</p>

  <p>— Park yerinde kimseyle konuştun mu?</p>

  <p>Kafasıyla hayır işareti yaptı adam. Kapüşonu terden sırılsıklamdı.</p>

  <p>— Başladığımız yere geldik. Hiçbir şey hatırlamıyorum. Kahretsin. Bu bir kaza. Olanları tuhaf bulsam da daha fazla araştırmanın bir yararı yok.</p>

  <p>Diane iskemlesini çekip yaklaştı. Islak saçlarına, ensesindeki yağmura rağmen, cildi alev alevdi.</p>

  <p>— Bunun benim için ne kadar ciddi olduğunu anlayamıyor musun? Hatırlamaya çalış.</p>

  <p>Vulovic mutfak masasının çekmecesini açtı. Bir sigaralık sarmak için gerekli malzemeyi çıkardı: sigara, OCB kâğıdı, alüminyuma sarılı esrar plakası. Sarılacak çifte kâğıdı eline alırken, konuştu:</p>

  <p>— Kapı arkanızda.</p>

  <p>Diane elinin tersiyle masanın üzerindekileri yere fırlattı. Adam yumruğunu sıkarak ayağa kalktı.</p>

  <p>— Dikkatli ol, orospu!</p>

  <p>Diane herifi duvara yapıştırdı. Ondan daha uzundu. Bin kat daha tehlikeli. İçinde tebessüm gibi bir şey hissetti. Aslında istediği de buydu. Herifin ona tokat atmasını, vurmasını tercih ederdi. Oğlunu öldürmek için, bir alçaktan yararlanmış olmalarını tercih ederdi. Sesini yükseltmeden konuştu:</p>

  <p>— Beni iyi dinle, salak. Dokuz gün boyunca oğlumun beyni şişti, kendi kanında boğulur gibi oldu. Dokuz gün boyunca, nabzındaki ölümü izledim. Bugün, bilincinin hangi koşullarda açılacağı hâlâ bilinmiyor. Belki herkes gibi biri olacak. Ya da ötekilerden daha yavaş. Ya da sadece bir lahana. O zaman nasıl bir hayatımız olacağını bir düşün.</p>

  <p>Kamyon şoförü başını eğdi. Diane'ın elleri arasında eriyordu. Adamın tabureye yığılmasına izin verdi. Üzerine eğildi, aynı sakin sesle devam etti:</p>

  <p>— Onun için, eğer o kazadan önce dikkatini çeken bir şey olduysa, beyninin bir köşesinde en ufak bir kuşku, bir tereddüt varsa, Kahretsin, şimdi söylemenin tam sırası.</p>

  <p>Başı öne eğik, yanakları gözyaşı ve terden sırılsıklam, adam fısıldadı:</p>

  <p>— Bilmiyorum... bilmiyorum... Bana bir oyun oynadılar sanıyorum.</p>

  <p>— Nasıl bir oyun?</p>

  <p>— Bilmiyorum. Birden uyuyakaldım... Sanki...</p>

  <p>— Sanki ne?</p>

  <p>— Sanki uzaktan kumandayla... O zaman duyduğum, buydu.</p>

  <p>Diane soluğunu tuttu. Önünde hem karanlık bir çukur hem de bir ışık vardı. Beyninde bir şimşek çaktı: herif şu ya da bu şekilde, etki altına alınmıştı. Aklına hipnoz geldi. Bu çapta bir müdahalenin mümkün olup olmadığını bilmiyordu ama, eğer düşündükleri doğruysa, programlanmış davranışı harekete geçiren bir işaret olmalıydı.</p>

  <p>— Radyo mu dinliyordun?</p>

  <p>— Hayır.</p>

  <p>— Walkman'in var mı?</p>

  <p>— Hayır!</p>

  <p>— Yol kenarında bir şey gördün mü?</p>

  <p>— Tabiî ki hayır!</p>

  <p>Diane bir adım geriledi. Daha güçlü olmak için, bir adım.</p>

  <p>— Polislere anlattın mı?</p>

  <p>— Hayır. Emin değildim ki. Bana neden böyle bir şey yapsınlar? Neden böylesi bir oyun oynasınlar?</p>

  <p>Vulovic her şeyi anlatmıyordu. İçinde bir yerde, kıpırdanan bir dehşet çekirdeği vardı. Sonunda, mırıldandı:</p>

  <p>— Bütün olanları düşündüğümde, gördüğüm tek bir şey var.</p>

  <p>— Ne?</p>

  <p>— Yeşil.</p>

  <p>— Renk mi?</p>

  <p>— Haki yeşil. Sanki... askerî kumaş gibi.</p>

  <p>Diane düşündü. Bu ipucundan nasıl yararlanacağını henüz kestiremiyordu ama, duyduklarının bir gerçeğin başlangıcı olduğundan emindi. Adam ellerini şakaklarına yapıştırmış, sarsılarak ağlıyordu.</p>

  <p>— Tanrım... Sizin ufaklık... Her gece onu düşünüyorum... Beni bağışlayın. Kahretsin, sizden özür diliyorum!</p>

  <p>Hareketsiz Diane cevap verdi:</p>

  <p>— Bağışlanacak bir şeyin yok.</p>

  <p>— Ben Ortodoksum, diye sürdürdü adam. Onun için Aziz Sava'ya dua ediyorum, sonra...</p>

  <p>— Tekrar ediyorum, Bağışlanacak bir şeyin yok. Anlaşılan bu kazada hiçbir suçun yok.</p>

  <p>Kamyon şoförü kafasını kaldırdı. Gözyaşları bakışlarını bulanıklaştırmıştı.</p>

  <p>— Ne... ne demek istiyorsunuz?</p>

  <p>Diane mırıldandı:</p>

  <p>— Ne söylediğimi bilmiyorum. Henüz bilmiyorum.</p>
</body>
</html>
