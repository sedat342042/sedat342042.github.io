<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>20</h2>

  <p>Sabahın o saatinde, Porte-d'Auteuil Caddesi'ndeki park yerinin göze çarpan bir özelliği yoktu. Roland-Garros Stadı'nın binaları, yasak bir kentin duvarları gibiydi. Çevre yoluna gelince, korkuluktan bakıldığında görünmemekle birlikte, aşağılarda bir yerde homurdanıyordu. Oysa Diane arabasını öğlene doğru otoparkta durdurduğunda, gece olunca oradaki havanın nasıl değişebileceğini kolaylıkla anlayabilmişti. Farların aydınlattığı vücutlar, av peşindeki otomobiller, gerilerde bir yerlere sinmiş otomobillerin, özgür bırakılmış güdülerin üzerine kapanmış, gölgeli şoför mahalleri. Ürperdi. Karanlık arzuları duyabiliyormuş gibi geliyordu; kamburu çıkmış tehditkâr hayvanlara benzeyen, iç içe geçmiş bu arzular sanki asfalt boyunca akıp gidiyordu...</p>

  <p>Saatini çıkarıp, otomobilinin direksiyonuna astı, kronometresini harekete geçirip, motoru çalıştırdı. Caddeyi tırmanıp, sağa saptı. Önce Poètes Meydanı, sonra da Auteuil seraları, bahçeleri boyunca ilerleyip Molitor Kapısı'na vardı. Kabul edilir bir hızla gidiyordu: gecenin ortasında, ağır vasıta hızıyla. Sonunda çevre yoluna ulaştı ve Maillot Kapısı/Rouen Otoyolu yönüne girdi.</p>

  <p>Hareket etmesinden bu yana, iki dakika yirmi saniye geçmişti.</p>

  <p>Sağ şeritte kalarak hızlandı. Rastlantı sonucu çevre yolu akıyordu, tıpkı kaza gecesi gibi. Saatte doksan kilometre. Kazadan beri ilk kez çevre yolunda araba kullanıyordu. Elleri direksiyona kilitlendi; içindeki rahatsızlığa teslim olmak istemiyordu.</p>

  <p>Passy Kapısı. Üç dakika on saniye. Hızını daha da artırdı. Saatte yüz kilometre. Marc Vulovic'in kamyonu bundan da hızlı gidemezdi. Dört dakika yirmi saniye. Muette Kapısı tüneline daldı.</p>

  <p>Bir nehir gibi akıp giden ışıkları, şampanyanın bulanıklaştırdığı düşüncelerini hatırlıyordu.</p>

  <p>Yeniden açık havaya çıktı.</p>

  <p>Yedi yüz metre daha ileride, yeni bir tünele girdi.</p>

  <p>Beş dakika on saniye.</p>

  <p>Diane, Dauphine Kapısı'ndan önceki son tüneli gördüğünde, yeni bir gerçeğin eşiğinden geçtiğini anladı. Bir de, kendi suçluluğunun altında bir sırrı olabileceğini...</p>

  <p>Tünelin girişine yüz metre kala, gözlerini yumdu ve direksiyonu hızla sola kırdı. Lastik sesleri, korna gürültüleri duydu. Gözlerini son anda açtı, çevre yolunun çift yönünü birbirinden ayıran bariyerlerin hemen yanında durdu.</p>

  <p>Kronometresini durdurdu.</p>

  <p>Beş dakika otuz yedi saniye.</p>

  <p>Tam kaza yerindeydi şimdi. Bariyerlerin çarpılmış bölümleri değiştirilmişti ama, tünelin girişindeki taşlarda çarpan kamyonun bıraktığı çatlaklar hâlâ görülüyordu.</p>

  <p>Beş dakika otuz yedi saniye.</p>

  <p>Gerçeğin birinci bölümü buydu işte.</p>

  <p>Yeniden trafiğin arasına daldı, Maillot Kapısı'na kadar ilerleyerek kuzey çevre yolundan çıktı, hızla meydanı geçti, ve yine çevre yoluna, bu kez ters yönde girdi. Molitor Kapısı'na kadar devam etti. Otoyoldan çıkıp Suchet Bulvarı'na girdi. Yetmiş iki numaranın –annesinin evinin– hizasına yaklaşınca yavaşladı. Yeni bir rahatsızlık, yeni bir anı baskını bekliyordu. Hiçbir şey olmadı. O akşam otomobilini nereye park ettiğini hatırlamaya çalıştı. Ayrıntılar belleğinde beliriyordu: Auteuil Hipodromu'nun yanında, Maréchal-Franchet-d'Espérey Caddesi.</p>

  <p>Yavaşça caddeye girdi, otomobilini park ettiğini hatırladığı yere gelince durdu ve kronometrenin düğmesine bastı. Zaman kaybetmeden iki yanı ağaçla kaplı caddeyi geçti, bir kilometre ileride, Passy Kapısı Meydanı'nda sağa saptı. Tıpkı o lanetli gece yaptığı gibi. Sonra çevre yoluna çıktı.</p>

  <p>Kronometreye bir bakış: iki dakika otuz üç.</p>

  <p>Toyota Landcruiser'ın ortalama hızını geçmemeye çalıştı. Saatte yüz yirmi kilometre. Muette Kapısı. Dört dakika.</p>

  <p>Rusya Federasyonu Büyükelçiliği'nin çevre yoluna hâkim upuzun sıralanan binalarını gördü.</p>

  <p>Dört dakika elli saniye.</p>

  <p>Paris Üniversitesi'nin yapıları.</p>

  <p>Beş dakika on...</p>

  <p>Sonunda, o uğursuz tünel. Diane bu kez yolun sağ tarafındaki emniyet şeridinde durdu, dörtlü filaşörlerini yaktı. Ne bir gürültü ne de bir fren sesi. Oysa saatini eline aldığında, parmaklarının titrediğini gördü: beş dakika otuz beş saniye.</p>

  <p>Bundan daha kusursuz bir eşzamanlılık düşünemezdi. Porte-d'Auteuil Caddesi park yerinden olsun, Maréchal-Franchet-d'Espérey Caddesi'nden olsun, kaza noktasına varmak için beş dakika otuz beş saniye gerekiyordu. İki aracın Dauphine Kapısı'ndan önceki son tünelin önünde karşılaşmaları için, Diane ve oğlu kendi otomobillerine binerken, henüz anlaşılamayan bir yöntemle "programlanmış" Marc Vulovic'in otoparktan ayrılması yeterliydi.</p>

  <p>Diane bir tuzak olasılığını ciddiyetle düşünmeye başladı. Uyku, yağmur ve son hızla ilerleyen araçlara dayalı bir tuzak. Böylesi bir tuzak için, Suchet Bulvarı'ndaki apartmanın yakınında Diane'ın yola çıkışını gözetleyen bir nöbetçi ile aynı anda, hipnozla ya da başka bir yöntemle Marc Vulovic'i "harekete geçirecek" bir başkası gerekliydi. İki adamın arasında telsiz –ya da sadece cep telefonu– bağlantısı bulunması yetiyordu. Buraya kadar, her şey mümkün.</p>

  <p>Ondan sonra, Toyota'nın tam kamyonla karşılaştığı noktada bir uyutma işlemi gerekiyordu. İşte Diane'a bir tuzak kurulduğunu düşündüren de bu ayrıntıydı; eğer genç kadın düşüncesinde haklıysa, katiller buluşma noktasını hesaplamış, karşılaşma bölgesine de kamyon şoförünü uyutacak bir işaret yerleştirmişlerdi...</p>

  <p>Diane gözlerini kapadı. Çevre yolundan son hızla geçen otomobillerin öfkeli homurtusunu duyuyordu. Belki serap görmenin en son noktasındaydı, belki zaman kaybediyordu, yine de mantığının en uç noktalarında, böylesi bir tuzağın mümkün olabileceğini biliyordu.</p>

  <p>Geriye olmazsa olmaz son bir ayrıntı kalıyordu. Baştan beri, bir türlü yerine oturmayan bir ayrıntı. Diane sol sinyalini yaktı, yeniden trafiğin içine daldı.</p>

  <p>Hızla vites değiştirerek Champerret Kapısı'na doğru ilerlemeye koyuldu.</p>
</body>
</html>
