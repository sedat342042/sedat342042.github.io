<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>23</h2>

  <p>Dışarıda, Champs-Elysées Bahçeleri bir ışık ve yağmur halkası oluşturuyordu. Sağanak güneş ışınlarını daha da parlaklaştırıyordu. Yapraklar rüzgârda hışırdıyor, sicim gibi yağan yağmura zarif yeşil kıvrımlarla karşılık veriyordu. Diane güneş gözlüğünü taktı, setin üzerinde tereddüt etti.</p>

  <p>Varsayımını yüksek sesle açıklamaktan rahatsız olmuştu. Arabada, büyük bir ihtimalle battaniyenin altına ya da bagaja saklanıp, çevre yolundayken Lucien'ın kemerini çözen bir adam varsayımını. Küçük çocuğun herhangi bir güvenlik önleminden yararlanmayacağından emin olmak için sac kıskacın içinde ölmeye hazır, bir çeşit intihar komandosu.</p>

  <p>Bütün bunlar mantıksızdı tabiî. Kim kendini böyle bir tehlikeye atar ki? Tuzağın içine hapsolmayı kabul ederek, kim kendini kurban eder? Üstelik, kazadan sonra, üçüncü bir yolcunun izine de rastlanmamışken. Diane yine de düşündüklerine sıkı sıkıya tutunmaktan alamadı kendini. Park sorumlusu göründü. Aceleyle konuştu:</p>

  <p>— Arabanızı hemen getiriyorlar, Madam.</p>

  <p>Sesinin tonu, yüzünün çizgileri söylediklerinin tam tersini anlatıyordu. Diane sordu:</p>

  <p>— Ne oluyor?</p>

  <p>Üniformalı adam otoparka doğru umutsuzca baktı.</p>

  <p>— Arkadaşınız. Her şeyle kendi ilgileneceğini söyledi.</p>

  <p>— Hangi arkadaşım?</p>

  <p>— Sizi bekleyen uzun boylu bey. Arabayı buraya kadar getireceğini söyledi ama... (şaşkın bakışlarını çevrede dolaştırdı)... onu göremiyorum...</p>

  <p>Diane otuz metre uzaktaki ıhlamur ağacının gölgesinde, otomobilini gördü. Çakıl taşlı seti uzun adımlarla geçti. Koyu renk ön camın ardında, kontak anahtarıyla boğuşan Patrick Langlois'nın gölgesini seçti. Cama vurdu. Polis komiseri irkildi, sonra şaşkınca gülümsedi. Kapıyı açtı.</p>

  <p>— Kiralık arabaların güvenlik şifresi olduğunu unutmuşum. Özür dilerim.</p>

  <p>Diane içindeki duygunun öfke olup olmadığından pek emin değildi.</p>

  <p>— Öte tarafa geçin, dedi.</p>

  <p>Dev adam güçlükle sağ koltuğa geçti. Diane arabaya girip sordu:</p>

  <p>— Burada ne arıyorsunuz? Yoksa peşime adam mı taktınız?</p>

  <p>Polis komiseri hakarete uğramış gibi baktı.</p>

  <p>— Birlikte öğle yemeği yememiz için adamlarımdan birini göndermiştim. Evinize vardığında, gitmek üzere olduğunuzu görmüş. Mesajımı iletmemiş. Sizi buraya kadar izledikten sonra, beni aradı.</p>

  <p>— Neden restorana girmediniz?</p>

  <p>Langlois yakasını gösterdi.</p>

  <p>— Kravat. Kravat takmayı düşünmemiştim.</p>

  <p>Diane gülümsedi; anlaşılan içindeki öfke değildi. Komiser konuşmasına davet etti.</p>

  <p>— Biliyorum, kimliğimi göstermeliydim. Güç kullanarak içeri girmeliydim.</p>

  <p>Genç kadın kahkahayla güldü. Bu adamın, gözle görülür derecedeki aldırmazlığı kendini çok daha hafif, çok daha duru hissetmesini sağlıyordu: sanki tüm tasalarından arınmış gibi. Oysa Langlois restoranı göstererek sordu:</p>

  <p>— Üvey babanızla iyi anlaşır mısınız?</p>

  <p>Sorudaki vurgu Diane'ın hoşuna gitmedi.</p>

  <p>— Aklınızdan neler geçiyor?</p>

  <p>Adam parmağının ucuyla yan camı tıkırdattı, dalgın gözlerini bahçeye dikti.</p>

  <p>— Hiçbir şey geçmiyor. Çok şey görürüm, hepsi bu. (Gözlerinin içi gülüyordu.) Bizim işimizde, demek istiyorum.</p>

  <p>Diane da gözlerini bahçeye çevirdi. Sağanak, yoldan geçenleri, çocuklu anneleri, pul satıcılarını kaçırmıştı. Geriye sadece gölgelerle hareketlenen, pırıltılı bir görüntü kalmıştı. Hareketsiz birikintiler. Salınan yapraklar. Yağmurla cilalanmış taş cepheler. Suların çekildiği bir kıyı düşündü. Birden içinde karşı konulmaz bir yumuşaklık, nekahet, şekerleme ve naneli bonbon özlemi duydu. Sordu:</p>

  <p>— Beni neden görmek istiyordunuz?</p>

  <p>Komiserin elinde bir dosya beliriverdi.</p>

  <p>— Size bazı haberler vermek istemiştim. Varsayımlarımı sizinle paylaşmak.</p>

  <p>Kâğıtlarını karıştırdı. Langlois, teknolojinin günlük hayatı esir almasına direnen o snop ve çağdışı yeni polislerden birine benziyordu. Spiral ciltli not defterlerine gömülüp, cep telefonu taşımaya direnen o aynasız tipine. Söze girişti:</p>

  <p>— Bu olayda, bize saçma gelen çok fazla şey var. Önce, cinayetin vahşeti. Katilin belirgin gücü. Aynı zamanda da, boyu hakkındaki varsayımlar: en çok bir altmış. Ama bir sır daha var. Tümüyle anatomik.</p>

  <p>Langlois durakladı. Yağmur arabanın tavanında hafif bir İspanyol havası tutturmuştu. Diane bir baş hareketiyle devam etmesini istedi.</p>

  <p>— Katilin, iç organların arasında el yordamıyla atardamarı nasıl bulduğu meçhul. Adlî tıp uzmanlarımıza göre, deneyimli bir cerrah bile başaramazmış bunu... (Yeni bir soluk alıp, devam etti.) Bu kadar imkânsızlık fazla. Onun için yöntem değiştirdim. Bunun bir törene, örneğin Vietnam'da uygulanan bir kurban merasimine benzeyip benzemediğini düşündüm.</p>

  <p>— Ve ne buldunuz?</p>

  <p>— Başta, elle tutulabilir hiçbir şey. En azından, Güneydoğu Asya'da. Ama İnsanlık Müzesi'ndeki bir etnolog beni Orta Asya'ya yöneltti. Sibirya, Moğolistan, Tibet, Çin'in kuzeybatısı... Başka uzmanlarla karşılaştım. İçlerinden birine göre, katilin kullandığı yöntem, o ülkelerde uygulananlarla benzerlik gösteriyormuş.</p>

  <p>— Ne demek istiyorsunuz? Bir kurban etme yöntemi mi?</p>

  <p>— Hayır. Çok daha kaba. Hayvanları böyle öldürürlermiş. Göğüs kafesinin altında bir yer yarılıyor, sonra açılan yarıktan çıplak el sokularak hayvanın ana atardamarı sıkıştırılıyormuş.</p>

  <p>Diane'ın beyninde bir şimşek çaktı. Bütün bunlar belirsiz anılar çağrıştırmıştı. Langlois anlatmaya devam ediyordu:</p>

  <p>— Etnoloğun dediğine göre, bu yöntem Moğolistan'da çok sık kullanılıyormuş. Bir damla kanı ziyan etmeden bir koyunu ya da bir ren geyiğini öldürmenin en iyi yoluymuş bu. Soğuk ülkelerde, hayvan enerjisinin en küçük kırıntısına bile özen gösteriyorlar. Bir de kandan bir çeşit korkuları varmış. Tabu gibi bir şey.</p>

  <p>Diane kuşkulu bir sesle sordu:</p>

  <p>— Katil Orta Asya'dan mı gelmiş yani?</p>

  <p>— Belki. Ya da orada bir süre kalmış, geleneklerini öğrenmiş olabilir. Adlî tıp uzmanına bakılırsa, insan anatomisi koyununkinden pek farklı değil.</p>

  <p>— Bütün bunlar bana oldukça belirsiz geliyor, diye mırıldandı Diane.</p>

  <p>— Bana da. Bir ayrıntının dışında.</p>

  <p>Genç kadın Langlois'ya döndü. Komiser, Diane'a Almanca yazılmış, bir turizm şirketinin adını taşıyan bir formun fotokopisini uzattı.</p>

  <p>— Rolf van Kaen Moğolistan'a gitmeye hazırlanıyormuş.</p>

  <p>— Ne diyorsunuz?</p>

  <p>— Almanya'da BBK –Federal Cinayet Masası– soruşturmasını sürdürüyor. Doktorun bütün telefon konuşmalarını incelediler. Van Kaen, Ulan-Bator'a giden uçaklar hakkında bilgi toplamış, Ulan-Bator...</p>

  <p>— Moğolistan Halk Cumhuriyeti'nin başkenti.</p>

  <p>Komiser Diane'a şaşkınlıkla baktı.</p>

  <p>— Bilir misiniz?</p>

  <p>— Sadece adını.</p>

  <p>— Akupunkturcu bununla da kalmamış, iç hat seferleri hakkında da bilgi istemiş, özellikle de ülkenin en kuzey ucundaki küçük bir kente giden uçuşlar hakkında... (Elindeki notlara baktı) Tsagaan-Nuur. Anlaşıldığı kadarıyla, kararlaştırmadığı tek ayrıntı, hareket tarihi. Kısacası, kullanılan yönteme bakılınca, arada bir ilişki kurmak mümkün. Zayıf ama, ne de olsa bir bağlantı işte...</p>

  <p>Langlois durdu, sonra yumuşakça sordu:</p>

  <p>— Ya siz? Sizin bana vereceğiniz haberler var mı?</p>

  <p>Diane omuzlarını silkti, bakışlarını yeniden bahçeye çevirdi. Yağmur dalgalar halinde iniyordu camlara.</p>

  <p>— Hayır. Yetimhaneyi aradım. Hiçbir şey bilmiyorlar.</p>

  <p>— Hepsi bu kadar mı?</p>

  <p>— Uzmanlara Lucien'ın anadilinde söylediği bir şarkının kasetini bıraktım. Bir ihtimal, nereli olduğunu bulabilirler.</p>

  <p>— İyi yapmışsınız. Başka?</p>

  <p>Diane kaza süsü verilmiş cinayet varsayımını, arabasına gizlenmiş kamikaze katili düşündü.</p>

  <p>— Hepsi bu, diye cevap verdi.</p>

  <p>Langlois sordu:</p>

  <p>— Benden kamyon şoförünün adresini neden istediniz?</p>

  <p>Diane irkildi, ama komisere hiçbir şey belli etmemeye çalıştı.</p>

  <p>— Onunla konuşmak istiyordum, hepsi bu. Lucien'ın durumunu anlatmak.</p>

  <p>Langlois içini çekti. Sessizliği metale düşen sağanak yağmurun sesi bölüyordu.</p>

  <p>— İnsanlar tecrübelerimizi hiç önemsemez.</p>

  <p>Diane şaşkınlıkla döndü.</p>

  <p>— Bunu neden söylediniz?</p>

  <p>— Size ne düşündüğümü açıklayayım; siz kendi kişisel soruşturmanızı yürütüyorsunuz.</p>

  <p>— Benden istediğiniz de buydu, öyle değil mi?</p>

  <p>— Aptal görünmeye çalışmayın. Ben size Van Kaen'in ölümüyle ilgili soruşturmadan söz ediyorum.</p>

  <p>— Neden böyle bir şey yapayım ki?</p>

  <p>— Sizi az da olsa tanımaya başladım Diane, onun için, sizin de neden aynı şeyi yapmadığınızı merak ediyorum doğrusu.</p>

  <p>Diane sessiz kaldı. Polis komiserinin sesi ciddiydi:</p>

  <p>— Dikkatli olun. Bu işin yüzde onunu bile bilmiyoruz. Her şey bir anda suratımızda patlayabilir. Hem de hiç beklemediğimiz bir şekilde. Onun için detektif Alice'çilik oynamayı bırakın.</p>

  <p>Diane başını kaderine razı bir çocuk gibi salladı. Langlois kapıyı açtı. Arabanın içini bir yağmur sağanağı doldurdu. Komiser inerken konuştu:</p>

  <p>— Gelecek sefer, yemeği ben ısmarlayacağım.</p>

  <p>Arabadan inip, ekledi:</p>

  <p>— Polisler Paris'in en iyi fast-food restoranlarını bilir. Bütün milk-shake'lerin tadı aynı değildir, haberiniz var mı? Aralarında bir sürü küçük fark var.</p>

  <p>Diane neşeli bir ifade takınmaya çalıştı:</p>

  <p>— Sizi utandırmamaya çalışırım.</p>

  <p>Langlois yağmur damlaları sırtını döverken eğildi:</p>

  <p>— Şunu unutmayın; dikkatsizlik, küçük kız kahramanlıkları yok. En küçük bir şeyin yolunda gitmediğini görürseniz, beni arayacaksınız. Tamam mı?</p>

  <p>Diane son bir tebessümle cevap verdi ama, kapanan kapının sesi, kulağına tabutun çarpan kapağı gibi geldi.</p>
</body>
</html>
