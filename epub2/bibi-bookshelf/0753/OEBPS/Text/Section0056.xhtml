<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>50</h2>

  <p>Giovanni Diane'ı doğruca manastırın yemekhanesine götürdü. Dediğine bakılırsa, keşişler kentteki en iyi <i>booz'</i>u yapıyorlardı. Moğollara özel bir yemekti booz: koyun kıyması doldurulmuş mantı gibi bir şey. Genç İtalyan tüm öğleden sonra uğraşmış, gerekli izinleri alarak yolculuk hazırlıklarını tamamlamış, ertesi sabah erkenden yola çıkacak hale gelmelerini sağlamıştı. Zaman kazanmak için, manastırın birinci katındaki küçük odalardan birinde kalmaya karar vermişti. Açıklamalarını kesin bir tebessümle noktaladı; Diane'ı bir an bile yalnız bırakmamaya kararlı görünüyordu.</p>

  <p>Diane'ın cevap vermeye hali bile yoktu. Giovanni'yle arasında oluşmaya başlayan yakınlık onu rahatsız ediyor, hatta sinirlendiriyordu. Patrick Langlois'nın varlığını daha derinden hissediyormuş gibi geliyordu ona; kalın sesi, kokusu, şakayla karışık hareketleri. İtalyan'ın bu denli yakınında olması eski duygularını canlandırıyor, bir bakıma anılarını kirletiyordu.</p>

  <p>Yemekhanede ayrı bir masa seçmişler, Diane Giovanni'nin karşısına, biraz çaprazına oturmuştu. Hem birlikte yemek yemek hem de birbirlerinden daha uzakta oturmak mümkün değildi. Genç diplomat bir yorumda bulunmadı; Diane'ın gizemlerinden payına düşene razı görünüyordu. Elini booz tabağına daldırdı, iştahla mantıları yemeye koyuldu. Diane ise yemeğin aslını oluşturan koca yağlı parçalara dokunmadı, hamurlarıyla yetindi.</p>

  <p>İtalyan durmaksızın konuşuyordu. Aslında, etnologdu. Seksenli yılların başında, komünist iktidarın Sibirya'daki etnik gruplara, özellikle de Tunguzlara ve Yakutlara karşı uyguladığı baskıyı konu alan bir tez yazmıştı. Daha sonra Kutup Dairesi'ndeki tundraya gitmeye kalkmış, ne var ki hareket emri bir türlü gelmemişti. Giovanni de o zaman diplomasiye yönelmiş, sonunda da kimsenin kabul etmediği bu Ulan-Bator görevini almıştı. Her zamanki heyecanıyla bu yeni toprağın etnik gruplarını incelemeye koyulmuştu.</p>

  <p>Diane, Giovanni'nin açıklamalarını dalgınca dinledi. Onu asıl ilgilendiren, bambaşka bir ayrıntıydı; soluk lambaların aydınlattığı ıssız yemekhanede, onlardan başka biri daha yemek yiyordu. Batılı gibi görünen, güneş gözlüklü biri. Altmışında göstermesine rağmen, arkaya taralı nikotin sarısı saçları, hiçbir yaş tarifine uymuyordu. Giovanni bu dikkat çekici adamı görmemiş gibiydi. Tabaklarını itti, sırt çantasından diz üstü bilgisayarını çıkardı.</p>

  <p>— Rotamızı bilgisayara kaydettim. Bir göz atmak ister miydiniz?</p>

  <p>Diane masanın çevresini dönüp parlak ekrana eğildi. Ekranda Moğolistan Halk Cumhuriyeti'nin haritası görülüyordu. Bütün yer adları Kiril alfabesiyle yazılmıştı. Giovanni imleciyle boşluğun ortasına kara bir daire çizdi. "Buradayız." Sonra yukarıya doğru çapraz bir çizgi çekti, Rus sınırı yakınında, muhtemelen bir gölü işaret eden mavi bir noktaya vardı.</p>

  <p>— Buraya gideceğiz. Tsagaan-Nuur'a. Beyaz Göl.</p>

  <p>Çektiği çizgi neredeyse ekranın tümünü boydan boya geçiriyordu.</p>

  <p>— Bu... bu kadar uzak mı? diye sordu Diane.</p>

  <p>— Kuzeydoğuya doğru bin kilometre, evet. Önce, Mörön'e kadar uçakla gideceğiz. Sonra da, Tsagaan-Nuur'a gitmek için başka bir uçağa bineceğiz. Oradan sonra da, göle varmak için ren geyiği satın almamız gerekecek.</p>

  <p>— Ren geyiği mi?</p>

  <p>— Yol falan yok. Onun için hiçbir araç gideceğimiz yere ulaşamaz.</p>

  <p>— İyi ama... neden at değil?</p>

  <p>— Üç bin metre yüksekte bir geçitten geçmek zorundayız. O yükseklikler, tundra bölgesidir. Oralarda yosundan başka bir şey bitmez. Atların hayatta kalması imkânsız, yani.</p>

  <p>Diane maceranın güçlüğünü görmeye başlamıştı. Sanki rahatlamak için, bir ayrıntı, tanıdık bir şey aradı. Gözleri masanın üzerindeki termosa takıldı. Çin çiçeği baskılı, kırmızı cilalı bir fıçıcık. Kendine yeni bir çay doldurdu, kızıl sıvının üzerinde yüzen kahverengi uzun yaprakları izledi. Sonra yine sordu:</p>

  <p>— Ulan-Bator'dan Tsagaan-Nuur'a gitmemiz ne kadar sürer?</p>

  <p>— Bütün bir gün. Tabiî ikinci uçağı kaçırmazsak.</p>

  <p>— Ya sonra, göle varmak için?</p>

  <p>— Yine bir gün.</p>

  <p>— Gölden tokamaka?</p>

  <p>— Sadece birkaç saat. Laboratuvar hemen yakında, Horidol Sarıdağları'nın birinci tepesinin hemen ötesinde.</p>

  <p>Diane o uğursuz tarihi –20 ekim– hatırlayıp hesaba daldı. Ertesi gün, yani 17 ekimde yola çıkarlarsa, zamanında tokamakta olabilir, hatta oraya bir gün erken bile varabilirdi. Bir yudum çay içip, devam etti:</p>

  <p>— Daha önce oraya hiç gittiniz mi?</p>

  <p>— Oraya hiç kimse gitmedi ki! Seksenli yılların ortasına kadar yasak bölgeydi oraları, şimdi de...</p>

  <p>— Tokamak hakkında neler biliyorsunuz? diye sordu.</p>

  <p>Giovanni kararsızlıkla yüzünü buruşturdu.</p>

  <p>— Pek bir şey bilmiyorum, diye cevap verdi. Anladığım kadarıyla, nükleer füzyon çalışmalarına ayrılmış bir yer. Daha fazlasını söyleyecek durumda değilim. Benim uzmanlık alanıma girmiyor.</p>

  <p>— TK 17'nin bir parapsikoloji laboratuvarı da içerdiğini biliyor muydunuz?</p>

  <p>— Hayır, ilk kez duyuyorum.</p>

  <p>— O merkezle ilgili her şeyi öğrenmek istiyorum.</p>

  <p>Giovanni birden düşüncelere daldı. Birkaç saniye sonra, mırıldandı:</p>

  <p>— Bundan söz etmeniz tuhaf.</p>

  <p>— Neden?</p>

  <p>— Çünkü, doktora tezimi hazırlarken de bu çeşit laboratuvarlarla ilgilenmiştim.</p>

  <p>Diane şaşırdı:</p>

  <p>— Ben çalışmalarınızın Sibirya'daki etnik topluluklara uygulanan baskıyla sınırlı olduğunu sanıyordum.</p>

  <p>— İyi ya işte.</p>

  <p>— İyi ya işte, ne?</p>

  <p>İtalyan bir sır verecekmiş gibi eğildi. Kara gözlüklü adama yan gözle gülümsedi:</p>

  <p>— Slav casuslarına dikkat.</p>

  <p>İki dirseğini masaya dayadı.</p>

  <p>— Dinleyin, dedi. Tezimin bir bölümünü, ellili ve altmışlı yıllarda uygulanan dinî baskılara ayırdım. İnsanlar Hruşçev döneminin daha liberal olduğunu düşünür ama, din alanında bu düşünce tümüyle yanlıştır. Aslında baskı bütünüyle azınlık dinlere yöneltilmişti; örneğin Hıristiyanlar arasındaki Baptistlere, özellikle de tayga ve tundradaki Budistlere ve animistlere. Hruşçev o dönemde bütün lamaları, bütün şamanları tutuklattı, tapınaklarını yakıp yıktırdı.</p>

  <p>— Bunların parapsikoloji laboratuvarlarıyla ilgisi ne?</p>

  <p>— 1992 yılında, tezim için kaynak ararken, ünlü Gulag Takımadaları'nın arşivlerine ulaşmayı başardım. Norilsk, Kolima, Sahalin, Çukotka... Kısacası, çalışma kamplarına gönderilen bütün şamanların sayısını çıkardım. Uzun, ama kolay bir çalışma oldu; kayıtlarda her tutuklunun geldiği yerin yanı sıra, tutuklanma nedeni de yazılıydı. İşte o zaman, inanılmaz bir şeyi anlamaya başladım.</p>

  <p>— Neyi?</p>

  <p>— Altmışlı yılların sonuna doğru, bu şamanların –Yakutlar, Nenetsler, Samoyedler– çoğu başka yerlere nakledilmiş.</p>

  <p>— Nerelere?</p>

  <p>İtalyan kıpırdamadan oturan sarı saçlı adama baktı yeniden.</p>

  <p>— İşler burada kızışıyor işte, diye devam etti. İzlerini sürdüm ve başka kamplara değil, laboratuvarlara gönderildiklerini buldum.</p>

  <p>— Laboratuvarlara mı?</p>

  <p>— Evet, Novosibirsk'teki Sibirya Bilimler Akademisi'nin 8 numaralı bölümü gibi laboratuvarlara. Parapsikoloji laboratuvarlarına.</p>

  <p>İtalyan kendi araştırmasından büyülenmiş görünüyordu. Gözlüğünün camlarında parlayan ışık, gözbebeklerine yansır gibiydi. Fısıldayarak devam etti:</p>

  <p>— Anlıyorsunuz, değil mi? Deneylerini gerçekleştirmek için, parapsikologların özel insanlara, yani telepati becerilerine, paranormal duyu yeteneklerine sahip insanlara ihtiyacı vardı. İşte bu açıdan bakıldığında, yüzlerce Asyalı büyücüyü barındıran Gulag, kusursuz bir livar gibiydi.</p>

  <p>Diane bu yeni öyküyü kavramakta güçlük çekiyordu.</p>

  <p>— Şamanların bu tip güçleri olduğuna dair en ufak bir kanıt yok!</p>

  <p>— Tabiî. Hem üstelik, sırlarını Rus bilim adamlarına açarken de düşünemiyorum onları. Ne var ki bu adamlar transın, hipnozun, meditasyonun, kısacası bilincin değiştirilmiş biçimi olarak adlandırılan bütün bu olguların ne olduğunu biliyorlardı. Dolayısıyla, parapsikolojik deneyler için, biçilmiş kaftan olarak görünüyorlardı.</p>

  <p>Diane'ın yüzü alev alevdi. TK 17'yi düşündü, kendi kendine bir kez daha aynı soruyu sordu; araştırmacıların, laboratuvarlarında inceledikleri şamanların gücünü açığa çıkarıp sahiplenmeleri mümkün mü? Soluk soluğa sordu:</p>

  <p>— Bu deneyler konusunda neler buldunuz?</p>

  <p>— Bu, Sovyet bilimi alanında en sıkı korunan sırlardan biri. Okuduklarımdan hiçbiri, elle tutulur bir sonuçtan söz etmiyordu. Yine de, o laboratuvarlarda neler yaşandığını kim bilebilir? O şamanların yerinde olmak istemezdim. Ruslar onlara adî birer kobay gibi davranmış olmalı.</p>

  <p>Diane topraklarından kopartılmış, buz gibi kamplara tıkıldıktan sonra gizli deneylere konu olmuş o insanları düşündü. Bulantı, kapkara yükselen deniz gibi, gırtlağından tırmanıyordu.</p>

  <p>— TK 17'de Tseven şamanları kullanmış olmalılar, değil mi?</p>

  <p>Giovanni şaşkınlığını gizlemedi:</p>

  <p>— Bu adı nasıl öğrendiniz?</p>

  <p>— Bölge hakkında bilgi topladım. Sizce, Tseven halkını kullanmış olamazlar mı?</p>

  <p>— Söz konusu bile olamaz.</p>

  <p>— Neden?</p>

  <p>— Altmışlı yıllardan beri Tseven halkından geriye kimse kalmadı da, ondan.</p>

  <p>— Neler söylüyorsunuz?</p>

  <p>— Gerçeği. Herkesçe bilinen, son dönemlerde birçok Moğol etnolog tarafından da doğrulanan gerçeği. Tsevenler topraklarının devletleştirilmesine dayanamadılar.</p>

  <p>— Biraz ayrıntıya girseniz?</p>

  <p>— Dış Moğolistan'da devletleştirme ellili yılların sonlarında etkili oldu. 1960 yılında bir meclis ülkede tek bir karış özel toprak kalmadığını açıkladı. Bütün topraklar ölçüldü, bölündü, kolhoz olarak yeniden düzenlendi. Göçmenler yerleşmeye zorlandı. Çadırları yakıldı, yerine evler yapıldı. El konulan hayvanları dağıtıldı. Tsevenler bu durumu kabullenmediler. Partiye vermektense, hayvanlarını kendi elleriyle öldürmeyi tercih ettiler. Kış aylarıydı; çoğu açlıktan öldü. Tekrar ediyorum, onlardan geriye kalan yok. Kuşkusuz bugün o kökten gelmiş olanlar vardır, ama Moğollarla evlenmiş, kültür değişimi yaşamış olarak.</p>

  <p>Diane kan içindeki ren geyikleriyle kaplı ovaları gözünün önüne getirdi. Kendi kaynaklarına yönelik bir katliam. Bir çeşit toplu intihar. Soğuktan ve açlıktan kırılan Tseven çocuklarını, Tseven kadınlarını düşündü. Attığı her adım, onu kötülüğün merkezine yaklaştırıyordu.</p>

  <p>Yine de, kendi bildikleriyle çelişen bir şeyler vardı bu anlatılanlarda. Diane'ın elinde Tsevenlerin –ve Tseven geleneklerinin– hâlâ yaşadığının kanıtları vardı. Sadece lüü-si-anların varlığı bile yeterliydi. Onlar Tseven kökenliydi. Tseven dili konuşuyorlardı. Onlar şamanlarca eğitilmiş gözcülerdi. Giovanni yanılıyordu demek, yine de İtalyan'a gerçeği anlatmaya kalkışmadı. Bu, sadece yolunun üzerindeki gizemlere ve imkânsızlıklara eklenecek yeni bir sırdı.</p>

  <p>Bu arada İtalyan elektronik postasını okumak amacıyla bir elektrik prizi arıyordu. Bu araştırma Diane'ın kafasında, uzak, gömülmüş, neredeyse unutulmuş, ama birden yontulmuş bir elmas gibi parıldamaya başlayan bir anıyı canlandırdı. Patrick Langlois, Saint-Germain-en-Laye katliamından sonra onu evine bırakırken, "Size bir sır açıklamak isteyeceğim gün, Diane, e-posta gönderirim" demişti.</p>

  <p>Ya polis komiseri ertesi gün, Diane'ın kaçtığına gerçekten inandığında ona bir mesaj gönderdiyse? Çenesinin ucuyla Giovanni'nin bilgisayarını gösterip, sordu:</p>

  <p>— Bilgisayarınızdan posta kutuma bir bakabilir miyim?</p>
</body>
</html>
