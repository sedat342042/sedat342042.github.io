<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>15</h2>

  <p>O bahçeleri, kendi düşleri gibi biliyordu.</p>

  <p>Daha çocukken, bütün öğleden sonralarını yeşilliklerle süslü yolların çevrelediği fıskıyenin yanında geçirmişti. Yine de, Luxembourg Bahçeleri'ni düşünürken, özel bir nostalji duygusuna kapılmıyordu. Park sadece huzur veriyor gibi geliyordu ona.</p>

  <p>Mucizenin üzerinden kırk sekiz saat geçmişti. Lucien'ın iyileşme belirtileri de artarak sürüyordu. Çocuk dün sağ elinin işaret ve orta parmaklarını birkaç kez oynatmıştı. Diane oradayken, Lucien'ın sağ bileğinin de hafifçe kıpırdadığına yemin edebilirdi. Tıbbî analizler, beyindeki ezilme belirtilerinin azaldığını kanıtlıyordu. Çocuğun fizyolojik fonksiyonları da normale döner gibiydi. Doktor Daguerre bile Lucien'ın gerçek bir bilinç açılması yolunda ilerlediğini kabul eder gibiydi. Birkaç gün sonra drenleri çıkarmaktan bile söz ediyordu şimdi.</p>

  <p>Diane'ın mutluluktan uçması gerekirdi. Oysa şimdi şu cinayet vardı, akıl almaz o şiddet, scanner ekranında patlayıp onu dehşete düşüren o görüntüler vardı. Böylesi bir acımasızlık mümkün müydü? Oğlunu kurtaran adamın, böylesi koşullarda ölmesinin ardında hangi neden vardı, hem de müdahalesinden birkaç saat sonra?</p>

  <p>— Oturabilir miyim?</p>

  <p>Diane bakışlarını kaldırdı. Komiser Langlois, tıpkı iki gün önceki haliyle karşısında duruyordu. Siyah palto, siyah blucin, siyah tişört. Adamın böylesi elbiselerden birkaç takıma sahip olduğunu düşünüyordu Diane, dolaba yerleştirilmiş bir o kadar kadavra gibi. Üstelik çevresine tıraş losyonu değil, tuhaf bir kuru temizleme dükkânı kokusu yayıyordu. Cevap vermek yerine, ayağa kalktı:</p>

  <p>— Biraz yürüsek?</p>

  <p>Komiser başıyla onayladı. Diane yukarılara doğru yürüdü. Tatlı bir meyille yükselen üç hıyaban. Langlois neşeli bir sesle konuştu:</p>

  <p>— Burada buluşmak iyi fikirdi.</p>

  <p>— Hoşuma gidiyor. Evim hemen yakında.</p>

  <p>Taş basamakları tırmandılar. Puslu ışığın altında, patikalar neredeyse tümüyle ıssızdı. Ağaçlar, metro havalandırmalarının üzerinde eteğini tutmaya çalışan kadınlar gibi, serin rüzgârı tutkuyla dallarının arasına alıyordu. Langlois derin bir nefes aldı:</p>

  <p>— Böylesinin başıma hiç gelmeyeceğini düşünürdüm.</p>

  <p>— Neyin?</p>

  <p>— Oturan güzel bir kızın yanına yaklaşacağımı.</p>

  <p>— Hey, hey, hey... diye soludu Diane, yarı hoşlanmış, yarı öfkelenmiş bir ifadeyle.</p>

  <p>Hem adamın hem de onun yüreği her türlü tasadan, her çeşit tehditten kurtulmuş gibiydi. Birazcık iğrenerek, insanların ölüler karşısında takındıkları bencilliği düşündü. Cilalanmış yapraklar, rüzgârın serinliği, uzaklardan gelen çocuk sesleri tek şimdilerini oluşturuyordu, Van Kaen'in anısının ağır basamadığı gerçeklerini. Komiser anlattı:</p>

  <p>— Polis müfettişi okulunda yatılıyken, her hafta sonu kaçar, Sorbonne'da felsefe derslerine katılırdım. Gün biterken de buraya, Luxembourg Bahçeleri'ne gelirdim. O dönemde, doğal bir felaketten, işsizlikten kurtulmuşum gibi gelirdi bana. Oysa çok daha kötü, çok daha korkunç bir felaketle karşılaşacakmışım.</p>

  <p>— Hangi felaket?</p>

  <p>Belli değil mi der gibi, ellerini iki yana açtı.</p>

  <p>— Parisli kızların acımasızlığı. Buralarda gezinir, gözümün ucuyla demir sandalyelerine kurulmuş okuyan, fethedilemez zirveleri oynayan kızlara bakardım. İçimden de, "Bunlara ne söyleyebilirim ki? Yanlarına nasıl yaklaşırım?" diye sorardım.</p>

  <p>Diane gülümsedi. Dudaklarının üzerinde, esen yelin de yardımıyla ince bir çizgi.</p>

  <p>— Sonra?</p>

  <p>— Cevabını hiç bulamadım.</p>

  <p>Diane başını yana eğdi, bir sır paylaşır gibi konuştu:</p>

  <p>— Oysa şimdi, üç renkli kimliğinizi çıkarabilirsiniz.</p>

  <p>— Tamam. Ya da bir manga polisle gelip, herkesi tutuklayabilirim.</p>

  <p>Diane bir kahkaha attı. Auguste-Compte Sokağı kapısına doğru yürüyorlardı. Uzakta daha küçük, daha iyi gizlenmiş bahçeler görünüyordu. Langlois konuşmayı sürdürdü:</p>

  <p>— Lucien nasıl?</p>

  <p>— İyileşmesi sürüyor. Kollarında ve bacaklarında hareket gözlendi.</p>

  <p>— Bu gerçekten olağanüstü.</p>

  <p>Diane komiserin sözünü kesti:</p>

  <p>— Hayat. Ölüm. Bunu bana siz söylemiştiniz.</p>

  <p>Langlois hafifçe gülümsedi. Muzip gözleri ona çocukça bir ifade veriyordu. Ciddi bir sesle devam etti:</p>

  <p>— Size vermek istediğim haberler var. Esrarengiz doktorun kimliğini bulduk. Van Kaen gerçek adıymış.</p>

  <p>Diane sabırsızlığını gizlemeye çalıştı:</p>

  <p>— Kimmiş?</p>

  <p>— Size doğruyu söylemiş. Die Charité Çocuk Hastanesi'nin Anestezi Bölümü başkanıymış. Necker gibi, dev bir hastane. Bunun yanı sıra, Berlin Hür Üniversitesi'nde de nörobiyoloji kürsüsü varmış. Van Kaen nörostimülasyon ile akupunktur arasındaki ilişkiler üzerinde kolokyumlar düzenliyormuş. Anlaşıldığı kadarıyla, gerçek bir star.</p>

  <p>Diane odanın loşluğundaki beyaz saçlı devi, çocuğun vücuduna batırdığı iğneleri döndüren elleri bir kez daha hatırladı. Sordu:</p>

  <p>— Akupunktur yöntemini nerede öğrenmiş?</p>

  <p>— Kesin olarak bilmiyorum. Ama seksenli yıllarda, Vietnam'da on yıl geçirmiş.</p>

  <p>Genç komiser yürümeyi sürdürürken, bir yandan da cebinden karton kapaklı bir dosya çıkarmış, ara sıra elindeki dosyaya bakıyor, bilgisini tazeliyordu.</p>

  <p>— Van Kaen, Doğu Alman'dı. Leipzigli. O yüzden, o dönemde dış dünyaya tamamen kapalı olan Vietnam'a girmeyi başarmış.</p>

  <p>— Yani orada bir komünist olarak yaşadığını mı söylemek istiyorsunuz?</p>

  <p>— Evet. O dönemde bir Doğu Alman için Hô Chi Minh'e yerleşmek, Batı Berlin'e alışverişe gitmekten çok daha kolaydı.</p>

  <p>Patrick Langlois elindeki dosyayı karıştırdı:</p>

  <p>— Şimdilik, meslek hayatında tek bir karanlık dönem var: 1969 ile 1972 arası. O yıllarda nerede olduğunu kimse bilmiyor. Duvar yıkılınca Almanya'ya dönmüş ve Batı Berlin'e yerleşmiş. Uzmanlığını kanıtlaması uzun sürmemiş, kısa sürede eski Federal Almanya aydınlarınca kabul edilir bir bilim adamı olmuş.</p>

  <p>Diane bugüne döndü:</p>

  <p>— Cinayetle ilgili bir ipucu bulabildiniz mi?</p>

  <p>— En azından, cinayet nedenini bilmiyoruz. O adama herkes hayranmış. Biraz tuhaf biri olsa da.</p>

  <p>— Ne anlamda tuhaf?</p>

  <p>— Çok çapkınmış. Her baharda, hemşirelerini tavlamak için akla gelmeyecek bir yöntem kullanırmış.</p>

  <p>— Ne yöntemi?</p>

  <p>— Şarkı söylemek. Opera aryaları. Dediklerine bakılırsa, aryalarıyla hastanenin tüm kadın çalışanlarının gönlünü kazanmış. Gerçek bir Casanova, yani. Ama ben bunun bir kıskançlık cinayeti olduğuna inanmıyorum...</p>

  <p>— Ya ne düşünüyorsunuz?</p>

  <p>— Bir hesaplaşma. Doğu'da kalmış ailelerinin öcünü alan Batılılar ya da onun gibi bir şey... Aslında, Van Kaen Vietnam'a yerleştiğinden beri bu oyundan çıkmış. Üstelik komünist iktidara yakın olduğunu gösterir hiçbir işaret de yok. Ama hâlâ işin bu yönünü araştırıyorum.</p>

  <p>Auguste-Compte Sokağı'na açılan parmaklıklı yüksek kapıdan geçip, Observatoire Parkı'na girdiler. Çevresi yüksek binalarla ve yeşilliklerle çevrilmiş park gölgede ve soğukta çok tenha görünüyordu.</p>

  <p>— Aslına bakarsanız, dedi komiser birkaç saniye sonra, beni en azından cinayetin kendi kadar ilgilendiren bir şey de, bu adamın neden oğlunuzu tedavi etmek istediği.</p>

  <p>Diane irkildi.</p>

  <p>— Cinayet ile Lucien arasında bir ilişki mi görüyorsunuz?</p>

  <p>— Daha neler! Sadece müdahalesinin, esrar perdesini biraz daha kalınlaştırdığını söylüyorum... Tedavi etmek istemesindeki nedeni bulabilirsek, adamı daha iyi anlayabiliriz.</p>

  <p>— Ne demek istediğinizi kavrayamıyorum.</p>

  <p>Langlois bilgiç bir ifade takındı:</p>

  <p>— Bakın, karşımızda ülkesinde uzman olarak bilinen tanınmış bir doktor var. Bu doktor ansızın servisini terk ediyor, Berlin Havaalanı'na koşturup Paris'e kalkan ilk uçağa atlıyor. Yolculuğunun bütün ayrıntılarını biliyoruz. Roissy'ye vardığında, doğruca Necker'e gidiyor, sahte bir yaka kartı ediniyor, anahtarları çalıyor, Acil Servis'e kolaylıkla girebilmek için Doktor Daguerre'in katında çalışan hemşireleri uzaklaştırmaktan çekinmiyor...</p>

  <p>Diane birden koridorun sessizliğini hatırladı; demek Van Kaen bütün önlemleri almıştı. Komiser devam etti:</p>

  <p>— Bütün bunlar neden? Gizemli yöntemini zaman kaybetmeden Lucien üzerinde uygulamak için. Bu bir kurtarma öyküsü, Diane. Başından sonuna dek oğlunuzun üzerinde yoğunlaşan bir kurtarma operasyonu.</p>

  <p>Sessizce dinliyordu. Langlois'nın soruları, kendi meraklarıyla çakışıyordu. O Alman Lucien'la neden ilgilendi? Lucien'ın durumunu ona kim bildirdi? Hastane içinde bir yardımcısı mı vardı? Komiser Diane'ın düşüncelerini okumuş gibi sordu:</p>

  <p>— Onunla temasa geçen, sizin çevrenizden biri olamaz, değil mi?</p>

  <p>Diane beklemeden kafasıyla hayır dedi. Komiser beğeni dolu bakışlarını genç kadından ayırmadı. Langlois'nın gereken araştırmayı yapmış olduğundan emindi. Üçüncü bahçenin kapısını açarken, komiser söze devam etti:</p>

  <p>— Necker personelini sorguya çekiyoruz. Doktorları, hemşireleri. Belki onu tanıyan biri çıkar. Kişisel olarak ya da sadece ününden. Alman polisi de kendi hesabına bütün mesajları, telefon görüşmelerini inceliyor. Emin olduğumuz bir şey var; ona haber Lucien'ın son krizinden hemen sonra, Fransız doktorlar umutlarını yitirdiklerinde ulaşmış.</p>

  <p>Hâlâ ağaçların gölgesinde yürüyorlardı. Ayakkabılarının altındaki küçük çakıl taşlarının gıcırtısı, adım sesleriyle uyumluydu. Diane sordu:</p>

  <p>— Cinayet yöntemi konusunda yeni bir şey bulabildiniz mi?</p>

  <p>— Hayır. Otopsi, gerçek otopsi demek istiyorum, sanal dalışımızın sonuçlarını doğruladı. Cinayet insanı donduracak bir şiddetle işlenmiş. Sanki bir... kurban töreni ya da ona benzer bir şey. Fransa'da daha önce buna benzer bir cinayet işlenip işlenmediğini araştırdık. Hiç işlenmemiş, tabiî. Bunun dışında, ne bir iz ne bir ipucu, hiç. Otopsinin ortaya çıkardığı tek bir yenilik var, o da Van Kaen'in ilginç bir rahatsızlığı olduğu.</p>

  <p>— Ne gibi bir rahatsızlık?</p>

  <p>— Mide yetersizliği. Yutmadan önce yiyeceklerini iyice çiğnemesi gerekiyormuş. Soğuk hava deposunda, duvarların üzerinde gördüğümüz izleri de açıklıyor bu rahatsızlık. Van Kaen saldırıya uğradığında, kursağındaki bütün yabanmersinlerini püskürtmek zorunda kalmış.</p>

  <p>Sanki Langlois'nın her söylediği, küçük korku billurları gibi derisinin altına, etine saplanıyor gibi geliyordu. Benliğine sızan gizli gerçek, giderek bir kâbusa dönüşüyordu.</p>

  <p>Observatoire Pınarı'nın yanına vardılar: öfkeli çavlanların altında, şaha kalkmış sekiz taş at. Buraya her geldiğinde, ağaçlar rüzgâra açılıp havadaki su damlacıklarına doyarken, aynı üzüntüyü, aynı boşluğu duyardı. Oysa bugün, özel bir gücü vardı duygularının.</p>

  <p>Langlois suyun gürültüsünü bastırmak için genç kadına yaklaştı.</p>

  <p>— Diane, son bir sorum var; evlat edindiğiniz çocuk, Vietnamlı olabilir mi?</p>

  <p>Usulca Langlois'ya doğru döndü, onu gözyaşlarının perdesi arasından, çok uzakta gördü. Umutsuzluğa kapılmamış, şaşırmamıştı bile. Sadece bu sabah gezintisinin nedenini anlamıştı. Hemen cevap vermedi. Langlois bu sessizlikten, belki de kendi sorusundan rahatsız oldu. Daha yüksek bir sesle devam etti:</p>

  <p>— Van Kaen Vietnam'da on yıl geçirdi. Bu gerçeği görmezden gelemem! Lucien belki de tanıdığı bir ailenin üyesiydi, ne bileyim ben.</p>

  <p>Diane artık buz gibi duruyordu. Langlois kararlı bir sesle tekrarladı:</p>

  <p>— Cevap verin, Diane. Lucien Vietnam kökenli olabilir mi?</p>

  <p>Diane yeniden suların içindeki atlara baktı. İnce damlalar yüzüne dokunuyor, gözlüğünü ıslatıyordu.</p>

  <p>— Hiç bilemem. Her şey olabilir.</p>

  <p>Komiserin sesi biraz alçaldı:</p>

  <p>— Öğrenebilir misiniz? Yetimhanedeki insanlara sorabilir misiniz?</p>

  <p>Diane uzaklara daldı. Port-Royal Bulvarı'nın ötesinde, yağmur yüklü bulutlar, yeknesak bir geçide hazırlanıyordu. Kendini, hafızasında gerçek cıva alevleri yaratan muson bulutlarını özlerken yakaladı.</p>

  <p>— Telefon ederim, dedi sonunda. Sorarım. Size yardım edeceğim.</p>
</body>
</html>
