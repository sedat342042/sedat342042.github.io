<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>28</h2>

  <p>İlk hissettiği, suydu.</p>

  <p>Ruhu sulu bir ortamda yüzüyordu. Bir yük gemisinin su dolu ambarında unutulmuş bir balya düşündü. Fazla olgunlaşmış bir meyvenin içindeki çekirdeği. Kendi kafatasının içinde yüzüyordu şimdi.</p>

  <p>İkinci hissettiği, iki kişi olduğuydu.</p>

  <p>Ya da çift.</p>

  <p>Sanki bilinci, biri diğerini izleyebilen, iki parçaya bölünmüş gibi. Düş görüyor, kendini düş görürken izleyebiliyordu. Yoğunlaşıyor, uzaktan kendini yoğunlaşırken seyredebiliyordu.</p>

  <p>— Diane, beni duyuyor musunuz?</p>

  <p>— Sizi duyuyorum.</p>

  <p>Hipnoz çok çabuk gerçekleşmişti. Paul Sacher önce duvara çizilmiş kırmızı bir çizgiye konsantre olmasını, sonra da kol ve bacaklarının ağırlığını hissetmesini istemişti. Diane yoğun bilinçlilik durumuna geçivermişti bir anda. Ellerinin, ayaklarının hareketsizliğini hissetmişti. Kol ve bacaklarının ağırlığı her an biraz daha artarken, zihni hafifliyor, havalanıp özgürleşiyordu.</p>

  <p>— Şimdi kaza anlarına döneceğiz.</p>

  <p>Diane, sırtı dimdik, elleri koltuğun kollarına dayanmış, başını sallayarak onayladı.</p>

  <p>— Annenizin evinden çıkıyorsunuz. Saat kaç?</p>

  <p>— Geceyarısına yakın.</p>

  <p>— Tam olarak neredesiniz, Diane?</p>

  <p>— Suchet Bulvarı'nda, 72 numaranın girişindeyim.</p>

  <p><i>Sağanağın tıpırtıları. Işıklı çizgiler. Asfaltın kara yüzeyinde binlerce kertik. Parıltılı taştan yüksek cepheler. Nefes nefese kalmış gibi buhar soluyan, mavimtırak sokak lambaları.</i></p>

  <p>— Kendinizi nasıl hissediyorsunuz?</p>

  <p>Gözleri kapalı, cevap vermeden önce gülümsedi.</p>

  <p><i>Damarlarında, dışarıdaki fırtınayla alay edercesine, yer altı nehirleri gibi dolaşan şampanya. Diane ensesine vuran küçük ve sık damlaları duyuyor. Kendini iyi hissediyor. Kendini buğulu hissediyor. Yemek sırasındaki öfkesini unuttu. Charles'ın öpücüğünü. Sadece o ana sarılıyor.</i></p>

  <p>— Diane, söyleyin; kendinizi bu dakikada nasıl hissediyorsunuz?</p>

  <p>— Çok iyi.</p>

  <p>— Yalnız mısınız?</p>

  <p><i>Kollarının arasında, çocuğun sıcaklığı billurlaşıyor. Yağmurun bölemediği uykusundaki sakinlik.</i></p>

  <p>— Lucien'la birlikteyim, nüfusuma geçirdiğim oğlumla.</p>

  <p>— Şimdi ne yapıyorsunuz?</p>

  <p>— Bulvarı geçiyorum.</p>

  <p>— Trafik nasıl?</p>

  <p>— Bulvar ıssız.</p>

  <p>— Arabanız, nerede duruyor?</p>

  <p>— Auteuil Hipodromu hizasında.</p>

  <p>— Tam adresi hatırlıyor musunuz?</p>

  <p>— Maréchal-Franchet-d'Espérey Caddesi.</p>

  <p>— Başka ayrıntılardan söz edin. Arabanızın markası ne?</p>

  <p>— Bir arazi arabası. Eski model. Seksenli yıllardan kalma bir Toyota Landcruiser.</p>

  <p>— Şimdi arabanızı görüyor musunuz?</p>

  <p>— Evet.</p>

  <p><i>Otomobil birkaç metre ötede, sağanakta beliriyor. Diane şimdi bir önsezinin etkisi altında, rahatsız. Bir pişmanlık, bir acı duyuyor. İçtiği için pişman. Kendini, nefret ettiği bu törene kurban ettiği için. Zaman yitirmeden kusursuz bir zihin açıklığına dönmek, her saniyeyi bütünüyle yaşamak isterdi.</i></p>

  <p>Sacher'nin hem uzak hem de yakın sesi odaya yayıldı:</p>

  <p>— Şimdi ne yapıyorsunuz?</p>

  <p>— Kapıyı açıyorum.</p>

  <p>— Hangi kapıyı?</p>

  <p>— Sağ arka kapıyı. Lucien'ın kapısını.</p>

  <p>— Sonra?</p>

  <p>Düşüncelerini düzene koymaya fırsat bulamadan, cevabı vücudundan aldı. Çok kesin, çok şiddetli duygular.</p>

  <p><i>Sırtını kamçılayan yağmur. Ceketinin yakasından yükselen sıcaklık. Kollarında Lucien'la arabanın içine doğru eğilen vücudu.</i></p>

  <p>Hipnotizmacının sesi daha güçlüydü artık:</p>

  <p>— Şu anda ne yapıyorsunuz, Diane?</p>

  <p>— Lucien'ı çocuk koltuğuna yerleştiriyorum...</p>

  <p>— Bu an çok önemli, Diane. Bana her hareketinizi bütün ayrıntılarıyla anlatın.</p>

  <p><i>Parmaklarının arasında, kısa süren bir tıkırtı. Emniyet kemerinin tokasından çıkan "tık" sesi. Daha o anda, ne kadar önemsiz olursa olsun, çocuğunu korumaya yönelik hareketlerini tamamlayan o inatçı, gizli, bencil zevki yaşıyor.</i></p>

  <p>Birkaç saniye daha. Sonunda Diane'ın sesi yükseldi:</p>

  <p>— Ben... emniyet kemerini taktım.</p>

  <p>— Emin misiniz?</p>

  <p>— Kesinlikle eminim.</p>

  <p>Sacher'nin kalın sesi tüm benliğini dolduruyor:</p>

  <p>— Şimdi bu anınızda durun. Dikkatle arabanızın içine bakın.</p>

  <p>Diane'ın bilinçli yarısı, beynindeki kameranın işe koyulduğunu anladı. Şimdi artık gözlerini ezberlenmiş resmin üzerinde gezdiriyordu.</p>

  <p><i>Arabanın içi karanlık. Üzerleri çeşitli eşya dolu, yıpranmış koltuklar. Yerdeki buruşuk, haki renkli battaniye. Üzeri eski dergilerle dolu bagaj kapağı. Kaplamasız, kumaşsız sac kapı içleri...</i></p>

  <p>Gerçekten de belleğini parçalara bölebiliyor, içinde gezip, arşınlayabiliyordu. O anda farkına varamadığı, ama belleğinin ondan habersiz kaydettiği ayrıntıları inceleyebiliyordu.</p>

  <p>— Ne görüyorsunuz, Diane?</p>

  <p>— Hiçbir şey. Dikkat çekecek bir şey göremiyorum.</p>

  <p>Paul Sacher'nin sessizliği gergindi. Belli belirsiz, psikiyatrın dikkat kesildiğini hissediyordu Diane. Adam sordu:</p>

  <p>— Devam ediyor muyuz?</p>

  <p>— Ediyoruz.</p>

  <p>Ses eski kayıtsızlığına döndü:</p>

  <p>— Şimdi çevre yolunda mı ilerliyorsunuz?</p>

  <p>Diane başıyla onayladı.</p>

  <p>— Lütfen yüksek sesle cevap verin.</p>

  <p>— Çevre yolunda ilerliyorum.</p>

  <p>— Ne görüyorsunuz?</p>

  <p>— Işıklar. Işık dizileri.</p>

  <p>— Daha açık konuşun. Tam olarak ne görüyorsunuz?</p>

  <p><i>Şakaklarının iki yanında, camdan kalkanları ardında ışıklar geçip gidiyordu. Diane sodyumun portakal rengi ışığıyla alevlenen camların dokusunu neredeyse algılayabiliyordu.</i></p>

  <p>— Neon dizileri, diye mırıldandı. Gözlerimi kamaştırıyor.</p>

  <p>— Şimdi neredesiniz?</p>

  <p>— Muette Kapısı'nın yanından geçiyorum.</p>

  <p>— Yolda başka araç var mı?</p>

  <p>— Çok az.</p>

  <p>— Hangi şerittesiniz?</p>

  <p>— Dördüncüde, en solda.</p>

  <p>— Süratiniz kaç?</p>

  <p>— Bilmiyorum.</p>

  <p>Sesin kıskacı daraldı:</p>

  <p>— Kadrana bakın.</p>

  <p>Diane belleğinin içindeki hız göstergesine baktı.</p>

  <p>— Saatte yüz yirmi kilometreyle gidiyorum.</p>

  <p>— Çok iyi. Yolda, çevrenizde dikkatinizi çekecek bir şey görüyor musunuz?</p>

  <p>— Hayır.</p>

  <p>— Hiç arkaya, oğlunuza doğru bakmıyor musunuz?</p>

  <p>— Bakıyorum. Dikiz aynamı onu görecek biçimde ayarladım.</p>

  <p>— Lucien uykuda mı?</p>

  <p><i>Çocuk koltuğunda hafif ve saydam gölge. Uykunun yoğunluğu, derinliği. Karanlıklara karışmış siyah saçlar. Bir bebeğinki gibi gür ve dağınık saçlar.</i></p>

  <p>— Derin uykuda.</p>

  <p>— Hareket etmiyor mu?</p>

  <p>— Hayır.</p>

  <p>— Arkada hiç hareket yok mu?</p>

  <p>Diane dikiz aynasının görüş alanını taradı.</p>

  <p>— Hayır, yok.</p>

  <p>Yeniden yola dönün. Neredesiniz?</p>

  <p>— Dauphine Kapısı'na yaklaşıyorum.</p>

  <p>— Kamyonu görebiliyor musunuz?</p>

  <p>Bedenin içinde bir korku.</p>

  <p>— Evet. Ben...</p>

  <p>— Neler oluyor?</p>

  <p><i>Sağanağın kargaşasında, yolun paralel çizgileri eksenlerinden çıkıyor. Hayır, çıkanlar çizgiler değil. Kamyon. Kamyon şeridinden çıktı; peşinden tüm yolu da sürükler gibi. Sinyal yok. Hiçbir işaret yok. Yağmur ve ışık çizgilerinden çapraza geçiyor...</i></p>

  <p>Diane koltuğunda doğruldu. Sacher'nin sesi bir perde yükseldi:</p>

  <p>— Ne oluyor?</p>

  <p>— Kamyon... kamyon... kamyon... sola doğru kayıyor.</p>

  <p>— Sonra? diye sordu hipnotizmacı.</p>

  <p>— Dördüncü şeride geliyor.</p>

  <p>— Ne yapıyorsunuz?</p>

  <p>— Frene basıyorum!</p>

  <p>— O zaman ne oluyor?</p>

  <p>— Tekerlerim su birikintilerinde ilerlemiyor. Kayıyorum, ben...</p>

  <p>Diane bir çığlık attı. Anının gücünden yırtılmak üzereydi.</p>

  <p><i>Kamyon bariyere çarpıyor. Bir demir gürültüsü içinde, kendi çevresinde dönüyor. Şoför mahalli dönüyor, farlarıyla Diane'ın ön camını yıkıyor.</i></p>

  <p>— Ne görüyorsunuz?</p>

  <p>— Hiç, artık hiçbir şey göremiyorum! Sağanak yağmur görüşümü engelliyor. Fren... fren... frene basıyorum!</p>

  <p><i>Ağır kamyon tekerlekleri üzerinde yalpalıyor. Öfkeli buhar solukları. Fren sesleri. Kaostan fırlayan demir parçaları...</i></p>

  <p>Diane omzunu sıkan bir el hissetti. Sacher'nin sesi, çok yakınında:</p>

  <p>— Ya Lucien, Diane? Ona hiç bakmıyor musunuz?</p>

  <p>— Tabiî bakıyorum!</p>

  <p>Belleği billur duruluğunda geri geldi. Darbeden hemen önce, tüm gücüyle bariyere çarpmadan tam önce, Diane çocuğuna bakmak için dönmüştü.</p>

  <p><i>Uykudaki yüz. Birden açılan gözkapakları. Aman Tanrım. Uyanıyor. Neler olduğunu görecek...</i></p>

  <p>— Bana onu görüp görmediğinizi söyleyin!</p>

  <p>— Uy... uyanıyor. Uyandı!</p>

  <p>Sacher artık bağırıyordu:</p>

  <p>— Kemeri görüyor musunuz? Hâlâ bağlı mı?</p>

  <p><i>Çocuğun yüzündeki korku... fal taşı gibi açılmış gözleri... korkudan büyümüş gözbebekleri...</i></p>

  <p>— Diane, kemere bakın! Lucien kemerini açmaya çalışıyor mu?</p>

  <p>— BAKAMIYORUM!</p>

  <p>Diane artık gözlerini Lucien'ınkilerden ayıramıyordu. Sacher'nin sesi, korkudan çatlak:</p>

  <p>— Yola bakın, Diane! Yola dönün!</p>

  <p>Bir refleksle, önüne döndü. Gırtlağından bir çığlık yükseldi. Onu koltuğundan fırlatacak güçte bir çığlık:</p>

  <p>— HAYIR!</p>

  <p>Penceredeki jaluzilere çarptı. Sacher, Diane'ın üzerine atıldı:</p>

  <p>— Ne görüyorsunuz, Diane?</p>

  <p>Yine haykırdı:</p>

  <p>— HAYIR!</p>

  <p>— NE GÖRÜYORSUNUZ?</p>

  <p>Diane cevap veremiyordu. Psikiyatrın ses tonu değişti. Daha sakin, ama tümüyle kilitlenmiş, buyurdu:</p>

  <p>— Uyanın.</p>

  <p>Diane jaluzilerin dibine çökmüş, kasılıyor, ürperip sarsılıyordu.</p>

  <p>— UYANIN! EMREDİYORUM, UYANIN!</p>

  <p>Diane gerçek bilince döndü. Gözlerini kırpıştırıyordu. Jaluzilerden birine kötü çarpmış olmalıydı; yüzünden akan kan, gözyaşlarına karışıp tatlı bir nehre dönüşüyordu. Sacher genç kadının üzerine eğilmişti.</p>

  <p>— Sakin olun, Diane. Artık buradasınız, benim yanımda. Her şey yolunda.</p>

  <p>Diane konuşmaya çalıştı, ama ses telleri direniyordu.</p>

  <p>— Ne gördünüz? diye sordu doktor.</p>

  <p>Genç kadının dudakları titredi, hiç ses çıkaramadı. Hoşgörü dolu bir sesle yeniden sordu doktor:</p>

  <p>— Arabanızda bir adam mı vardı?</p>

  <p>Saçlarını sallayarak, başıyla hayır dedi.</p>

  <p>— Arabada değil, hayır.</p>

  <p>Psikiyatrın yüzü şaşkınlığını gösteriyordu. Diane devam etmeye çalıştı, ama kelimeler boğazında düğümleniyordu.</p>

  <p>İşte o zaman, son görüntü belleğini kamçılamaya başladı.</p>

  <p>Tam yeniden yola baktığı sırada, görmüştü; sağ tarafında, yüz metre kadar ötede, çevre yolunun çalılıklarının arasında, yağmurun altında bir adam duruyordu. Haki renkli geniş bir parkaya bürünmüş, kapüşonunu çıkık elmacıkkemikli yüzünün üzerine devirmiş, işaret parmağını kamyona doğru uzatmış bir adam. Sanki tek hareketiyle korkunç kazayı tetiklemiş gibi.</p>

  <p>Diane adamın yeşil paltosunu tanıdığından emindi; Rus ordusunun radyoaktiviteye karşı kullandığı parkaydı bu.</p>
</body>
</html>
