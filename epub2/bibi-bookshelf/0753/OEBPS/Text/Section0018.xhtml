<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>14</h2>

  <p>Diane gerçek olaylarla karşı karşıya kaldığını biliyordu, ama o olayları uzaktan, çılgınlıklarını paylaşmayacak bir mesafeden algılamayı başarmıştı. Yaşadıklarını daha sonra düzene koyacaktı. Daha sonra, olayların ardındaki mantığı araştıracaktı. Şimdilik her bir ayrıntıyı, her bilgiyi, düşteki bir insanın uzaklığıyla ve güçsüzlüğüyle algılıyordu sadece.</p>

  <p>Langlois onu yeniden Lavoisier binasına götürdü. Bu kez giriş katında kaldılar. Diane yöneldikleri bölümü hemen tanıdı: Bilgisayarlı Tomografi Merkezi, Lucien'ın ilk incelemeye alındığı yer.</p>

  <p>Oraya vardıklarında, içeri girmek istemedi; içeride, korkunç anıların ortasında kalmaktan korkuyordu. Ne var ki komiser genç kadını usulca itti, peşlerinden de kapıyı kapattı. Ürktüğü korkular görünmedi; Tomografi Merkezi'nin görünümü tepeden tırnağa değişmişti de ondan.</p>

  <p>Şimdi çevrede eşi görülmemiş bir hareketlilik yaşanıyordu. Üstü monitörlerle ve negatoskoplarla dolu kumanda konsolunun başında, spor ceketler giymiş iki kişi bilgisayar klavyesinin tuşlarına dokunuyor, ekranlarda renkli şekiller oluşturuyordu. Cam bölmenin öte yanındaki puslu aydınlıkta gölgeler gidip geliyor, scanner cihazının çevresinde toplanıyor, krom-çelikten aletlerle ilgileniyordu. Kimileri de yere kablo döşüyor, tavan monitörlerini söndürüyor, hiç görülmedik şekildeki tüp ve optik aletleri ayarlıyordu. Görüldüğü kadarıyla, izlerini silmek derdindeydiler.</p>

  <p>Hiçbirinin üzerinde beyaz doktor önlüğü yoktu.</p>

  <p>Diane başka tuhaflıklar da gördü. Adamların hemen hepsi otuzundan genç görünüyor, çoğu bellerindeki kemere takılı kılıfta otomatik tabanca taşıyordu.</p>

  <p>Aynasızlar.</p>

  <p>Binanın ikinci katında neden bu kadar bekletildiğini anlamıştı; polis karargâhını buraya kurmuştu demek. Birkaç saatliğine de olsa tıbbî görüntüleme malzemesine el koyarak. Langlois apansız sordu:</p>

  <p>— Paleopatoloji; ne olduğunu biliyor musunuz?</p>

  <p>Diane komisere döndü. Bitkin bir sesle cevap verdi:</p>

  <p>— Arkeolojide kullanılan bir yöntemdir. Bu yöntemde bir mumya ya da başka organik kalıntılar scanner'a, İRM cihazına ya da herhangi bir görüntüleme aygıtına yerleştirilir, zarar görmeden, bileşimleri belirlenmeye çalışılır. Bu sayede, binlerce yıl önce ölmüş insanların cesetlerini görüntü yoluyla otopsiden geçirmek mümkündür.</p>

  <p>Langlois gülümsedi:</p>

  <p>— Harikasınız.</p>

  <p>— Bilimle ilgileniyorum. Bu alandaki dergileri okurum. Yine de aradaki ilişkiyi...</p>

  <p>— Adlî tıp servisimizde, bu konuda uzman biri var. Tek bir sargıyı bile çözmeden bir mumyayı tepeden tırnağa muayene edebilecek küçük bir deha.</p>

  <p>Diane dehşet dolu gözlerle cam bölmenin öte tarafına baktı. Makinenin içinde, bir çarşafla örtülmüş bir vücut gördü. Gözlerini kefenden ayırmadan mırıldandı:</p>

  <p>— Sakın scanner'daki cesedin...</p>

  <p>— Malzeme elimizin altındaydı. (Komiser yine gülümsedi.) Cesedi hastanede bulmanın faydası.</p>

  <p>— Delisiniz siz.</p>

  <p>— Hayır, acelem var. Bu alet sayesinde, Van Kaen üzerinde sanal bir otopsi yaptık. Artık cesedi adlî tıbba teslim edebiliriz. Üzerinde hiçbir inceleme izi olmadan.</p>

  <p>— Nasıl bir polis olduğunuzu anlayamıyorum.</p>

  <p>Langlois cevap vermeye fırsat bulamadan, iki bölümün arasındaki kapı açıldı.</p>

  <p>— Fena halde yanıldık.</p>

  <p>Komiser kapının önünde duran genç adama döndü. Kıvırcık sarı saçlar, gri bir cilt, yakıcı bakışlar; bir puro külüne benziyordu adam. Sözünü tekrarladı:</p>

  <p>— Fena halde yanıldık, Langlois.</p>

  <p>— Ne?</p>

  <p>— Cinayet. Tüyler ürpertici bir cinayet.</p>

  <p>Komiser Diane'a baktı. Genç kadın komiserin düşüncelerini okuyup, öfkeyle konuştu:</p>

  <p>— Beni peşinizden sürükleyen sizsiniz. Şimdi de sonucuna katlanacaksınız. Buradan bir yere ayrılmayacağım.</p>

  <p>Komiserin yüz çizgileri ilk kez gerildi, ama bir saniye sonra yeniden yumuşadı. Kötülük maskesini yerine yerleştirmek istercesine, ellerini yüzüne kapadı.</p>

  <p>— Haklısınız. (Adlî tıp uzmanına döndü.) Anlat.</p>

  <p>— Tomografide adamın göğüs kafesini incelemeye başladığımızda, o bölgede ölü bir dokuya rastlamayı bekliyorduk. Aşırı miktarda kardiyalji ya da başka birtakım enfarktüs belirtileri...</p>

  <p>— Konferans vermeyi boş ver. Ne buldun?</p>

  <p>Uzman bir an için sarsıldı. Yine de çok sert, boyun eğmez bir görünüşü vardı. Gözkapaklarını hızla kırpıştırdı, sonra bombasını patlattı:</p>

  <p>— Adamın kalbi dağılmış. Kan yüreği doldurmuş, sonra da patlamayla bütün dokuya yayılmış.</p>

  <p>Langlois gerçek avcı yanını göstererek kükredi:</p>

  <p>— Kahretsin. Bana cesette hiç yara yok demiştin!</p>

  <p>Hekim başını eğdi. Sarı buklelerinin altından bir tebessüm belirtisi gelip geçti:</p>

  <p>— Hâlâ da yok. Her şey içte olmuş. Vücudun içinde. (Bilgisayarı gösterdi.) Resimleri görmen gerek.</p>

  <p>Komiser öteki polislerin yüzüne bile bakmadan buyurdu:</p>

  <p>— Defolun. HEPİNİZ!</p>

  <p>Oda boşaldı. Adlî tıp uzmanı bilgisayar programını çalıştırdı, sonra da Diane'a ve Langlois'ya duman rengi plastik gözlükler uzattı.</p>

  <p>— Bunları takmanız gerekecek. Yazılım üç boyutlu çünkü.</p>

  <p>Diane iki erkeğin yaptığı gibi plastik çerçeveyi gözlüğünün üzerine taktı ve ana ekrandaki iç karartıcı görüntüye baktı.</p>

  <p>Rolf van Kaen'in belden yukarısı çıplak, kılları tıraşlanmış, göbek deliği hizasında kesilmiş profili. Doktor monitörün karşısına geçti, anlatmaya başladı:</p>

  <p>— İşte kurbanın üç boyutlu resmi.</p>

  <p>Van Kaen'in belden yukarısı kendi çevresinde dönüyor, sonra hemen ilk durumunu alıyordu; tıpkı grafik ortamda gerçekleştirilen bir gösterideymiş gibi.</p>

  <p>— Daha önce de söylediğim gibi, diye tekrarladı bilim adamı. Başlangıçta kalp bölgesi üzerinde yoğunlaştık. Tomografide kırk saniyelik bir algılamayla rölyefi oluşturmayı...</p>

  <p>— Tamam, tamam. Devam et.</p>

  <p>Doktor parmaklarını klavyede gezdirdi.</p>

  <p>— İşte bulduğumuz...</p>

  <p>Omuzlardan aşağı numaralandırılmış beden, tabaka tabaka kalkmaya başladı. Önce damarlar göründü, sonra da kızılımsı kütleler ile mavimtırak organlar ve lifler. Bütün bunlar, iğrenç bir atlıkarıncaya binmiş gibi, durmadan kendi çevresinde dönüyordu hâlâ. Diane dehşet içindeydi, aynı zamanda da büyülenmiş gibi.</p>

  <p>Adlî tıp uzmanının göstermek istediğini kavramak bir saniyesini aldı. Kalbin yerinde patlamış bir kan ve doku yığını vardı. Damar karmaşasının ve akciğer peteklerinin arasına yayılmış kapkara bir leke. Doktor devam etti:</p>

  <p>— Görüntüyü ötekilerden ayırabilirim.</p>

  <p>Yeni bir tuşa dokundu, kalp dışındaki her şeyi sildi. Patlamış kalp, tüm ayrıntılarıyla ekranda göründü. Kahverengimsi damarları, donup kalmış dallarıyla bir mercan resifini andırıyordu. Şiddetten yaratılmış bir ağaç gibi.</p>

  <p>Langlois kısık sesle sordu:</p>

  <p>— Bunu nasıl yapmışlar?</p>

  <p>Adlî tıp uzmanının sesi, çok daha uzaktan, tüyler ürpertici bir incelemenin derinliklerinden geliyormuşçasına değişti:</p>

  <p>— Fizyolojik açıdan, oldukça kolay. Kanın kalpten çıkmasını önlemek için, ana atardamarı sıkıştırmak yeter; hani bahçe hortumlarında olduğu gibi. O andan itibaren, ana toplardamarın ve akciğer toplardamarının getirdiği kan kalbi doldurur, sonunda da taşar.</p>

  <p>Klavye üzerinden yeni bir komut gönderdi. Ekranda öteki organlar ve damarlar göründü.</p>

  <p>— Sıkıştırma noktası burada açıkça görülüyor. (İmlecinin üzerini tıkladı.) Burada da. (Yeniden tıkladı.)</p>

  <p>Langlois duyduklarına inanamıyor görünüyordu:</p>

  <p>— Göğsün içinden, atardamara nasıl erişilebilir?</p>

  <p>Doktor durdu, yükselen bulantısını, artan korkusunu engellemek istercesine kollarını kavuşturup, Langlois'ya döndü.</p>

  <p>— Çılgın olanı da bu ya. Katil elini kurbanının karnından sokup, atardamara kadar uzanmış.</p>

  <p>Doktor yine monitöre döndü, farklı bir komut verdi. Van Kaen'in belden yukarısı yeniden toplandı, iç organları gri ve parlak dokuların arasına yerleşti. Resim karın boşluğunda, göğüs kemiği üzerinde dondu. İnce bir iz belirdi.</p>

  <p>— İşte yara, dedi ses. Öylesine ince ki, ilk bakışta, kılların arasından göremedik.</p>

  <p>— Katil elini oradan mı soktu?</p>

  <p>— Hiç kuşkumuz yok. Yara izi on santimden fazla değil. Cildin esnekliğini de düşünürsek, on santim bir kolun geçebileceği kadar büyük. Kısa boylu biri olması şartıyla tabiî. Bana kalırsa, bir altmışlık biri.</p>

  <p>— Van Kaen dev gibiydi!</p>

  <p>— Öyleyse birden fazla katil var. Ya da kurban uyuşturuldu. Bilemeyeceğim.</p>

  <p>Patrick Langlois ekrana yaklaşıp sordu:</p>

  <p>— Karnı yarıldığında, adam hâlâ canlı mıymış?</p>

  <p>— Canlı ve bilinci yerindeymiş, evet. Kalbin patlaması kanıtlıyor bunu. Öteki alçak elini karnına sokmuş araştırırken, paniğe kapıldı ve kalp pompalama işlemini daha da hızlandırdı. Kalbin kanla dolması çok çabuk ve çok şiddetli oldu.</p>

  <p>Komiser mırıldandı:</p>

  <p>— Bir sorun bekliyordum ama, böylesi bir şey değil...</p>

  <p>İki adam aynı anda genç kadının varlığını hatırladı. Aynı anda Diane'a döndüler. Langlois mırıldandı:</p>

  <p>— Diane, çok üzgünüm. Gerçekten, biz... Diane? İyi misiniz?</p>

  <p>Koyu renk gözlüklerinin ardında, gözleri ekrana çivilenmiş, donup kalmış gibiydi. Buz gibi bir sesle konuştu:</p>

  <p>— Oğlum. Oğlumu görmek istiyorum.</p>
</body>
</html>
