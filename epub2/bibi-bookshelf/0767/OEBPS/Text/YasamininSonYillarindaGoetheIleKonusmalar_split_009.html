<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YasamininSonYillarindaGoetheIleKonusmalar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_10">1825</h2>

  <p class="sagbold">Pazartesi, 10 Ocak 1825</p>

  <p class="normal">İngiliz ulusuna duyduğu büyük ilgi nedeniyle Goethe, benden burada bulunan genç İngilizleri ona zaman içinde tanıştırmamı rica etmişti. Bugün saat beşte beni ve tanıdığım kadarıyla olumlu yönlerinden kendisine bahsettiğim İngiliz istihkam subayı Bay H.'yı bekliyordu. Sözleşilen saatte oraya gittik, Goethe'nin genellikle öğleden sonraları ve akşamları oturduğu gayet güzel ısıtılmış odaya<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-49" id="footnote-100-49-backlink">[49]</a></sup> uşak tarafından alındık. Masanın üzerinde üç lamba yanıyordu; fakat Goethe orada değildi, bitişik odadan<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-50" id="footnote-100-50-backlink">[50]</a></sup> sesi duyuluyordu.</p>

  <p class="normal">Bu arada Bay H. etrafına bakınıyordu, duvarlarda tablolardan ve büyük bir dağ haritasından başka, içinde birçok dosyanın bulunduğu bir dolap gözüne ilişti, ona bu dolapta ünlü ustaların birçok deseninin ve bütün ekollerdeki en başarılı yağlıboya tabloların gravürlerinin bulunduğunu, bunları Goethe'nin zaman içinde topladığını ve onlara tekrar tekrar bakmanın kendisine zevk verdiğini söyledim.</p>

  <p class="normal">Birkaç dakika bekledikten sonra Goethe yanımıza geldi, dostça bizi selamladı. "Duyduğuma göre Almanca'da bir hayli yol almışsınız," diyerek Bay H.'ya döndü, "sizinle herhalde Almanca konuşabilirim Bay H." Bay H.'nın verdiği karşılık buna pek memnun olmadığını gösteriyordu, Goethe oturmamızı rica etti.</p>

  <p class="normal">Bay H., kişilik olarak Goethe üzerinde iyi bir etki bırakmış olmalı ki, bugün yabancı konuğa gösterdiği büyük nezaket ve hoşgörülü sabır gerçekten güzeldi. "Almanca öğrenmek için buraya gelmekle," dedi, "çok iyi yaptınız, yalnızca dili kolay ve çabuk öğrenmekle kalmayacak, aynı zamanda burada bulunan havayı, suyu, yaşam tarzını, gelenekleri, toplumsal ilişkileri, ruh hali gibi şeyleri de düşünce dünyanızla birlikte İngiltere'ye götüreceksiniz."</p>

  <p class="normal">"Şimdilerde İngiltere'de," diye karşılık verdi Bay H., "Almanca'ya karşı büyük ilgi var ve bu ilgi her geçen gün yaygınlaşıyor, iyi aileden gelen neredeyse hiçbir İngiliz genci yok ki, Almanca öğrenmesin."</p>

  <p class="normal">"Biz Almanlar," diye içten bir karşılık verdi Goethe, "bu bakımdan sizin ulusunuzdan yarım yüzyıl daha öndeyiz. Ben elli yıldır İngiliz dili ve edebiyatı ile uğraşıyorum, yazarlarınızı, yaşam tarzınızı, ülkenizin düzenini iyi bildiğim söylenebilir. İngiltere'ye gelecek olsam, kendimi yabancı hissetmem herhalde.</p>

  <p class="normal">Ama söylediğim gibi gençleriniz hem buraya gelip, hem Almanca öğrenmekle çok iyi yapıyorlar. Çünkü bundan sadece bizim edebiyatımız kârlı çıkmıyor, aynı zamanda itiraf etmek gerekir ki, şimdi Almanca'yı iyi bilen biri başka dil öğrenmese de olur. Fransızca'yı hariç tutuyorum, Fransızca sosyal alanda geçerli olan bir dildir, , herkes bildiği ve tüm ülkelerde bir tercümanın yerine imdadınıza yetişeceği için özellikle de seyahatlerde vazgeçilmezdir. Yunanca, Latince, İtalyanca ve İspanyolca'ya gelince bu ulusların en mükemmel yapıtlarını çok başarılı Almanca çevirilerinden okuyabiliriz, ayrıca özel bir amaç uğruna bu dillerin bin bir zorlukla öğrenilmesi gerekmiyorsa, bu diller için uzun zaman harcama gibi bir nedenimiz olmaz. Almanların ruhunda, yabancı olan her şeyi görme ve yabancıların kendine has özelliklerini benimseme eğilimleri vardır. Bu özellik ve dilimizin esnekliği Almanca çevirileri tümüyle sadık ve mükemmel hale getirmektedir.</p>

  <p class="normal">Genellikle iyi bir çeviri ile çok yol alındığını da inkâr etmemek gerekir. Büyük Friedrich Latince bilmezdi, ama Cicero'yu Fransızca çevirisinden bizim özgün dilinde okuduğumuz mükemmellikte okumuştur."</p>

  <p class="normal">Sonra sözü tiyatroya getiren Goethe, Bay H.'ya sık sık tiyatroya gidip gitmediğini sordu. "Her akşam tiyatroya giderim," dedi o da, "dili anlamak açısından çok faydalı olduğuna inanıyorum." – "İlginçtir," diye karşılık verdi Goethe, "işitme ve anlama yetisi ile ilgili her şey konuşmaktan önce gelir, öyle ki kısa sürede her şeyi anlayan kişi, kesinlikle her şeyi ifade edemez." – "Her geçen gün," diye karşılık verdi Bay H., "bu saptamanın doğru olduğunu daha iyi anlıyorum; çünkü konuşulan her şeyi anlıyorum, ayrıca okuduğum her şeyi de çok iyi anlıyorum, evet, hatta birisi Almanca'da kendini doğru düzgün ifade edemiyorsa, bunu bile hissediyorum. Ama iş konuşmaya gelince tıkanıp kalıyorum, ne istediğimi doğru düzgün söylemeyi beceremiyorum. Sarayda yüzeysel bir konuşma, bayanlarla şakalaşma, dans ederken sohbet etme ve bu gibi şeyleri gayet iyi başarıyorum. Ama zor bir konuda fikrimi ifade etmeye kalkışınca veya özel bir konuda kültür gerektiren bir şeyler söylemeye kalkınca tutulup kalıyorum, işin içinden çıkmam olanaksızlaşıyor." – "Kendinizi avutmanın yolu," diye karşılık verdi Goethe, "böyle sıra dışı konuları konuşmanın bizim için de kendi dilimizde zor olduğunu bilmeniz olur."</p>

  <p class="normal">Bunun üzerine Goethe Bay H.'ya Alman edebiyatından neler okuduğunu sordu. <span class="ideitalik">Egmont</span>'u okudum," diye cevap verdi, "üç kez okuyacak kadar beğendim kitabı. Aynı şekilde <span class="ideitalik">Torquato Tasso</span>'da büyük bir keyif verdi bana. Şimdi ise <span class="ideitalik">Faust</span>'u okuyorum, ama onu biraz zor bulduğumu söylemeliyim." Onun son sözlerine güldü Goethe. "Elbette," dedi, "ben olsam size <span class="ideitalik">Faust</span>'u okumanızı tavsiye etmezdim. Çok iyi bir yapıt, ama bütün sıradan duyguların çok ötesine uzanıyor. Bana sormadan onu okumaya başladığınıza göre, onunla hakkını nasıl vereceğinizi de siz kendiniz bulmalısınız. Faust örneği nadir bulunan bir birey, çok az sayıda insan onun iç dünyasını hissedebilir. Aynı şekilde ironi sayesinde ve zengin bir dünya görüşünün somut bir örneği olarak Mephistopheles karakterinin kavranması da biraz zor. Ne kadar aydınlanacağınız konusu artık size kalmış. <span class="ideitalik">Tasso</span> ise genellikle insani duygulara oldukça yakındır, biçim yönünden içerdiği ayrıntılar ise anlamayı kolaylaştırır." – "Yine de," diye karşılık verdi Bay H., "Almanya'da <span class="ideitalik">Tasso</span> zor bir eser olarak değerlendiriliyor, onu okuduğumu söylediğimde bana şaşırıyorlar." – "<span class="ideitalik">Tasso</span>'nun özü," dedi Goethe, "insanın artık çocuk olmadığı ve iyi bir topluma gereksinim duyduğudur. İyi bir aileden gelen, yeterince zekâya, duyarlılığa, gereğince kültüre sahip, orta ve üst sınıfın kültürlü insanlarının bulunduğu çevreden çıkan sizin gibi genç biri <span class="ideitalik">Tasso</span>'yu zor bulmayacaktır."</p>

  <p class="normal">Konuşma <span class="ideitalik">Egmont</span>'a yöneldi, onun hakkında Goethe şunları söyledi: "<span class="ideitalik">Egmont</span>'u 1775 yılında yazdım, yani elli yıl önce. Tarihe tümüyle, gerçeğe ise olabildiğince bağlı kaldım. Bunun üzerinden on yıl geçip Roma'ya gittiğimde, yazmış olduğum devrimci sahnelerin Hollanda'da aynen yaşandığını gazetelerde okudum. Bundan dünyanın hep aynı kaldığını ve benim anlattıklarımın da hayatın bir parçası olduğunu anladım."</p>

  <p class="normal">Bu ve buna benzer konuşmalarla tiyatro saati yaklaşmıştı, ayağa kalktık ve Goethe tarafından içtenlikle uğurlandık.</p>

  <p class="normal">Eve giderken Bay H.'ya Goethe'yi nasıl bulduğunu sordum. "Ben şimdiye kadar hiçbir insan tanımadım ki," diye yanıt verdi, "tüm sevgi dolu hoşgörüsü ile doğuştan bu kadar çok erdeme sahip olsun. Kendini ne kadar farklı göstermeye çalışırsa çalışsın, ne kadar alçakgönüllü olursa olsun, o hep çok büyük bir insan olarak kalacak."</p>

  <p class="sagbold">Salı, 18 Ocak 1825</p>

  <p class="normal">Bugün Saat beşte Goethe'ye gittim, birkaç gündür kendisini görmemiştim, onunla güzel bir akşam geçirdim. Onu akşam karanlığında oğlu ve doktoru Saray Danışmanı Rehbein ile sohbet ederken odasında buldum. Ben de masaya oturup onlara katıldım. Akşamın alacasında biraz daha konuştuk, sonra lamba getirildi, Goethe'yi tümüyle sağlıklı ve neşeli gördüğüme sevindim.</p>

  <p class="normal">Her zamanki gibi ilgiyle son günlerde nelerle karşılaştığımı sordu, ben de ona şair bir bayanla tanıştığımı söyledim. Bir de onun sıradan bir yetenek olmadığını ekledim, onun bazı şiirlerini okumuş olan Goethe benim bu övgümü onayladı. "Memleketini anlattığı şiirlerinden biri," dedi, "oldukça kendine özgü bir karaktere sahip. Dış dünya ile ilgili şeyleri çok iyi ifade ediyor, ayrıca iç dünya ile ilgili bazı güzel özelliklere de sahip. Elbette onda da eleştirilebilecek bazı şeyler var, ama onları bir yana bırakalım, yeteneğinin doğruyu göstereceği yolda onu şaşırtmayalım."</p>

  <p class="normal">O anda konu genel olarak bayan şairlere gelmişti, Saray Danışmanı Rehbein, kadınların şiir yazma yeteneğinin kendisine düşünsel açıdan bir tür cinsel dürtü gibi geldiğini söyledi. Goethe bir yandan bana bakıp gülerek, "Duydunuz işte, düşünsel açıdan cinsel dürtü! Doktor çok doğru ifade etti!" – "Doğru ifade edip edemediğimden emin değilim," diye devam etti o da, "ama buna yakın bir şey. Kadınlar genellikle aşk denen mutluluğu tatmamışlar, düşünce ile ilgili konularla bu boşluğu gidermek istiyorlar. Vaktinde evlenmiş ve çocuk sahibi olmuş olsalar, şiir yazmak akıllarına bile gelmez."</p>

  <p class="normal">"Bu konuda ne ölçüde haklı olduğunuzu," dedi Goethe, "araştırmak istemem, ama evlilikle beraber yaratılarına son veren, başka işlerle uğraşan kadınları çok gördüm. Mükemmel resim yapan kızlar tanıdım, eş ve anne olur olmaz uğraşıları son buldu; çocuklarıyla ilgilenmeye başladılar ve bir daha ellerine kalem almadılar."</p>

  <p class="normal">"Bayan şairlerimiz," diye devam etti Goethe oldukça heyecanlı, "istedikleri kadar şiir ya da yazı yazsınlar, yeter ki erkekler kadınlar gibi yazmasın! Benim hoşuma gitmeyen bu. Gazetelerde ve kitaplarda her şeyin yetersiz, gittikçe de daha yetersiz olduğunu görüyoruz! Şimdi <span class="ideitalik">Cellini</span>'nin<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-51" id="footnote-100-51-backlink">[51]</a></sup> bir bölümünü <span class="ideitalik">Morgenblatt</span>'ta bastırsak, acaba nasıl karşılanır!"</p>

  <p class="normal">"Bu arada," diye devam etti, "iyimserliğimizi yitirmeyelim ve bizi erkeksi bir ruhla Sırp dünyasına sokan Halle'deki güçlü kızımızla<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-52" id="footnote-100-52-backlink">[52]</a></sup> yetinmesini bilelim. Şiirleri muhteşem! İçlerinde bazıları Hz. Süleyman'ın Ezgiler Ezgisi'ni bile geride bırakır, bu da çok önemli bir şey. Bu şiirler üzerine yazdığım makaleyi bitirdim, şu anda da basılmış durumda." Bunları söylerken içinde o makaleyi gördüğüm <span class="ideitalik">Kunst und Altertum</span>'un yeni sayısına ait formanın ilk dört sayfasını bana uzattı. "Her bir şiirin içeriğine bakarak kısa kısa konusundan bahsettim, şiirlerindeki güzel motifleri beğeneceğinizden eminim. Rehbein da şiirden anlar, en azından içerik ve konu ne demek bilir, bu bölümü sesli sesli okursanız belki dinlemek onun da hoşuna gidecektir."</p>

  <p class="normal">Tek tek ele alınan şiirlerin konusunu yavaş yavaş okudum. Dikkat çekilen konular öyle canlı öyle açık bir şekilde anlatılmıştı ki, her bir sözcük bütün şiiri hayalimde canlandırmama yetiyordu. Aşağıda yazılanları özellikle çok beğendim:</p>

  <p class="normal">1</p>

  <p class="normal">Güzel kirpiklerini asla yerden kaldırmayan genç bir Sırp kızın terbiyesi.</p>

  <p class="normal">2</p>

  <p class="normal">Sevgilisini, sağdıç olarak bir üçüncü kişiye götürmek zorunda olan seven bir erkeğin iç çatışması.</p>

  <p class="normal">3</p>

  <p class="normal">Sevgilisi için endişelenen genç kız, mutluymuş gibi görünmemek için şarkı söylemek istemez.</p>

  <p class="normal">4</p>

  <p class="normal">Delikanlının dul kadına, yaşlı erkeğinse bakireye talip olması geleneğinin altüst olmasından yakınma.</p>

  <p class="normal">5</p>

  <p class="normal">Bir delikanlının, annenin kızına çok fazla özgürlük vermesinden yakınması.</p>

  <p class="normal">6</p>

  <p class="normal">Efendisinin kendisine olan ilgisini ve kendisiyle ilgili niyetlerini açıklayan atla, genç kızın özel ve neşeli konuşması.</p>

  <p class="normal">7</p>

  <p class="normal">Genç kız sevmediği adamı istemez.</p>

  <p class="normal">8</p>

  <p class="normal">Güzel garson kız; sevgilisi, gelen müşteriler arasında yoktur.</p>

  <p class="normal">9</p>

  <p class="normal">Seven erkeğin sevgilisini bulup nazikçe uyandırması.</p>

  <p class="normal">10</p>

  <p class="normal">Kocanın mesleği ne olacaktır?</p>

  <p class="normal">11</p>

  <p class="normal">Aşkla ilgili sevinçler kendini belli eder.</p>

  <p class="normal">12</p>

  <p class="normal">Seven erkek yabancı memleketlerden döner, genç kızı gündüz vakti görür, gece vakti ise ona sürpriz yapar.</p>

  <p class="normal">Sanki şiirlerini okumuşum gibi sırf bu motiflerin bile bana yeterli olduğunu, bu nedenle okuduklarımdan sonra, onun şiirlerini okuma isteğimin kalmadığını söyledim.</p>

  <p class="normal">"Tümüyle haklısınız," dedi Goethe, "bu böyle. Ama siz bundan, kimsenin bir türlü kavrayamadığı bir şey olan motiflerin çok önemli olduğunu anladınız. Kadınlarımız bundan tamamen habersizler. Bu şiir güzel derler, bunu söylerken yalnızca duyguları, sözcükleri ve dizeleri düşünürler. Oysa bir şiirin gerçek gücünün ve etkisinin olaylardan, motiflerden kaynaklandığını kimse düşünmez. Bu yüzden de motif diye bir şeyin olmadığı, sadece duygularla, uyaklı dizelerle konuya benzer bir durumun uydurulduğu binlerce şiir yazılıyor. Bir de bu işin acemilerinde, özellikle de kadınlarda şiir kavramı tam oturmuş değil. Genellikle teknik sorunları çözdüler mi, işi kavradılar, işin uzmanı oldular zannediyorlar; ama çok yanlış yoldalar."</p>

  <p class="normal">Profesör Riemer'in geldiği haber verildi; Saray Danışmanı Rehbein müsaade isteyip gitti. Riemer bize katıldı. Sırp aşk şiirlerinin motifleri üzerine sohbet devam etti. Riemer konuya yabancı değildi, yukarıda sözü edilen konulara bakılarak şiir yazılacağı gibi, Sırpça'da varlığından habersizce aynı motiflerin Almanlar tarafından kullanılıp yazılabildiğini de belirtti. Bunun üzerine Riemer kendi şiirlerinden bazılarını anımsadı, şiirleri okurken Goethe'nin bazı şiirleri aklıma geldi, ben de o şiirlerin isimlerini andım.</p>

  <p class="normal">"Dünya hiç değişmiyor," dedi Goethe, "bir ulusun başka uluslar gibi yaşadığı, sevdiği, hissettiği şeyler tekrarlanıp duruyor, o zaman niçin bir şair diğerleri gibi yazmasın? Yaşanan olaylar aynı, niçin şiirlerin konuları aynı olmasın?"</p>

  <p class="normal">"İşte yaşamın ve duyguların bu benzerliği," dedi Riemer, "diğer ulusların şiirlerini de anlayacak durumda olmamızı sağlıyor. Şayet böyle olmasaydı, yabancı ulusların şiirlerinde neden bahsedildiğini bile anlamazdık."</p>

  <p class="normal">"Bu yüzden de," diye söze girdim, "şiirin kaynağının yaşam değil, kitaplar olduğunu söyleyen bilim adamları bana hep çok garip gelmiştir. Söyledikleri hep şudur: Bunu şuradan, şunu buradan almış! Örneğin Shakespeare'de, antikçağ yazarlarında bölümler bulurlar, o halde Shakespeare bu yazdıklarını o yazarlardan almıştır! Başkalarında olduğu gibi Shakespeare'de<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-53" id="footnote-100-53-backlink">[53]</a></sup> de güzel bir kıza bakarken onu kızları olarak gören anne-babanın, onu gelin diye evine götürecek delikanlının talihli sayıldığı bir konu vardır. Homeros'ta da<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-54" id="footnote-100-54-backlink">[54]</a></sup> aynı konu işlenmiş diye Shakespeare bunu Homeros'tan almış oluyor! Çok şaşırtıcı! Sanki insanın böyle şeyleri bilmesi için bu kadar derine inmesi şartmış, sanki böyle şeyleri her gün yaşayıp, hissedip konuşamazmış gibi!"</p>

  <p class="normal">"Evet öyle," dedi Goethe, "bu çok gülünç."</p>

  <p class="normal">"Bu konuda," diye devam ettim, "Lord Byron'ın da daha farklı bir yaklaşımı yok, sizin <span class="ideitalik">Faust</span>'unuzu incelerken, bunu şuradan, şunu buradan almış olduğunuz şeklinde değerlendirmelerde bulunuyor."</p>

  <p class="normal">"Lord Byron'ın bulmuş olduğu bu parlak şeylerin," dedi Goethe, "büyük bir bölümünü okumadım, ben Faust'u yazarken ondan çok daha az kafa yormuştum tüm bunlara. Bence Lord Byron sadece şair olarak büyük, fikirlerini açıklamaya kalkışınca, çocuktan farkı kalmıyor. Aynı şekilde kendi ulusunun kendisine yönelttiği haksız saldırılar karşısında da ne yapacağını bilemiyor; oysa onlara karşı kendini daha iyi ifade etmesi gerekirdi. Ortada duran şey benimdir diyebilmeliydi; ister yaşamdan, ister kitaplardan alınmış olsun fark etmez, tartışılması gereken şey alınan şeylerin doğru kullanılıp kullanılmadığıdır! Walter Scott <span class="ideitalik">Egmont</span>'umun bir sahnesini kullanmıştı, bunda haklıydı da, sağduyulu bir yaklaşım olduğu için övgüye değer. Aynı şekilde benim Mignon karakterimi de romanlarının birinde aynen kullanmıştır; tabii aynı bilgelikle mi, bu ayrı bir konu. Lord Byron'ın değişime uğramış şeytanı<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-55" id="footnote-100-55-backlink">[55]</a></sup>, Mephistopheles'in bir devamıdır, fena da sayılmaz! Orijinalinden kaçınmış olsaydı, ortaya daha iyi bir şey çıkmazdı. Böylece benim Mephistopheles'im Shakespeare'den bir lied okur, neden olmasın? Şayet Shakespeare'in liedi gerekli motifleri içeriyorsa, yeni bir şey bulmak için niçin zahmete katlanayım? Eğer benim <span class="ideitalik">Faust</span>'un giriş bölümü, Eski Ahit'in Hz. Eyüp'ü ile bir benzerlik taşıyorsa, doğru yapmışım demektir, bu nedenle eleştirilere hedef olmamam, aksine övgüye değer görülmem gerekir."</p>

  <p class="normal">Goethe'nin neşesi yerindeydi. Bir şişe şarap getirtip, bana ve Riemer'e ikram etti; kendisi de Marienbad suyu içti. Belki ifade açısından bazı yerlerde bazı şeyleri düzeltmek gerekir diye, Riemer'le beraber Goethe'nin biyografisinin devamını anlatan elyazmasının akşamleyin incelenmesine karar verilmişti. Goethe, "Eckermann da bizimle kalıp, dinleyecek," dedi, bunu duymak çok hoşuma gitti; Riemer'in önüne elyazmasını koydu, o da 1795 yılından itibaren okumaya başladı.</p>

  <p class="normal">Yaz boyunca Goethe'nin hayatını anlatan yılların basılmamış tüm bölümlerini günümüze kadar tekrar tekrar okuma ve inceleme mutluluğunu yaşamıştım zaten. Ama şimdi Goethe'nin yanında bu bölümleri sesli sesli okunurken duymak, ayrı bir keyif olmuştu. Riemer dikkatini ifade tarzına vermişti, ben ise Goethe'nin büyük yeteneğine, kullandığı sözcüklerin ve deyimlerin zenginliğine hayran olma fırsatını elde etmiştim. Anlatılan dönem Goethe'nin gözlerinde yeniden canlandı, anılara dalmıştı, bazı şahıslardan ve olaylardan bahseden metnin eksiklerini anlattığı ayrıntılarla giderdi. Muhteşem bir geceydi! Goethe'nin çağdaşı birçok isim anıldı; doğal olarak söz sıkça 1795-1800 yılları arasındaki dönemde gündemden düşmeyen Schiller'den açıldı. Tiyatro onların ortak çalışma alanıydı, Goethe'nin en önemli yapıtları da bu döneme rastlamaktaydı. <span class="ideitalik">Wilhelm Meister</span> bitmiş, <span class="ideitalik">Hermann ve Dorothea</span> hemen arkasından tasarlanmış ve yazılmış, <span class="ideitalik">Horen</span> dergisi için <span class="ideitalik">Cellini</span> çevrilmiş, <span class="ideitalik">Xenien</span> Schiller'in <span class="ideitalik">Musenalmanach</span>'ı için beraberce yazılmış; hemen her gün bir şeylerle uğraşılmıştı. Bunların hepsi bu akşam konuşuldu, Goethe'nin ilginç şeyler anlatması için çok fırsat çıktı.</p>

  <p class="normal">Konuşma sırasında, "<span class="ideitalik">Hermann ve Dorothea</span> hâlâ okurken beğendiğim nehir şiirlerimden en önemlisi," dedi, "şimdiye dek onu duygulanmadan okumam mümkün olmadı hiç. Özellikle de Latince çevirisi çok hoşuma gidiyor; bu çevirisi bana daha soylu geliyor, sanki biçim yönünden aslına kavuşmuş gibi."</p>

  <p class="normal"><span class="ideitalik">Wilhelm Meister</span>'den de tekrar tekrar söz açıldı. "Schiller," dedi, "trajik öğenin romanın dokusuna dahil edilmesini eleştirmişti. Bildiğimiz gibi bunda çok da haklı sayılmazdı. Bana yazmış olduğu mektuplarda <span class="ideitalik">Wilhelm Meister</span>'le ilgili önemli düşünceler ve yorumlar vardır. Ayrıca bu yapıt, benim bile çözümleyemediğim şifrelere sahip yapıtlardandır. Bir odak noktası aranıyor, bunu bulmak oldukça zor ve doğru da değil. Şunu düşünmüş olmalıyım, önümüzden geçip giden zengin ve renkli bir yaşamın, kendi içinde bir anlamı olan dile getirilmemiş bir eğilimi olabilir. Ama illa da bunun söylenmesi gerekiyorsa, yapıtın sonunda Friedrich'in kahramanımıza yönelttiği şu sözler esas alınabilir: ‘Sen bana aynı babasının dişi eşeklerini aramak üzere uzaklara gidip bir imparatorluk bulan Kiş'in oğlu Saul gibi geliyorsun.'<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-56" id="footnote-100-56-backlink">[56]</a></sup> Bunun üzerinde durulmalı. Aslında bütün bunlarla söylenmek istenen şey, insanın, tüm aptallıklarına ve şaşkınlıklarına rağmen, daha yüce bir irade tarafından yönlendirilerek mutlu sona ulaşmasıdır."</p>

  <p class="normal">Son elli yıldan beri Almanya'da yaygınlaşan orta sınıfın geniş kültürü üzerine düşünceler üretildi, Herder ve Wieland'la kıyaslayınca Lessing'in buna fazla bir katkısının olmadığına değindi Goethe, "Lessing çok büyük bir zekâydı ve ancak kendisi kadar zeki biri ondan gerçekten bir şeyler öğrenebilirdi. Sıradan insanlar için tehlikeli biriydi." Lessing'i örnek almış, ama büyük önderinin çok gerisinde kaldığı için de geçen yüzyılın sonunda adını çokça duyurmamış bir gazetecinin adını andı.</p>

  <p class="normal">"Almanya'daki üst sınıfın tümü," dedi Goethe, "üslubunu Wieland'a borçludur. Ondan çok şey öğrendiler, kendini doğru düzgün ifade etme yeteneği küçümsenecek bir şey değildir."</p>

  <p class="normal"><span class="ideitalik">Xenien</span>'den söz açılınca, Schiller'in yazmış olduklarını keskin ve çarpıcı bulduğunu, kendisininkilerin ise masum ve sönük olduğunu söyledi. "Schiller'e ait olan <span class="ideitalik">Tierkreis</span>'ı (On İki Burç) hep hayranlık duyarak okurum." dedi. "Dönemin Alman edebiyatına etkileri düşünülemeyecek kadar büyük olmuştur." <span class="ideitalik">Xenien</span>'de haklarında olumsuz yazıların çıktığı kişilerin isimleri de bu vesile ile anıldı; ama ben onların ismini aklımda tutamadım.</p>

  <p class="normal">Sözünü ettiğim elyazması Goethe'nin bu ve bunun gibi yüzlerce açıklaması ve eklemeleriyle zaman zaman bölünerek, 1800 yılı sonuna kadar olan bölüm okunup tartışıldıktan sonra, Goethe kağıtları kaldırdı ve oturduğumuz büyük masanın baş tarafına hafif bir akşam yemeği hazırlattı. Yemeğimizi iştahla yedik; Goethe ise bir lokma bile yemedi, zaten onu akşamları yemek yerken hiç görmemiştim. Masada oturarak bize eşlik etti, şarap ikram etti, lambaları temizledi, ayrıca güzel sözleriyle ruhumuz canlandı. Schiller'in hatırası onda o kadar tazeydi ki, akşamüstü yaptığımız konuşmaların neredeyse yarısı Schiller'le ilgiliydi.</p>

  <p class="normal">Riemer sözü Schiller'in kişiliğine getirdi. "Vücudunun yapısı, yolda yürüyüşü, her hareketi gururlu ve etkileyiciydi, yalnız gözlerinin ifadesi yumuşaktı." – "Evet," dedi Goethe, "geriye kalan her şeyi gururlu ve muhteşemdi, sadece gözlerinin ifadesi yumuşaktı. Yeteneği de bedeni gibiydi. Ne kadar kapsamlı olursa olsun, her konuya büyük bir cesaretle yaklaşır, her konuyu inceler, evirip çevirip bakar, farklı açılardan değerlendirir, değişik şekillerde işlerdi. Seçtiği konuya adeta dışarıdan bakardı, insanın iç dünyasında ortaya çıkan sessiz gelişim onun tarzı değildi. Yeteneği oldukça değişkendi. Bu yüzden hiç kararlı biri değildi ve bir işin sonunu getirmeyi bilmezdi. Genel provadan az önce bir rolü değiştirdiği çok olmuştur.</p>

  <p class="normal">İşe genellikle cesaretle başlasa da, birçok şeyi bir nedene dayandırmayı bilmezdi. Geßler'e ağaçtan elma kopartıp erkek çocuğun kafasına koydurup nişan aldırmak istediği <span class="ideitalik">Tell</span>'in bir sahnesini onunla tartışmam gerekmişti. Bu benim anlayışıma çok tersti, bu zalimliğe hiç olmazsa farklı bir boyut kazandırması konusunda onu ikna ettim, yüz adım mesafeden ağaçtaki bir elmaya nişan alabileceğini söyleyerek, Tell'in oğluna, babasının bu becerisi ile Bey'e büyüklük taslatabilirdi. Schiller başlangıçta beni dinlemedi, ama sonra benim düşüncelerime ve ricalarıma uyarak önerilerimi yerine getirdi.</p>

  <p class="normal">Bana gelince her şeyi fazlası ile gerekçelendirdiğim için, oyunlarım tiyatrodan uzak kalmıştır. <span class="ideitalik">Eugenie</span><sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-57" id="footnote-100-57-backlink">[57]</a></sup> mantıklı gerekçeler zincirinden oluştuğu için, sahnede başarı şansı olamaz.</p>

  <p class="normal">Schiller tiyatro için yaratılmış bir yetenekti. Her oyunu ile daha ileriye adım attı ve gittikçe daha da mükemmelleşti; onda şaşırtıcı olan <span class="ideitalik">Haydutlar</span>'dan sonra en parlak döneminde bile bir türlü vazgeçemediği zalimce anlatı öğelerine bir yakınlık duymasıydı. <span class="ideitalik">Egmont</span>'taki mahkeme kararının okunduğu hapishane sahnesini çok iyi anımsıyorum, ölüm kararının Egmont'ta yarattığı etkiden haz duyması için Alba'yı maskeli ve pelerine sarınmış halde arka planda sahneye çıkarmamı istemişti. Böylelikle Alba intikam ve kötülüğe doymak bilmez biri olarak anlatılmak istenir. Doğal olarak ben buna karşı çıktım ve Alba bu sahneden çıkarıldı. Schiller garip yönleri olan büyük bir insandı.</p>

  <p class="normal">Schiller geçen her hafta bir başkası, daha mükemmel biriydi; onu her gördüğümde kültürünü, bilgeliğini ve düşüncelerini geliştirmiş olarak karşıma çıkardı. Ondan bana kalan en güzel hatıra onun mektupları, bu mektuplar onun en değerli yapıtları arasında sayılabilir. Son mektubunu, hazinelerim arasında kutsal bir emanet olarak saklıyorum." Goethe ayağa kalkıp o mektubu getirdi, bana uzatarak, "İşte bakınız ve okuyunuz." dedi.</p>

  <p class="normal">Mektup güzeldi ve cesur bir kalemin ürünüydü. Schiller, <span class="ideitalik">Rameau'nun Yeğeni</span><sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-58" id="footnote-100-58-backlink">[58]</a></sup> adlı roman hakkında Goethe'nin açıklamalarını yorumluyordu. Goethe burada dönemin Fransız edebiyatından bahsetmişti ve Schiller'in fikrini almak için ona elyazmasını göstermişti. Mektubu Riemer'e okudum. "Görüyorsunuz," dedi Goethe, "söyledikleri ne kadar isabetli ve doğru, el yazısı gibi görüşleri de en ufak bir zafiyet içermiyor. O muhteşem bir insandı ve en parlak zamanında bizlerden uzaklaştı." Mektup 24 Nisan 1805 tarihliydi<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-59" id="footnote-100-59-backlink">[59]</a></sup>, Schiller ise 9 Mayıs'ta ölmüştü.</p>

  <p class="normal">Mektubu elden ele dolaştırıp inceledik, güzel yazısını beğendiğimiz kadar, açık ve net ifadesini de beğenmiştik, Goethe arkadaşının sevgi dolu hatırası ile ilgili şeyler anlattı, bu arada saat gece on biri çoktan geçmişti, oradan ayrıldık.</p>

  <p class="sagbold">Perşembe, 24 Şubat 1825</p>

  <p class="normal">"Hâlâ tiyatro yönetiminde olsaydım," dedi Goethe bu akşam, "Byron'ın <span class="ideitalik">Venedik Dukası</span>'nı<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-60" id="footnote-100-60-backlink">[60]</a></sup> sahnelemek isterdim. Gerçi oyun çok uzun, kısaltılması gerekir; ama bazı sahnelerin kesilip çıkartılarak değil de, her sahnenin kendi içinde özetlenerek düzenlenmesi, yani daha kısaltılarak sahnelenmesi gerekir. Böylelikle değişiklikler yapılarak oyuna zarar verilmemiş olur ve güzel taraflarının önemli yanı kayba uğramaksızın tamamen daha güçlü bir etki bırakmış olur."</p>

  <p class="normal">Goethe'nin bu açıklamaları, tiyatro konusunda böylesi yüzlerce durumda ne yapmak gerektiği konusunda bana yeni bir fikir vermişti, bu işten anlayan yetişmiş bir beynin ya da bir şairin öngördüğü ilkeleri öğrenmiş olmak beni sevindirmişti.</p>

  <p class="normal">Lord Byron üzerine konuşmaya devam ettik, Byron'ın Medwin'le konuşmalarında, Byron'ın tiyatro oyunu yazmayı nankör bir iş olarak gördüğünü söyledim. "Asıl mesele," dedi Goethe, "şairin izleyicinin ilgisini çekecek, zevkine hitap edecek yolu bulmayı bilmesidir. Yeteneğin eğilimi izleyicininki ile buluştu mu, her şey başarılmış demektir. Houwald bunu <span class="ideitalik">Bild</span> adlı yapıtı ile kanıtladı, böylece herkesin takdirini kazanmış oldu. Lord Byron'ın eğilimleri izleyicininkinden farklılık gösterseydi, belki de bu kadar başarılı olamayacaktı. Çünkü burada sorulacak soru şairin ne kadar önemli olduğu değil, daha çok kişiliği ile genel izleyici kitlesinden pek bir farklılık göstermemesidir, genellikle bu sayede kitlenin takdiri kazanılır."</p>

  <p class="normal">Lord Byron hakkındaki sohbeti sürdürdük, Goethe'de onun olağanüstü dehasına duyduğu hayranlığı belirtti. "Buluş diye nitelendirdiğim şeyin daha büyüğüne," dedi, "dünyada ondan başka kimsede rastlamadım. Dramla ilgili bir düğümü çözümleme tarzı her zaman tahmin edilenin ötesindedir, hep düşünüldüğünden daha iyidir." – "Shakespeare için de ben bunun böyle olduğunu düşünüyorum," diye karşılık verdim, "özellikle de Falstaff için, Falstaff'ın yalanları sonucu içine düştüğü çıkmazlarla ilgili olarak, ben olsam ne yapardım diye düşündüğümde, Shakespeare tabii ki benim düşündüklerimi altüst edecek bir çözüm buluyor. Aynı şeyi siz Lord Byron için söylüyorsunuz, onun payına düşebilecek en büyük övgü bu. Yine de," diye ekledim, "oyunun başını ve sonunu gayet net bilen şair, ürkek okuyucuya göre oldukça üstün bir konumda."</p>

  <p class="normal">Goethe bana hak verdi, yaşamında kanun ve kural tanımayan biri olarak sonunda olabilecek en aptal kurala, üç birlik kuralına<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-61" id="footnote-100-61-backlink">[61]</a></sup> boyun eğen Lord Byron'a güldü. "Bu kuralın esasını," dedi, "o başkalarından daha az anladı. Esas olan anlaşılabilir olmaktır, üç birlik kuralı ile bu sağlanırsa, doğru hareket edilmiş olunur. Ama eğer bu kural anlaşılır öğeyi anlaşılmaz kılıyorsa, bunu bir kural olarak görüp uygulamaya kalkışmak her zaman için aptalca. Bu kuralı bulan Yunanlılar bile, her zaman ona sadık kalmamışlardır; Euripides'in <span class="ideitalik">Phaethon</span>'unda olduğu kadar başka oyunlarda da uzam değişir, aslında o kadar önemli olmayan bir kurala körü körüne uymaktan daha önemli olan şeyin, konunun doğru dürüst anlatılması olduğu görülüyor. Shakespeare'in oyunlarında zaman ve uzam birliğinin sınırları olabildiğince zorlanır; ama onun oyunları anlaşılır oyunlardır, onun oyunlarından daha anlaşılır oyun yok, Yunanlılar bu oyunları okumuş olsalar, bu özelliğinden dolayı onları kusursuz bulurlar herhalde. Fransız şairleri üç birlik kuralına sıkı sıkıya bağlı kalmaya çalışmışlar, dram kuralını dramla ilintili şeylerle değil, hikaye ile çözmeye çalışarak oyunun anlaşılabilirliğine haksızlık etmişlerdir."</p>

  <p class="normal">Bu arada aklıma Houwald'ın <span class="ideitalik">Die Feinde</span>'si (Düşmanlar) geldi, bu dramda yazar, uzam birliğini korumak için birinci sahnede oyunun anlaşılabilirliğine zarar vererek kendisine engel oluşturuyor, üstelik oyunun sağlayacağı olası daha büyük başarıyı, kimsenin kendisinden hoşnut olmayacağı bir hayal uğruna harcıyor. Bunun karşıtı olarak <span class="ideitalik">Götz von Berlichingen</span>'i anımsadım, bu oyunda uzam ve zaman birliğine olabildiğince bağlı kalınmıştır, ama olaylar şimdiki zamanda geliştirilip, her şey dolaysız olarak gözler önüne serilerek, dünyadaki hiçbir oyunda olmadığı kadar dram öğesi ve anlaşılabilirlik öğesi gerçek kılınmıştır. Ayrıca eğer olay, ait olduğu zamanda bizim gözlerimizin önünde ayrıntılarıyla gelişecek kadar uzun değilse, zaman ve uzam birliğinin Yunanlılarda olduğu gibi kullanılması doğal olur ancak diye düşündüm; ama uzun ve birden çok yerde gerçekleşen bir olayı bir yerle sınırlamak gibi bir gerekçe olamaz, hele bizim şimdiki sahnelerimizde, sahnelerin istenildiği kadar değiştirilmesine bir engel yokken.</p>

  <p class="normal">Goethe, Byron üzerine konuşmaya devam etti. "Onun hep sınırları zorlayan doğasına," dedi, "üç birlik kuralına uyarak yaslandığı sınırlama sanki çok yakıştı! Keşke etik konularda da kendine sınır koymayı bilebilseydi! Bunu yapmaması onu mahvetti, onun yok oluşuna bu dizginsizliğin neden olduğu rahatlıkla söylenebilir.</p>

  <p class="normal">Kendisiyle ilgili olarak çok karamsardı. Tutkulu bir yaşam sürdü, ne yaptığını bilmez, düşünmezdi. Kendisini her konuda özgür sayıp, başkalarının hiçbir şeyini onaylamayarak kendini mahvetti, çevresini de kendisine karşı harekete geçirdi. Yazdığı <span class="ideitalik">English Bards and Scotch Reviewers</span>'la (İngiliz Şancılar ve İskoç Eleştirmenler) hemen işin başında önemli edebiyat adamlarının kalbini kırdı. Daha sonra da yaşamak için bir adım geri atmak zorunda kaldı. Daha sonraki yapıtlarında muhalif ve horgörülü tavrını sürdürdü; devlet ve kilise de onun eleştirel tavrından nasibini aldı. Bu düşüncesiz çalışmaları onu İngiltere'den uzaklaştırdı, belki zamanla Avrupa'dan da uzaklaştıracaktı. Ona her yer dar geldi, sınırsız bireysel özgürlüğü içinde kendini boğuluyormuş gibi hissediyordu; dünya onun için hapishane gibiydi. Yunanistan'a gitmesi kendi özgür kararı değildi, dış dünya ile olan uyumsuzluğu onu buna itti.</p>

  <p class="normal">Geleneksel ve yurtsever bağlarını koparmakla, sadece mükemmel bir insanı kişisel olarak felakete sürüklemekle kalmadı, aynı zamanda devrimci bilinci ve bununla ilintili olan tahrik etme huyu kendinin yeterince gelişmesine engel oldu. Ayrıca son bulmayan muhalif ve horgörülü tavrı başarılı yapıtları açısından da zararlı oldu. Nedeni de şu, şair sadece huzursuzluğunu okuyucuya aktarmakla kalmadı, tüm muhalif tavırlarıyla olumsuzluklara yol açtı, olumsuzluk hiçbir şeydir. Kötü olana kötü dersem, bundan benim kazancım ne olur? Doğal olarak iyi olana kötü demekle daha da zararlı olmuş olurum. Gerçekten başarılı olmak isteyen, asla küçümseyici tavra sahip olmamalı, olumsuz şeylerle uğraşmamalı, her zaman iyi ile ilgilenmeli. Çünkü yıkıcı olmak yerine, insanlığa salt mutluluk duygusunu tattıracak şeyler yapmalı."</p>

  <p class="normal">Goethe bu güzel sözleri ile beni yeniledi, harika ilkeleriyle beni mutlu etti.</p>

  <p class="normal">"Lord Byron'a şu açılardan bakılabilir," diye Goethe devam etti, "insan, İngiliz ve büyük bir dâhi olarak Byron. Erdemleri mükemmel bir şekilde insan yanından kaynaklanır, kötü yönleri ise bir İngiliz ve bir İngiliz lordu olmasından; dehasına gelince o tüm değer yargılarını altüst ediyor.</p>

  <p class="normal">Tüm İngilizler onun gibi biraz düşüncesizdir; dağınıklıkları ve partizan tutumları kendilerini doğru dürüst eğitmelerine engel oluyor. Ama pratik yönleriyle başarılı oluyorlar.</p>

  <p class="normal">Böylelikle Byron hiçbir zaman kendisi hakkında düşünecek noktaya gelemedi; Byron'ın ‘Çok para yönetime boyun eğmez!' sloganının kanıtladığı gibi, onun düşünceleri başarılı olmadı, çünkü çok para yönetimi felce uğratır.</p>

  <p class="normal">Ama yazmak istediği her şeyi başarmıştır, denebilir ki, esin onda düşüncenin yerini almıştır. Durmadan yazmak zorunda kalmıştır; insandan kaynaklanan, özellikle de yürekten gelen her şey, Byron'da olağanüstüdür. Kendi yapıtlarını, güzel çocuklar doğuran kadınlar gibi yazardı; kadınlar da bu konuda düşünmezler ve bunu nasıl başardıklarını bilmezler.</p>

  <p class="normal">O büyük bir yetenek, yetenek onda doğuştan var, hiç kimsede ondan daha büyük bir şiir yeteneğine rastlamadım. Olaylara dışarıdan bakış açısı ve geçmiş olayları kavramaktaki gayet net sezgisi onu Shakespeare kadar önemli kılıyor. Ama Shakespeare salt insan yönüyle ondan üstündür. Bunu Byron da hissetmişti, bunun için Shakespeare'den pek fazla söz etmez, onun yapıtlarındaki önemli pasajları ezbere bilse bile. Onu yadsımak hoşuna gidiyordu herhalde, nedeni de Shakespeare'in neşesinin onu rahatsız etmiş olmasıdır; onun karşısına koyacağı bir şeye sahip değildi. Pope'dan korkmadığı için, ona karşı çıkmaz. Yeri geldiğinde onun ismini daha çok anar, ona daha çok saygı duyar, çünkü Pope'dan daha önemli olduğunu bilir."</p>

  <p class="normal">Goethe'nin Byron hakkında söyleyecekleri bitmeyecek gibiydi, bense onu dinlemeye doyamıyordum. Araya giren başka sohbetlerden sonra sözüne şöyle devam etti:</p>

  <p class="normal">"İngiliz lordu sıfatıyla soylu sınıfa mensup olması onun açısından bir olumsuzluk oldu; çünkü her yeteneğe çevresi sınır koyar, bir de böyle soylu ve varlıklı bir aileden gelmişse, daha çok olur bu. Bir yeteneğin orta sınıftan gelmesi çok daha uygundur; bundan dolayıdır ki, biz büyük sanatçıların ve şairlerin çoğunu orta sınıfta buluruz. Byron'ın sınır tanımama eğilimi, şayet kendisi daha alt sınıftan ve daha az mal varlığına sahip bir aileden gelseydi, onun için bu kadar tehlikeli olmayabilirdi. Her arzusunu gerçekleştirecek güce sahipti ve bu onu sonu gelmez kavgalara sürükledi. Ayrıca bu kadar soylu birini, herhangi bir sınıf nasıl etkileyebilir, onda nasıl saygı uyandırabilir? Kafasını karıştıran her şeyi ifade etti, bu da onu çevresi ile çözümsüz bir çatışmaya sürükledi."</p>

  <p class="normal">"İnsanı şaşırtan şey," diye devam etti Goethe, "soylu ve zengin bir İngiliz'in yaşamının büyük bir bölümünü kız kaçırmakla ya da düellolarda geçirmiş olması. Lord Byron'ın kendisi, babasının üç kız kaçırmış olduğunu anlatıyor. Bu bakımdan o da babasının akıllı oğlu!</p>

  <p class="normal">Aslında hep doğada yaşıyormuş gibiydi, yaşam tarzı onu her gün kendini savunma gereksinimi içinde bırakıyordu. Bu yüzden de sonu gelmez tabanca atış talimleri yapardı. Her anı bir düelloya davet edilmeyi beklemekle geçti.</p>

  <p class="normal">Yalnız yaşayamıyordu. Bu yüzden tüm tuhaflıklarına rağmen çevresine karşı çok hoşgörülüydü. Bir akşam General Moore'un ölümü üzerine yazdığı o güzel şiiri<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-62" id="footnote-100-62-backlink">[62]</a></sup> okuduğunda, soylu arkadaşları bir şey anlamamışlar. Yine de bu durum onu fazla ilgilendirmemiş ve şiiri tekrar cebine koymuş. Şair olarak o gerçekten bir kuzuydu. Ama diğer yönleriyle şeytan sayılırdı."</p>

  <p class="sagbold">Çarşamba, 20 Nisan 1825</p>

  <p class="normal">Goethe o akşam bana genç bir üniversite öğrencisinin mektubunu gösterdi, Goethe'den <span class="ideitalik">Faust</span>'un ikinci bölümünün taslağını rica ediyordu, arzusu bu yapıtı kendisinin tamamlamasıydı. İsteklerini ve hedeflerini kuru bir dille, iyi niyetli ve titiz bir şekilde ifade ediyor, son olarak da büyük bir cesaretle çağdaş yazın ürünlerinin kayda değer olmadığını, ama çağdaş edebiyatın kendisinin içinde filizlendiğini yazıyordu.</p>

  <p class="normal">Eğer yaşamımda Napoléon'un fetihlerini sürdürmek üzere hazırlanan genç bir insanla karşılaşırsam ya da Köln Katedrali'ni bitirmek üzere hazırlanan acemi bir mimar gence rastlarsam, buna şaşırmam galiba ve onları <span class="ideitalik">Faust</span>'un ikinci bölümünü yazmak isteyecek kadar çılgın bu şiir aşığı gençten daha deli ve gülünç bulmam.</p>

  <p class="normal">Evet, Köln Katedrali'nin inşaatını bitirmek bana göre, Goethe'nin görüşleri doğrultusunda <span class="ideitalik">Faust</span>'un devamını getirmekten daha kolay olur! Çünkü böyle bir işe kalkışan kişinin uğraşı matematik olacaktır, duyumsal olarak onu gözlerimizin önüne getirebiliriz, apaçık somut bir şey. Tamamen kişinin kendisi ile ilgili, içindeki her şeyin zengin düşünce ürünü olduğu, malzemenin dolu dolu yaşanmış bir yaşamı, açıklamaların ise yıllarca düşünülmüş, ustalık düzeyine gelmiş bir tekniği gerektirdiği, soyut, zekâ ürünü bir yapıtı ortaya çıkarmak için hangi ipuçları, hangi ölçütlerle yetineceksiniz?</p>

  <p class="normal">Böyle bir işi, basite alan ya da olurmuş gibi gören kişi, çok yetersiz bir yeteneğe sahip demektir, çünkü üst düzeyde zorluğa sahip bir şey hakkında herhangi bir fikri yok demektir; eğer Goethe <span class="ideitalik">Faust</span>'u, bazı dizelerini atlayarak bitirirse, böyle bir delikanlının sadece yazılmamış birkaç dizeyi bile metnin bütünlüğünü bozmayacak şekilde yazamayacağı rahatlıkla söylenebilir.</p>

  <p class="normal">İnsanın yıllar süren çalışmalarının ve deneyimlerinin ürünü olabilecek böyle bir yapıtı yazmak için, insanın doğuştan yetenekli olmasının yeterli olacağı sanrısına, şimdiki gençliğin nereden kapıldığını araştırmak gibi bir merakım yok, ama şu kadarını söyleyebilirim ki, zaman içinde oluşabilecek gelişmelerin tüm aşamalarını küstahça görmezden gelen zihniyetin Almanya'da çok sıkça duyulmaya başlanan açıklamaları, gelecekte usta işi yapıtlara pek rastlayamayacağımızı gösteriyor.</p>

  <p class="normal">"Bir devlette insanların rahatça yaşayıp, yaşamın keyfini sürmek yerine," dedi Goethe, "herkesin hükmetmek istemesi, sanatta da ortaya çıkan yapıtları beğenmek yerine, herkesin sanatçı olmaya kalkışması felakettir.</p>

  <p class="normal">Ayrıca şiir formunda bir yapıtın, kendine has bir yapısının olduğunu kimse aklına getirmiyor, herkes hemen aynısını yazmak istiyor.</p>

  <p class="normal">Daha da ileriye gidersek, bütün olarak ciddiyetten uzak, hiçbir şeye faydası dokunmayan anlamsızlıklar söz konusu, herkesin derdi yalnızca kendini göstermek ve olabildiğince dikkat çekmek. Bu yanlış çaba her yerde kendini gösteriyor, konserlerinde dinleyicilere salt müzik keyfi yaşatacak parçalar seçmek yerine, daha çok dinleyiciyi ustalığına hayran bırakacak parçaları seçen yeni virtüözler gibi davranıyorlar. Her yer kendini harika diye ortaya koymak isteyen bireylerle dolu, herkese ve yapılan işe faydalı olacak şekilde kendini arka plana alabilen bir çalışmaya hiçbir yerde rastlanmıyor.</p>

  <p class="normal">Sonrasında ise insanlar hiç farkında olmadan kötü işler ortaya çıkarıyorlar. Çocuklar da şiir yazarlar, yazmaya devam ederler, delikanlı olduklarında yetenekleri olduğuna inanırlar, ta ki sonunda, yetişkin erkek olduklarında mükemmel şiirin ne olduğunu anlayıncaya kadar, yanlış ve oldukça yetersiz çabalarla kaybettikleri yıllara şaşırıp kalırlar o zaman.</p>

  <p class="normal">Evet, birçoğu da mükemmel şeyler yazdıklarını düşünürler, yetersizliklerinin hiç farkında olmazlar ve ölünceye kadar yarım yamalak şeyler üretirler.</p>

  <p class="normal">Dünyanın mükemmel yapıtlarla dolu olduğunun, bunların değerinde yapıtlar ortaya koymak için nelerin gerekli olduğunun erken yaşlarda bilincine varılsa, şiir yazan yüz gençten olsa olsa ancak birinin benzer ustalığa ulaşmak üzere sükunetle çalışmaya devam etmek için içinde yeterince azim, sebat ve yetenek barındırdığı görülür.</p>

  <p class="normal">Birçok genç ressam, Raffaello gibi bir ustanın aslında ne yollardan geçtiğini yeterince bilip kavrasa, asla eline fırça almaz."</p>

  <p class="normal">Konuşma genel olarak yanlış eğilimlere yöneldi ve Goethe şöyle devam etti:</p>

  <p class="normal">"Buna benzer şekilde benim de güzel sanatlara karşı uygulamada bir eğilimim vardı, aslında yanlış bir eğilimdi, çünkü bunun için doğuştan gelen bir yeteneğe sahip değildim ve böyle bir şeyi de kendimde geliştiremeyecektim. Bende olan sadece doğal çevreye karşı duyduğum bir sempatiydi, başlangıçta beni ümitlendiren de bu oldu. İtalya'ya yaptığım seyahat bu uygulama alanına soktuğum zevkimi yok etti; onun yerine geniş bir bakış açısı kazandım, ama sevgi dolu tutkum kaybolup gitti, sanatsal yeteneğimi ne teknik, ne de estetik açıdan geliştirebildiğim için uğraşılarımın sonucu kocaman bir hiç oldu."</p>

  <p class="normal">"İnsanın, sahip olduğu yeteneklerin hepsini birden eğitme arzusunun," diye devam etti Goethe, "mükemmel bir şey olduğu haklı olarak söylenir. Ama insan bunu yapabilecek durumda değil, herkes kendini aslında özel biri olarak yetiştirmeli, ama herkeste ortak olan şeyi bulmaya çalışmalı bunu yaparken."</p>

  <p class="normal">O anda aklıma <span class="ideitalik">Wilhelm Meister</span>'de söylenen bir söz geldi, bütün insanlar bir araya gelerek insanlığı oluşturur, değer vermeyi bildiğimiz ölçüde bize değer verilir.</p>

  <p class="normal">Aynı şekilde <span class="ideitalik">Seyahat Yılları</span>'nı anımsadım. Onda da madenci<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-63" id="footnote-100-63-backlink">[63]</a></sup> hep bir işle uğraşmayı öğütler ve insanın içinde bulunduğu zamanın tek bir şeyle ilgilenilmesini beklediğini, bunu kavrayanın, kendisi ve başkaları için bu şekilde davrananın talihli sayılması gerektiğini söyler.</p>

  <p class="normal">Şimdi bu noktada şunu sormak gerek, nasıl bir işiniz olacak ki, hem sınırlarınızı bilecek, hem de çok çalışacaksınız.</p>

  <p class="normal">Birden fazla işi tüm boyutlarıyla görmeye, değerlendirmeye, idare etmeye kim yeterli olabilir, insanın yapabileceği, ancak olabildiğince hepsinden biraz olsun anlamaya çalışmak olacaktır. Örneğin bir prensin ya da gelecekte devlet adamı olacak birinin kendini çok yönlü yetiştirmesi gerekir, sonuçta birçok şeyden anlamak onun işinin gereği.</p>

  <p class="normal">Aynı şekilde bir şairin de çok yönlü bilgiye sahip olması gerekir; çünkü dünyada olan her şey onun kullanması ve ifade etmeyi bilmesi gereken birer malzemedir.</p>

  <p class="normal">Yine de şair ressam olmaya kalkışmamalı, dünyayı sözcüklere dökebilmekle yetinmeli; şahısları canlandırıp, sahnede gözlerimizin önüne serme işini oyuncuya bırakması gibi.</p>

  <p class="normal">Bilgi ve meslek birbirinden farklı değerlendirilmeli, iş uygulamaya geldi mi, her sanatın zor bir şey olduğu düşünülmeli, hele hele bir işte usta olmak isteniyorsa, tüm bir yaşam feda edilmeli.</p>

  <p class="normal">Goethe de çok yönlü bilgiye sahip biri, ama meslek olarak sadece bir şeyle sınırlamış kendini. Yalnızca tek bir sanat dalında çalışmış, hem de ustaca çalışmıştır, o da Almanca yazmaktır. Yazmış olduğu konuların çok yönlü olması ise farklı bir konu.</p>

  <p class="normal">Aynı şekilde eğitimi de yapılan işten ayırt etmek gerekir.</p>

  <p class="normal">Bir şairin eğitimine dahil şeylerden biri de gözlerine dış dünyadaki nesneleri farklı şekillerde kavrama alıştırmasını yaptırmaktır. Goethe güzel sanatlarla ilgilenme arzusunu mesleğe dönüştürme çabasını yanlış bulurken, bu çaba onun şair olarak eğitimine katkı sağlamıştır.</p>

  <p class="normal">"Şiirimin nesnelliğini," dedi Goethe, "büyük dikkatime ve görme egzersizlerime borçluyum; bu yolla oluşan birikime çok önem verdiğimi de söylemeliyim."</p>

  <p class="normal">İnsan, birikiminin sınırlarını gereğinden fazla tutmaktan da kendini korumalıdır.</p>

  <p class="normal">"Doğa araştırmacılarının," dedi Goethe, "öncelikle bunu yapması istenir, çünkü doğayı gözlemek çok uyumlu bir genel kültür gerektirir gerçekten."</p>

  <p class="normal">Buna karşın herkesin, konusunda bilinmezse olmaz denen bilgilerle kendini sınırlı tutmaması ve tek yönlü kalmaması gerekir.</p>

  <p class="normal">Tiyatro oyunu yazmak isteyen şairin sahne hakkında bilgisi olması gerekir, kullanacağı araçları düşünebilsin, neyi kendisinin, neyi başkalarının yapacağını bilsin diye; aynı şekilde opera bestecilerinin de şiirden anlaması gerekir, kötüyü iyiden ayırt edebilsin, sanatında bir yetersizlik ortaya çıkmasın diye.</p>

  <p class="normal">"Carl Maria von Weber," dedi Goethe, "<span class="ideitalik">Euryanthe</span>'yi bestelememeliydi; ilk bakışta bunun doğru bir konu olmadığını anlaması gerekirdi. Sanatından anlayan her bestecinin böylesi bir görüş sahibi olmasını bekleyebiliriz."</p>

  <p class="normal">Aynı şekilde bir ressamın da konusunu seçebilecek bilgiye sahip olması gerekir; neyi resmedip neyi resmedemeyeceğini bilmek onun işinin bir parçası.</p>

  <p class="normal">"Ayrıca," dedi Goethe, "son olarak kendini sınırlamak ve izole etmesini bilmek en büyük sanat."</p>

  <p class="normal">Ben yanında olduğum sürece, Goethe beni yolumdan uzaklaştıracak şeylerden korumaya ve hep tek bir konuya yönlendirmeye çalıştı. Ne zaman doğa bilimleri ile ilgili bilgi toplamaya kalkışsam, bunu yapmamamı ve yalnızca edebiyatla ilgilenmemi öğütledi. Ne zaman elimde, yürüdüğüm yolda bana faydası dokunmayacak bir kitap görse, bunun benim bir işime yaramayacağını söyleyerek beni uyardı.</p>

  <p class="normal">Bir gün bana, "Asıl işimle alakası olmayan şeylerle çok zaman kaybettim." dedi. "Lopez de Vega'nın yapıtlarını düşününce, benim edebi eserlerimin sayısı oldukça az geliyor bana. Asıl işimle daha çok ilgilenmem gerekirdi."</p>

  <p class="normal">"Taşlarla bu kadar çok ilgilenmeseydim," dedi bir başka sefer, "ve zamanımı daha iyi kullanabilseydim, en harika elmas mücevhere ben sahip olurdum."</p>

  <p class="normal">Aynı sebepten dolayı tüm yaşamını sadece sanat eğitimine adayan arkadaşı Meyer'i çok takdir ediyor ve beğeniyordu. Bu yüzden de o, bu alanda en uzman kişi olarak görülmeli diye düşünüyordu.</p>

  <p class="normal">"Ben de bu yola çok erken yaşta girmiştim," dedi Goethe, "yaşamımın neredeyse yarısını sanat yapıtlarına bakmakla ve onları incelemekle geçirdim, yine de bazı yönlerden Meyer'le boy ölçüşemem. Bunun için yeni bir tabloyu Meyer'e hemen göstermekten kaçınırım, önce kendim ne kadar anlayabildiğime bakarım. Başarılı ve başarısız yönlerini gördüğümü hissedince tabloyu dostuma gösteririm, o çok daha ayrıntılı görüyor elbette, bazı yönlerden gözümden kaçan şeyleri de bulur. Böylece bir konuda büyük olmak için neler gerekiyor, neler yapılıyor, bir kez daha görmüş oluyorum. Meyer'in binlerce yıllık bir sanat birikimi var."</p>

  <p class="normal">Böyle olunca insanın sorası geliyor, insanın tek bir şeyle uğraşması gerektiğini ateşli bir şekilde savunan Goethe'nin kendisi acaba neden yaşamını bu kadar çok yönlü şeylerle uğraşarak geçirmiş diye.</p>

  <p class="normal">Bunu ben yanıtlayayım, eğer Goethe şimdi dünyaya gelseydi, ulusunun yazınsal ve bilimsel alandaki araştırmalarının bugünkü düzeyinde olduğunu görseydi, ki büyük ölçüde bu düzeyi sağlayan da kendisidir, bu kadar çok şeyle uğraşmak gibi bir nedeni olmaz, mutlaka tek bir alana yönelirdi.</p>

  <p class="normal">Her şeyi araştırmak, dünyada olup biten şeylere bir açıklama getirmek yalnızca ona özgü bir şey değildi, algılanan şeyi ifade etmek, aynı zaman da çağın da bir gereksinimi idi.</p>

  <p class="normal">Dünyaya gelmesiyle birlikte ona iki büyük miras kaldı: Onun payına düşen yanılgı ve yetersizlikti, bunlardan kurtulmak için yaşamı boyunca çok yönlü çalışmalar yapması gerekti.</p>

  <p class="normal">Goethe, Newton'un kuramını insan düşüncesi açısından oldukça büyük ve zararlı bir yanılgı olarak görüyordu, böyle olmasaydı, <span class="ideitalik">Renk Kuramı</span>'nı yazmak ve yıllar süren çalışmalarla buna benzer yan şeylere kendini adamak aklına gelir miydi sanıyorsunuz. Asla! Newton'un yanılgı ile çelişki uyandıran gerçeklik duygusu, onu bu belirsizlikleri açıklığa kavuşturmak için harekete geçirdi.</p>

  <p class="normal">Aynı şey başkalaşım öğretisi için de geçerli, bu yapıtıyla bilimsel bir çalışmaya örnek oluşturduğu için kendisine teşekkür borçluyuz; eğer çağdaşlarının böyle bir amaç için bu yolda bir çalışması olmuş olsaydı, Goethe'nin aklına böyle bir yapıt ortaya koymak gelmezdi asla.</p>

  <p class="normal">Hatta onun çok yönlü yazınsal çalışmaları için de geçerli bu! "Eğer ulusu <span class="ideitalik">Wilhelm Meister</span> gibi bir yapıta sahip olmuş olsaydı, Goethe yine de bir roman yazar mıydı?" diye sormak yerinde olur. Ve çok yerinde diğer bir soru da, "Acaba böylesi bir durumda şiir formunda tiyatro oyunu yazmaya kendini adamaz mıydı?" olur.</p>

  <p class="normal">Tek bir alanla ilgileneceği böyle bir durumda neler ortaya çıkarabileceğini, neler üretebileceğini tahmin etmek zor değil; Goethe'nin yazdıklarına bakıp, aklı başında hiç kimsenin, yaratıcısına zevk vermiş bu işleri yapmasa daha iyi olurdu demeyeceği kesin.</p>

  <p class="sagbold">Perşembe, 12 Mayıs 1825</p>

  <p class="normal">Goethe, Menandros'tan büyük bir hayranlıkla söz etti. "Menandros, Sophokles'in dışında en beğendiğim şair. Çok saf, soylu, büyük ve huzurlu, kimsede olmayan bir zarafete sahip. Onun yapıtlarının çok azının bize ulaşmış olması üzücü gerçekten, ama bazen az olan şeyler daha değerli ve yetenekli insanlar için de çok öğretici olur."</p>

  <p class="normal">"Bir şeyler öğreneceğimiz kişinin bizim ruhumuza hitap etmesiyle ilgili bu," diye devam etti Goethe, "örneğin Calderon, büyük olmasına ve ona hayranlık duymama rağmen benim üzerimde etkili olmamıştır, ne olumlu ne de olumsuz yönden. Ama o, Schiller için tehlikeli olabilirdi, onu yanlış yola sürükleyebilirdi, bu yüzden Calderon'un onun ölümünden sonra Almanya'da sesini duyurmuş olması bir şans aslında. Teknik ve tiyatro ile ilgili konularda Calderon çok önemli; Schiller ise çok daha yetenekli, çok daha ciddi ve daha iradeli, Calderon'un büyüklüğüne bir başka açıdan yaklaşmadan, kendi erdemlerinden muhtemelen bazılarını yitirseydi yazık olurdu."</p>

  <p class="normal">Ondan Moliére'e geçtik. "İnsan Moliére'i her okuyuşunda," dedi Goethe, "onun ne kadar önemli olduğunu görüyor. Kendine özgü bir adam, oyunları ilginç ve tragedyaya yakın, kimsenin onu taklit etmeye cesareti yok. Kötü ahlakın baba oğul arasındaki tüm saygıyı ortadan kaldırdığı <span class="ideitalik">Cimri</span> özellikle önemli bir yapıt ve üst düzeyde trajik özelliklere sahip. Oğul figürünün benzerini Almanca'da yaratmaya çalışsanız, zayıf bir figür ortaya çıkar ve bir şey ifade etmez. Oğulun gerçek doğasındaki kötü huyların ortaya çıkmasından korkulur, böyle olunca geriye ne kalır, katlanamayacağınız şeylerin dışında trajik etki yapan bir şey var mı?</p>

  <p class="normal">Zaman zaman büyük İtalyan ustaların gravürlerine bakmak gibi, her yıl Moliére'den birkaç oyun okurum. Biz küçük insanlar böyle çok kapsamlı şeyleri aklımızda tutamıyoruz, bu yüzden ara sıra içimizdeki izlenimleri tazelemek için bu yapıtları yeniden okumamız gerekiyor.</p>

  <p class="normal">Tutturmuşlar bir özgünlük, ama tek başına bunun bir anlamı yok ki! Doğduğumuz andan itibaren çevremiz bizi etkilemeye başlar, bu ölünceye kadar devam eder. Her konuda enerjiden, güçten ve istemden başka bizim diyebileceğimiz hiçbir şeye sahip değiliz! Her şeyi büyük öncülere, çağdaşlarıma borçlu olduğumu söyleyecek olursam, geriye bana özgü pek fazla bir şey kalmaz sanırım.</p>

  <p class="normal">Bu arada yaşamımızın bazı dönemlerinde, diğer önemli şahsiyetlerin etkisinin önemsiz olduğu sanılmasın.</p>

  <p class="normal">Lessing, Winckelmann ve Kant benden yaşça büyüktürler. İlk ikisi gençliğim, sonuncusu ise yaşlılığım üzerinde etkili olmuş ve hepsi de benim için çok önemlidir.</p>

  <p class="normal">Ayrıca ben dünyada yorgun düşmeye başladığım sırada, Schiller daha çok gençti ve en aktif dönemindeydi; aynı şekilde Humboldt kardeşler ve Schlegel'lerin isimlerini duyurmalarına şahit olmak da çok önemliydi benim için. Tüm bunların bana sayılmayacak kadar çok faydası dokunmuştur."</p>

  <p class="normal">Önemli insanların onun üzerindeki etkileri hakkındaki bu açıklamalarından sonra, söz onun etkilediği insanlara geldi, salt doğuştan gelen bir yetenek olarak Bürger'de Goethe'den gelen bir etkinin izine rastlanmamasının kafamda bir soru işareti uyandırdığını söyledim.</p>

  <p class="normal">"Bürger'le yetenek açısından bir akrabalığımız var," dedi Goethe, "ama onun etik kültürü tümüyle farklı alanlarda kök salmıştır, gittiği yol tümüyle benden farklıdır. Herkes yürüdüğü yolda çıtayı yükselterek ilerler. Otuz yaşında <span class="ideitalik">Frau Schnips</span> (Bayan Schnips) gibi bir şiir yazabilmiş bir adamın benim yürüdüğüm yoldan biraz farklı bir yolda ilerlemesi gerekir. Ayrıca önemli yeteneği sayesinde oldukça iyi bir okuyucu kitlesi kazanmıştı, bu da ona yeterliydi, kendisini fazlasıyla ilgilendirmeyen bir yazarın erdemlerine sahip olmak gibi bir nedeni yoktu."</p>

  <p class="normal">"İnsan her konuda," diye devam etti Goethe, "ancak sevdiği insandan bir şeyler öğrenir. Şimdi yetişen genç yetenekler arasından böyleleri çıkıyor, ama benim yaşımda böyle düşünenlerin sayısı oldukça az. Beni her yönümle beğenen değerli bir kişi bile yok diyebilirim. <span class="ideitalik">Werther</span> de o kadar çok şey eleştirildi ki, beğenilmeyen bölümleri çıkarsaydım, kitaptan tek bir satır bile kalmazdı geriye. Ama yapılan eleştiriler bana zarar vermedi, ne kadar önemli olursa olsun, bazılarının öznel yorumları kitlenin beğenisi sayesinde dengelendi. Bir milyon okuyucuyu hedeflemeyen kişi, bir satır bile yazmasın.</p>

  <p class="normal">Yirmi yıldan beri halk, kimin daha büyük olduğunu tartışıyor: Schiller mi, yoksa ben mi, aslında tartışabilecekleri birkaç adam olduğu için mutlu olmaları gerekir."</p>

  <p class="sagbold">Cumartesi, 11 Haziran 1825</p>

  <p class="normal">Goethe bugün yemekte Binbaşı Parry'nin, Lord Byron hakkındaki kitabından<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-64" id="footnote-100-64-backlink">[64]</a></sup> uzun uzun bahsetti. Kitabı çok beğendiğini söyledi ve Lord Byron'ın bu anlatıda kendisiyle ve yapmak istediği şeylerle ilgili olarak şimdiye kadar yazılmış olanların hepsinden çok daha mükemmel ve daha anlaşılır olduğunu söyledi.</p>

  <p class="normal">"Binbaşı Parry," diye devam etti Goethe, "arkadaşını bu kadar net, bu kadar mükemmel anlatabildiğine göre, kendisi de aynı şekilde önemli ve soylu biri olmalı. Kitabındaki bir ifadesini özellikle çok hoş buldum, antik bir Yunanlının, bir Plutarkhos'un ağzından çıkabilir ancak böylesi. ‘Burjuvayı burjuva yapan her türlü erdemden,' diyor Parry, ‘yoksundur soylu Lord, dünyaya gelişi, eğitimi ve yaşam tarzı nedeniyle bu erdemlere sahip olması mümkün olmamıştı. Orta sınıftan gelen kötü niyetli eleştirmenlerinin hepsi, kendilerinde değerli buldukları şeylerin onda bulunmamasından üzgünler. Bu saygın insanlar, bu kadar yüksek konumdaki Byron'ın akıllarından bile geçmeyecek erdemlere sahip olduğunu düşünemiyorlar.' Eee, nasıl buldunuz?" dedi Goethe, "böyle şeyleri her gün okumak mümkün olmuyor değil mi?"</p>

  <p class="normal">"Bu fikrin açık açık ifade edilmiş olması beni sevindirdi." dedim. "Bu sayede önemli bir insanı eleştiren ve küçük gören tüm dar kafalılar bir kez olsun susturulup azarlanmış oldular."</p>

  <p class="normal">Edebiyatla ilgisi bakımından dünya tarihi üzerine konuştuk, yani şair açısından bir ulusun tarihinin, diğer bir ulusunkinden ne ölçüde avantajlı olduğu konuşuldu.</p>

  <p class="normal">"Şair," dedi Goethe, "özelliği olan bir şeye değinmelidir ve eğer bu sağlıklı bir konu ise şair bunda evrensel olanı anlatmış olur. İngiliz tarihi şiirsel anlatıma çok elverişli bir konu, iyi, sağlıklı ve evrensel bir şey olduğu için hep tekrarlanagelir. Fransız tarihi ise şiir yazmaya uygun değil, tekrarı yaşanmamış bir dönemi kapsar sadece. O dönemde filizlenmiş olan bu ülkenin edebiyatı ise zamanla geçerliliğini yitirecek, özel bir şey olarak mevcuttur."</p>

  <p class="normal">"Fransız edebiyatının şimdiki dönemi için," dedi Goethe daha sonra, "söylenecek bir şey yok. Gelişmekte olan Alman edebiyatı her geçen gün yeni yapıtlar ortaya koyuyor, bunun nasıl sonuçlanacağını yirmi yıl sonra göreceğiz."</p>

  <p class="normal">Daha sonra net bir sonuç elde etmeksizin, soyut tanımlarla şiir ve şair olgusunu açıklamaya çalışan estetikçilerden konuştuk.</p>

  <p class="normal">"Bu konuda tanımlanacak bir şey yok!" dedi Goethe. "Olayları ve yetenekleri canlandıracak sözcükleri bulmak şaire düşer."</p>

  <p class="sagbold">Çarşamba, 15 Ekim 1825<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-65" id="footnote-100-65-backlink">[65]</a></sup></p>

  <p class="normal">Bu akşam Goethe'nin keyfi özellikle yerindeydi, dudaklarından dökülen önemli şeyleri duyma mutluluğunu yaşadım. Çağdaş edebiyatın durumu hakkında konuştuk, Goethe bununla ilgili olarak şunları söyledi:</p>

  <p class="normal">"Çağdaş edebiyatımızdaki tüm sıkıntıların kaynağı," dedi, "araştırma yapan ya da yazan birkaç bireyin karaktersizliğidir.</p>

  <p class="normal">Özellikle eleştiri konusunda olumsuz anlamda bu eksiklik hissediliyor, ya yanlış bir şey doğruymuş gibi yayılıyor ya da bizim için daha iyi olacakmış gibi az buçuk doğru ile bir şey gözden kaçırılıyor.</p>

  <p class="normal">Bugüne kadar dünya Lucretia'nın ve Mucius Scaevola'nın kahramanlık anlayışına inandı ve onlara hayran olup coşkuya kapıldı. Şimdi ise tarih eleştirmenleri çıkıp da bu insanların asla yaşamadığını, onların Romalıların yüksek bilincinin ortaya çıkardığı kurmaca ürünü hikaye kahramanları olarak görülmesi gerektiğini söylüyor. Bu kadar kısır bir gerçekle bir yere varılmaz! Romalılar böyle şeyler yazacak kadar büyükse, biz de onların yazacaklarına inanacak kadar büyük olmalıyız.</p>

  <p class="normal">Örneğin İmparator II. Friedrich papa ile uğraşırken, Kuzey Almanya'nın tüm düşman saldırılarına açık olduğu on üçüncü yüzyıldaki büyük bir olay, beni şimdiye kadar hep heyecanlandırmıştır. Asyalı sürüler<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-66" id="footnote-100-66-backlink">[66]</a></sup> gerçekten buralara geldiler ve Slezya'ya kadar girdiler; ama Dük von Liegnitz onları büyük bir yenilgiyle perişan etti. Moravya'ya doğru yöneldiler, burada da Kont Sternberg'in hışmına uğradılar. Bu cesur insanlar şimdiye kadar benim aklımda hep Alman ordusunun büyük kurtarıcıları olarak yer almış. Şimdi ise tarih eleştirmenleri ortaya çıkıp, o kahramanların lüzumsuz yere fedakârlıkta bulunduklarını, zaten Asya ordusunun geri çağrılmış olduğunu ve ordunun kendiliğinden geri dönmüş olacağını söylüyorlar. Bu sayede yurdumuzla ilgili büyük bir olay küçültülüp yok sayılıyor, böyle olunca insan kendini ister istemez kötü hissediyor."</p>

  <p class="normal">Tarih eleştirmenleri üzerine bu söylediklerinden sonra, farklı tavır sergileyen araştırmacılar ve edebiyatçılar üzerine konuştu Goethe.</p>

  <p class="normal">"Onlar üzerinde doğa bilimleriyle ilgili çalışmalar yapmasaydım, insanın zavallılığını ve gerçekten büyük hedefler için ne kadar yetersiz olduğunu hiç bilmeyecektim," dedi Goethe, "O zaman birçoğu için bilimin kendileri için geçim kaynağı olmaktan başka bir şey ifade etmediğini, eğer kendileri de yanılgı içindeyse, yanılgıları bile taparcasına sevdiklerini gördüm.</p>

  <p class="normal">Seviyeli edebiyatta da durum daha iyi değil. Bu alanda da gerçek ve faydalı olana karşı içten gelen bir duyarlılık ve bunun yaygınlaşmasına çalışmak gibi büyük hedefler çok nadir görülen durumlar. Karşılıklı olarak birbirlerini koruyup tutuyorlar, gerçekten önemli olan onlara itici geliyor, kendilerinin önemli olduklarını göstermek için bundan kesin olarak kurtulmak istiyorlar. İşte kitle böyledir, ortalamanın üstündeki bazı insanlar da daha iyi durumda değiller.</p>

  <p class="normal">***<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-67" id="footnote-100-67-backlink">[67]</a></sup> sahip olduğu deha ve evrensel bilgi birikimiyle ulusuna çok daha faydalı olabilirdi. Ama karaktersiz oluşu ulusunu olumsuz etkilemiş, kendisi de ulusundan göreceği saygıdan mahrum kalmıştır.</p>

  <p class="normal">Bize Lessing gibi biri gerekli. Onu önemli kılan kişilik sahibi olması ve yapıtları! Onun gibi akıllı ve okumuş insan çok, ama onun karakterinde biri yok!</p>

  <p class="normal">Birçoğu yeterince zekâya ve donanımlı bilgiye sahip, olumsuz yanları kendilerini çok beğeniyor olmaları, onlar sınırlı görüşe sahip kitleyi zeki düşüncelerine hayran bırakmak için hiç utanma ve çekinme nedir bilmiyorlar, her tür etik değerden yoksunlar.</p>

  <p class="normal">Bayan von Genlis<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-68" id="footnote-100-68-backlink">[68]</a></sup>, Voltaire'in aşırı özgürlük ve küstahlıklarına karşı çıkarken, tümüyle haklıydı. Aslında her şeyin dâhiyane olması dünyanın işine gelmez; dünyadaki hiçbir şeyin dayanağı deha değildir. Hatta insanı karmaşaya sürüklemesi, ona tutunacak dal bırakmaması bakımından da çok zararlıdır.</p>

  <p class="normal">Ayrıca biz her şeyi bilemeyiz, tüm zekâmız her şeyi anlamaya yetmez!</p>

  <p class="normal">İnsan dünyanın sorunlarını çözmek için doğmaz, ama sorunun neden kaynaklandığını araştırmak ve kendini kavranabilir bir sınırda tutmak için dünyaya gelir.</p>

  <p class="normal">Evrende olup bitenleri kavramak insanın yeteneklerini aşar, insanın dünyaya aklı hâkim kılmak istemesi de bulunduğu ufak konumda çok boşuna bir çabadır. İnsanın aklı ve Tanrı'nın aklı birbirinden farklı iki şeydir.</p>

  <p class="normal">Biz insana özgürlüğü bahşederken, Tanrının her şeyi bildiğini varsayarız; çünkü benim yapacaklarımı Tanrı zaten biliyorsa, ben de onun istediği gibi davranmaya koşullanmış olurum.</p>

  <p class="normal">Bunları ne kadar az şey bildiğimizi göstermek ve tanrısal sırlara dokunmanın doğru olmadığını göstermek için söylüyorum.</p>

  <p class="normal">Ayrıca dünyaya faydası olacak yüce değerleri dile getirmeliyiz. Diğer şeyleri kendimize saklayabiliriz, ama gizli bir güneşin yumuşak parlaklığı, pırıltısını nasıl yayarsa, onlar da yapacağımız şeyler üzerine pırıltılarını öyle yayar."</p>

  <p class="sagbold">Pazar, 25 Aralık 1825</p>

  <p class="normal">Bu akşam saat altıda Goethe'ye gittim, yalnızdı, onunla beraber birkaç güzel saat geçirdik.</p>

  <p class="normal">"Bu ara birçok şey kafamı karıştırdı," dedi, "her konuda o kadar çok güzel şey oldu ki, durmadan teşekkür etmekten, kendi hayatımla ilgilenemedim. Saraylar yapıtlarımı basma hakkını her geçen gün istemeye başladı, her kitap basımında şartlar farklı olduğundan, her defasında durumun yeniden gözden geçirilmesi gerekti. Böyle olunca da çok sayıda kitapçıdan üzerinde düşünülmesi, tartışılması, cevaplanması gereken teklifler geldi. Sonra yıldönümü<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-69" id="footnote-100-69-backlink">[69]</a></sup> kutlamam bana o kadar iş çıkardı ki, hâlâ teşekkür mektuplarını tamamlamış değilim. Kimseye bir anlam ifade etmeyen basmakalıp şeyleri yazmamak gerekiyor, tek tek herkese uygun ve layık olduğu şeyleri yazmak daha güzel oluyor. Şimdi işlerim daha azalmış durumda, yeniden sohbetlere dönebilirim.</p>

  <p class="normal">Şu günlerde saptadığım bir şeyi size söylemek istiyorum.</p>

  <p class="normal">Yapmış olduğumuz her şey, bir gün gelir meyvesini verir. Ama akıllıca yapılmış doğru işlerimizden her zaman olumlu bir şey ortaya çıkacak demek değildir bu, tersi söz konusu olduğunda da olumsuz bir sonuç alınacak demek değildir, genellikle ortaya çıkan şeyler yapılanların tersidir.</p>

  <p class="normal">Bir süre önce yayınevi sahipleri ile yapmış olduğum görüşmelerde bir hata yaptım, bu hatayı yapmış olmaktan dolayı da çok üzüntü duydum. Şimdi ise, o hatayı yapmamış olsaydım, daha büyük bir hataya düşmüş olacaktım gibi bir şekle dönüştü olaylar. Yaşamda hep böyle şeyler olur ve bunu bilen dünya insanlarının büyük bir cesaret ve rahatlıkla işlerine baktıkları görülür."</p>

  <p class="normal">Benim için yeni olan bu saptamayı aklımda bir yere not ettim. Sonra sözü onun yapıtlarının bazılarına getirdim, <span class="ideitalik">Alexis und Dora</span> (Alexis ve Dora) isimli elejisinden söz ettik.</p>

  <p class="normal">"Bu şiirin," dedi Goethe, "oldukça sert tutkularla son bulmasını eleştirerek, elejinin kıskançlık içeren fırtınalı duygular yerine yumuşak ve sakin duygularla bitmesi gerektiğini söylediler; o insanları eleştirilerinde pek haklı bulamadım doğrusu. Kıskançlık konuya öylesine yakın, o kadar konunun içinde ki, eğer bu duygu şiire ait kılınmasaydı, şiir yarım kalırdı. Ben bir defasında tutkulu bir aşkla sevdiği ama çabuk elde ettiği kıza şöyle bağıran genç bir adam tanımıştım: Bir başka erkekle de benimle yaptıklarını yapmayacak mı?"</p>

  <p class="normal">Goethe'yi tümüyle onayladım, sonra bu elejinin kendine özgü durumlarına değindim. Dar bir çevrede, çok az şey söyleyerek her şey öyle güzel anlatılmış ki, insan evin bulunduğu çevreyi, anlatılan kişilerin tüm yaşamını göz önüne getirebiliyor. "Anlatılanlar o kadar çok gerçek izlenimi bırakıyor ki," dedim, "sanki gerçek yaşamdan alınmış bir konuyu işlemişsiniz."</p>

  <p class="normal">"Böyle algılamış olmanız hoşuma gitti." diye karşılık verdi Goethe. "Kurmacayı gerçeğin hakikati olarak gören insan sayısı az, değişik ülkelere gider, değişik durumlar yaşarlar, ama bu konularda hiçbir fikirleri yoktur, garip bir hayal dünyasında yaşarlar.</p>

  <p class="normal">Bir de şiirden anlamadığı için hiç olmayacak taleplerde bulunan bir diğer grup daha vardır. Örneğin bazıları bu elejide Alexis'in bohçasını taşısın diye yanında bir uşak bulundurmamı istediler; ama insanlar böyle olunca şiirsel ve doğal havanın bozulacağını düşünmüyorlar."</p>

  <p class="normal">Sohbet <span class="ideitalik">Alexis und Dora</span>'dan <span class="ideitalik">Wilhelm Meister</span>'e geçti.</p>

  <p class="normal">"Bu romanda kahramanın çok tuhaf bir grup içinde olduğunu söyleyen garip eleştirmenler var." dedi Goethe. "Anlatılan kötü çevreyi ben bir fanus olarak düşündüğümden, iyi çevre ile ilgili söyleyeceğim şeyleri yazıya dökmek için hem edebi, hem de zengin bir konu kazanmış oldum. İyi bir çevreyi anlatmak için konu olarak iyi bir çevreyi seçmiş olsaydım, kimse kitabımı okumaktan hoşlanmazdı.</p>

  <p class="normal"><span class="ideitalik">Wilhelm Meister</span>'in görünürdeki önemsiz yanlarıyla hep daha önemli bir şey ifade edilmek istenmiştir, tümüyle küçük olanda büyük olanı algılamak için insanın yeterince görme yetisine, deneyime, genel bir bakış açısına sahip olması yeter. Diğerleri için okudukları yaşam gerçek yaşam olarak yeterli olur."</p>

  <p class="normal">Daha sonra Goethe bana gravürlerle bütünüyle Shakespeare'i tasvir eden önemli bir İngilizce kitap gösterdi. Her sayfada önemli bir oyunla ilgili, altlarına birkaç dize yazılı altı resim vardı, bu resimler her oyunun ana fikrini ve önemli sahnelerini gözler önüne seriyordu. Ölümsüz tragedyaların ve komedilerin hepsi maskeliler alayı gibi insanın kafasında resmi geçit yapıyordu.</p>

  <p class="normal">"İnsan bu küçük resimlere bakınca korkuyor." dedi Goethe. "Shakespeare'in ne kadar büyük, ne kadar sonsuz olduğunun farkına varıyor insan! Yapıtlarında insan yaşamı ile ilgili anlatılmamış, ifadesini bulmamış tek bir konu bile yok. Hem de her şey çok büyük bir rahatlıkla ve özgürce anlatılmış!</p>

  <p class="normal">Shakespeare üzerine söylenecek her şey yetersiz kalıyor. <span class="ideitalik">Wilhelm Meister</span>'de ona bir ölçüde değindim, ama bu çok şey demek değil. O bir tiyatro şairi değil, sahneyi hiç düşünmemiş, sahne onun geniş dünyasına göre hayli küçüktü; evet, görebildiğimiz dünya bile onun için çok küçüktü.</p>

  <p class="normal">Hem çok zengin, hem de çok güçlü. Üretken birisi bile her yıl onun ancak bir oyununu okuyabilir, şayet onun dünyasında kaybolup gitmek istemiyorsa. <span class="ideitalik">Götz von Berlichingen</span> ve <span class="ideitalik">Egmont</span>'ta ondan kurtulmakla iyi ettim, onu fazlası ile dikkate almayıp kendi yolunda yürüyen Byron da iyi etti. Ama birçok mükemmel Alman onun ve Calderon'un yolunda mahvolup gitti!"</p>

  <p class="normal">"Shakespeare," dedi Goethe, "bize gümüş tabaklarda altın elmalar sunar.<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-70" id="footnote-100-70-backlink">[70]</a></sup> Onun oyunlarını okuyarak gümüş tabakları edinmiş oluruz, ama onlara koyacak sadece patatesimiz var bizim, kötü olan da bu!"</p>

  <p class="normal">Bu mükemmel benzetme beni hem güldürdü, hem de çok hoşuma gitti.</p>

  <p class="normal">Bunun üzerine Goethe bana <span class="ideitalik">Machbeth</span>'in Berlin'de sahnelenmesi üzerine Zelter'in yazdığı bir mektubu okudu. Oyunun müziğinin büyük dâhiye ve oyunun yapısına uymadığını Zelter mektubunda çeşitli imalarla ifade etmişti. Goethe'nin okumasıyla mektup daha da renkli hale geldi, mektubun bazı bölümlerinin güzelliğini benimle paylaşmak için Goethe zaman zaman okumaya ara verdi.</p>

  <p class="normal">"<span class="ideitalik">Machbeth</span>'i," dedi Goethe bir ara, "Shakespeare'in en iyi oyunu olarak görüyorum, sahne ile ilgili her şey düşünülmüş. Ama eğer onun özgür ruhunu tanımak istiyorsanız, İlyada konusunu kendi tarzında işlediği <span class="ideitalik">Troilos ve Cressida</span>'yı okumalısınız."</p>

  <p class="normal">Söz Byron'dan açıldı, onun Shakespeare'in saf neşesi karşısında pek de şanslı olmadığını, bilinen birçok olumsuz yönü nedeniyle genellikle haklı eleştirilere sık sık maruz kaldığını söyledi. "Byron muhalif düşüncelerini parlamentoda her seferinde içinden geldiği gibi ifade ederek rahatlama fırsatını elde etmiş olsaydı," dedi Goethe, "şairliği çok daha iyi durumda olurdu. Fakat parlamentoda hiç konuşamadığı için ulusunun kendine ters gelen bütün her şeyi içinde kalmış, bunlardan kurtulmak için de düşüncelerini şiir olarak işlemekten ve ifade etmekten başka çaresi kalmamıştır. Byron'ın olumsuz yanlarının büyük bir bölümünü parlamentoda ifade etme olanağı bulamadığı şeyler olarak görüyorum, sanırım bu doğru bir saptama olur."</p>

  <p class="normal">Byron'dan sonra, kısa bir zaman içinde hayli isim yapmış olan günümüz Alman şairlerinden birinden söz ettik, her şeye rağmen onun yürüdüğü yolun doğru bir yol olmadığı görüşü paylaşıldı. "Bazı parlak yönlerinin olduğu inkâr edilemez," dedi Goethe, "onda eksik olan şey sevgi. O okuyucularını ve şair arkadaşlarını kendisi gibi az seviyor, böyle olunca da havarinin söylediği gibi bir durum çıkıyor ortaya: ‘İnsanların ve meleklerin diliyle konuşsam, ama sevgim olmasa, ses çıkaran bakırdan ya da çınlayan zilden farkım kalmaz.'<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-71" id="footnote-100-71-backlink">[71]</a></sup> Bugünlerde ***'in<sup class="calibre3"><a href="../Text/YasamininSonYillarindaGoetheIleKonusmalar_split_034.html#footnote-100-72" id="footnote-100-72-backlink">[72]</a></sup> şiirlerini okudum, büyük bir yetenek olduğunu inkâr edemem. Ama söylediğim gibi o sevgiden yoksun biri, böyle giderse olması gerektiği kadar başarılı olamaz. Ondan korkacaklar, onun gibi olumsuz olan, ama onun gibi yeteneği olmayanların ilahı olacak."</p>
</body>
</html>
