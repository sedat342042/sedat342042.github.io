<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YasamininSonYillarindaGoetheIleKonusmalar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_28">1830</h2>

  <p class="sagbold">Pazartesi, 18 Ocak 1830*</p>

  <p class="normal">Goethe, Lavater'den bahsetti, bana onun karakteri ile ilgili güzel şeyler söyledi. Eskiden yakın dost olduklarıyla ilgili bazı şeylerden bahsetti, o zamanlar kardeş gibi sık sık bir arada olduklarını, hatta kardeş gibi aynı yatakta bile yattıklarını söyledi. "Yetersiz mistisizmin, kısa süre içinde onun dehasını sekteye uğratacak engeller koyması, üzücü bir şey!" diye ekledi.</p>

  <p class="sagbold">Cuma, 22 Ocak 1830*</p>

  <p class="normal">Walter Scott'un <span class="ideitalik">Napoléon Olayı</span> adlı kitabı üzerine konuştuk.</p>

  <p class="normal">"Doğru," dedi Goethe, "yazar gerçeklere büyük ölçüde bağlı kalmamakla, taraf tutmakla eleştirilebilir; ama bu iki zafiyet benim gözümde onun yapıtını özel olarak çok değerli kılıyor. Kitabın İngiltere'deki başarısı beklentilerin çok ötesine geçti, Walter Scott'un Fransızlara ve Napoléon'a karşı duyduğu nefretle, İngiliz halkının düşüncesinin ve İngilizlerin milli duygularının gerçek sözcüsü ve tercümanı olduğu görülüyor. Onun kitabı kesinlikle Fransız tarihinin bir belgesi değil, ama İngiliz tarihinin bir belgesidir. Ne olursa olsun, bu kadar önemli tarihsel bir davada duyulması gereken bir ses.</p>

  <p class="normal">Napoléon hakkında karşıt görüşleri dinlemek benim hoşuma giden bir şey. Şimdi Bignon'nun yapıtını okuyorum, bana çok değerli geliyor."</p>

  <p class="sagbold">Pazartesi, 25 Ocak 1830*</p>

  <p class="normal">Dumont'nun<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-286" id="footnote-100-286-backlink">[286]</a></sup> geride bıraktığı yazılarının baskısına hazırlık olsun diye oluşturduğum listeyi Goethe'ye getirdim. Goethe listeyi büyük bir özenle okudu, yazarın çok çeşitli ve içerik bakımından zengin elyazmalarında gözlemlediği bilgi, ilgi ve düşüncelerin çokluğuna şaşırmış göründü.</p>

  <p class="normal">"Dumont," dedi, "çok yönlü bir dâhi olmalı. İşlemiş olduğu konular içinde bir tane bile ilginç ya da önemli olmayan yok; ele aldığı konular her zaman insanın nasıl biri olduğunu, nasıl bir dehaya sahip olduğunu ortaya koyuyor. Tüm konuların aynı yetenek ve başarıyla işlenmesi için, insan dehasının böyle bir evrenselliğe sahip olması beklenemez elbette; ama bir yazar her konuda aynı başarıyı gösteremese bile, salt bu yöndeki niyeti ve isteği bile onunla ilgili iyi şeyler düşünmeme yeterli olur. Onda pratik, faydalı ve iyi niyetli eğilimin baskın olması, bana göre özellikle ilginç ve değerli."</p>

  <p class="normal">Ona hemen kendisine okumak istediğim <span class="ideitalik">Paris'e Yolculuk</span>'un ilk bölümünü getirdim, ama o incelemeyi yalnız yapmayı yeğledi.</p>

  <p class="normal">Sanki okudukları bir romanmış gibi, hiçbir ön çalışma yapmadan, bir konuya hazırlayıcı bilgileri edinmeden, her felsefi ve bilimsel yapıtı okumak isteyen birçok insanın kendini beğenmişliğiyle ve okumanın zorluğuyla alay etti.</p>

  <p class="normal">"İyi insancıklar," diye devam etti, "okumayı öğrenmenin, bir insanın ne kadar vaktini aldığını, ne çabalara mal olduğunu bilmezler. Ben bu işe seksen yılımı verdim, hâlâ da amacıma ulaştığımı söyleyemem."</p>

  <p class="sagbold">Çarşamba, 27 Ocak 1830</p>

  <p class="normal">Öğle yemeğinde Goethe ile çok eğlendik. Bay von Martius'tan büyük bir övgüyle söz etti. "Onun sarmal tezi saptaması," dedi, "çok çok önemli. Ondan bir şey iste deseler, keşfettiği bu doğal fenomeni kararlı bir cesaretle bitirsin, bir olguyu yasa olarak ifade etme yürekliliğini göstersin, kanıtlama yolunda pek fazla ayrıntıya girmesin derdim."</p>

  <p class="normal">Sonra bana Heidelberg'de yapılan doğa araştırmaları toplantısının konuşmalarını gösterdi, arka sayfadaki tıpkıbasım el yazısını inceleyerek karakter tahlili yaptık.</p>

  <p class="normal">"Bilim adına yapılan bu toplantılardan, insanın tahmin ettiği ölçüde bir şey çıkmayacağını," dedi Goethe, "gayet iyi bilirim; ama karşılıklı tanışıp birbirinden hoşlanma olasılığı açısından yapılmaları faydalıdır, bunun sonucu olarak önemli bir insanın yeni bir öğretisi kabul görebilir, diğer yandan o kişi de bizim başka bir alandaki çalışmalarımızı takdir edip desteklemeye hazır olabilir. Yine de bir şeylere yaradığını görüyoruz, bundan ortaya ne çıkacağını da kimse bilemez."</p>

  <p class="normal">Goethe bana sonra İngiliz bir yazarın mektubunu zarfındaki adres bölümü ile birlikte gösterdi: Ulu Prens Goethe'ye verilmek üzere. "Bu titri galiba," dedi Goethe gülerek, "beni çok sevdiklerinden, Alman yazarlarının prensi olarak gören Alman gazetecilerine borçluyum. Almanların bu masum hatası, İngilizlerin aynı şekilde masum bu hatasını doğurdu."</p>

  <p class="normal">Goethe yeniden Bay von Martius konusuna geri döndü, onda beğendiği taraf, onun hayal gücüne sahip olmasıydı. "Aslında," diye devam etti, "bu büyük yeteneğe sahip olmayan kimse gerçekten önemli bir doğa araştırmacısı olarak düşünülemez. Fakat burada benim söylemek istediğim şey soyuta varan, var olmayan nesneleri tasarlayan düş gücü değil; tam tersi ben, gerçek toprak zeminden ayrılmayan, gerçek ve saptanabilir olanın ölçütüyle hayal edilebilir, tasarlanabilir şeyi anlatmak istiyorum. Bu tasarlanan şey acaba olası mıdır ya da diğer mantıklı ilkelerle zıtlık oluşturuyor mu diye sınanabilir. Ama böyle bir tasavvur gücü, canlı yaşamı ve bu yaşamın yasalarını bütünüyle kavrayan bir yeteneğe sahip, kapasiteli ve sakin bir kafa gerektirir."</p>

  <p class="normal">Biz konuşurken, Goethe'yi oldukça sevindirmiş görünen, içinde <span class="ideitalik">Die Geschwister</span>'in (Kardeşler) Çekçe çevirisinin bulunduğu bir paket geldi.</p>

  <p class="sagbold">Pazar, 31 Ocak 1830*</p>

  <p class="normal">Prensle birlikte Goethe'yi ziyaret. Bizi çalışma odasında ağırladı.</p>

  <p class="normal">Goethe'nin yapıtlarının çeşitli baskıları hakkında konuştuk, bu baskıların büyük bir bölümünün kendisinde olmadığını duymak bana ilginç geldi. Kendi özgün çizimlerinden yapılmış gravürlerin bulunduğu <span class="ideitalik">Roma Karnavalı</span>'nın<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-287" id="footnote-100-287-backlink">[287]</a></sup> ilk baskısı bile yoktu onda. Bir müzayedede onun için altı taler teklif ettiğini, ama alamadığını söyledi.</p>

  <p class="normal">Bunun üzerine bize <span class="ideitalik">Götz von Berlichingen</span>'in ilk elyazmasını gösterdi, tam elli yıldan fazla bir zaman önce kız kardeşinin teşvikiyle birkaç hafta içinde yazıldığı ilk haliyle. El yazısının ince hatları, rahat ve belirgin bir karaktere sahipti, onun Almanca yazısındaki bu özellik daha sonra da varlığını hep korudu, şimdi de aynı şekilde. Elyazması çok temizdi, bütün sayfaları en ufak bir düzeltiye rastlamadan okuyordunuz, çabucak yazılmış ilk taslak olmaktan öte, sanki temize çekilmiş bir kopya gibiydi.</p>

  <p class="normal">Goethe, bize söylediğine göre, ilk dönem yapıtlarını kendi eliyle yazmıştı, <span class="ideitalik">Werther</span>'i bile; ama onun elyazması kaybolmuştu. Daha sonraki dönemlerde, hemen hemen her şeyi dikte ettirmiş, sadece şiirleri ve çabucak alınmış notlar halindeki düşünceleri kendi eliyle yazmış. Genellikle yeni bir yapıtın kopyasını yazdırmayı düşünmemiş; birçok kez sahip olduğu tek nüshayı Stuttgart'a<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-288" id="footnote-100-288-backlink">[288]</a></sup> matbaaya göndererek, çok değerli yapıtlarını kendi yazgısına bırakmış çoğunlukla.</p>

  <p class="normal"><span class="ideitalik">Götz von Berlichingen</span>'in elyazmasını iyice inceledikten sonra, Goethe bize <span class="ideitalik">İtalya Seyahati</span>'nin orijinalini gösterdi. Bu her gün kaleme alınmış gözlemler ve saptamalardaki el yazısı, <span class="ideitalik">Götz von Berlichingen</span>'de olduğu gibi, aynı güzel özelliklere sahipti. Yazıların hepsi de kararlı, sağlam ve kesindi, hiçbir düzelti yoktu, anında alınan notların ayrıntısının yazarın gözünde hep canlı ve net olduğu anlaşılıyordu. Yolcunun uğradığı her kentte format ve renk olarak sürekli değişen kağıttan başka hiçbir şey değişken ve farklı değildi.</p>

  <p class="normal">Bu elyazmasının sonuna doğru Goethe'nin zekice yapılmış bir karakalem çalışması vardı, İtalyan bir avukatın resmi, avukat mahkeme önünde heybetli cübbesi içinde konuşma yapıyordu. İnsanın aklına gelebilecek en ilginç tipti, kıyafeti öyle çarpıcıydı ki, maskeliler alayına katılacağını zannedebilirdiniz. Ama hepsi gerçek yaşamın sadık bir betimlemesinden ibaretti. İşaret parmağını baş parmağının ucuna değdirmiş, diğer parmaklarını ise gergin halde tutan şişko konuşmacı huzurlu bir şekilde ayakta duruyordu, bu ufak hareketi, kıyafetini tamamladığı büyük peruğuna pek yakışmıştı.</p>

  <p class="sagbold">Çarşamba, 3 Şubat 1830*</p>

  <p class="normal"><span class="ideitalik">Globe</span> ve <span class="ideitalik">Temps</span>'dan konuştuk, bu da sözü Fransız edebiyatı ve yazarlarına getirdi.</p>

  <p class="normal">"Guizot," dedi Goethe diğer yönlerinin yanı sıra, "bana uygun bir insan, dürüst. Çok derin bilgisi var, partiler üstünde kendi yolunda giden aydınlanmacı liberalizmden yana. Şimdi seçilmiş olduğu mecliste ne gibi bir rol oynayacağını çok merak ediyorum doğrusu."</p>

  <p class="normal">"Onu yüzeysel olarak tanıyan insanlar," diye karşılık verdim, "bana onun biraz titiz biri olduğunu söylediler."</p>

  <p class="normal">"Ne tür bir titizlikle suçlandığını," diye karşılık verdi Goethe, "bilmek lazım. Yaşamlarında belli kurallar çerçevesinde, değişmez ilkelere sahip, çok düşünüp taşınan, yaşamla ilgili şeyleri hafife almayan tüm önemli insanlar, onları izleyen yüzeysel kişilere kolaylıkla titiz biri olarak görünebilirler. Guizot uzağı gören, sakin, kararlı biri, Fransızların hareketlilikleri karşısında çok fazla saygı duyulması gereken biri, zaten böyle biri olduğu için Fransızların ona ihtiyacı var."</p>

  <p class="normal">"Villemain," diye devam etti Goethe, "galiba konuşmacı olarak daha parlak biri; bilgili, gelişme sanatına tümüyle sahip; çarpıcı ifadeler kullanmakta usta, bu sayede dikkati ayakta tutuyor, dinleyicilerinden büyük alkış alıyor; ama Guizot'ya göre çok daha yüzeysel ve ona göre çok daha az yetenekli biri.</p>

  <p class="normal">Cousin'e gelince, biz Almanlara vereceği pek fazla bir şeyi yok, kendi milletine yeni gelen felsefesi<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-289" id="footnote-100-289-backlink">[289]</a></sup>, bizim tarafımızdan uzun zamandır biliniyor zaten. Ama Fransızlar açısından önemi büyük; onlara yeni bir ufuk açacaktır.</p>

  <p class="normal">Büyük doğa uzmanı Civier, betimleme ve anlatım özellikleri ile hayran olunmaya değer biri. Hiç kimse bir olguyu ondan daha iyi açıklığa kavuşturamaz. Fakat onun da hiç felsefesi yok. Bilgili öğrencileri eğitebilir, ama derinliği olanları değil."</p>

  <p class="normal">Tüm bunları duymak benim için ilginç olmuştu, ismi geçen kişiler hakkındaki Dumont'nun görüşleri de hemen hemen aynıydı. Kendi fikirleriyle karşılaştırma fırsatı bulsun diye, Goethe'ye, onun elyazmalarındaki ilgili bölümleri yazma sözü verdim.</p>

  <p class="normal">Dumont'nu anmak, sözü onun Bentham'la<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-290" id="footnote-100-290-backlink">[290]</a></sup> olan ilişkisine getirdi, Goethe bu konuda şunları söyledi:</p>

  <p class="normal">"Dumont kadar akıllı, ölçülü ve yetenekli bir insanın," dedi, "o çılgın Bentham'ın öğrencisi ve sadık hayranı olduğunu görmek, benim açımdan ilginç bir mesele."</p>

  <p class="normal">"Bentham," diye karşılık verdim, "iki ruhlu bir insan gibi görülebilir. Birincisi deha Bentham, Dumont'nun yeniden hatırlattığı ilkeleri, çalışmalarıyla ortaya koyan deha, ikincisi ise ihtiraslı bir insan olan Bentham, abartılı ölçüde yararlı olmak hırsı yüzünden kendi öğretisinin ötesine geçen ve bu yüzden hem politika, hem de din konusunda aşırıya kaçan bir adam."</p>

  <p class="normal">"Bir ihtiyarın, uzun ömrünün akışı içinde, son günlerinde radikal biri olmaya karar vermesi de," diye karşılık verdi Goethe, "benim açımdan yeni bir sorun."</p>

  <p class="normal">Öğretisinin ve kendi oluşturduğu yasaların mükemmelliğinden emindi, ama İngiltere'de hüküm süren sistemin tümüyle değişmemesi nedeniyle bu ilkeleri uygulamanın olanaksızlığını görünce, Bentham'ın kendini gittikçe hırsının seline bıraktığını söyleyerek, bu çelişkiyi açıklamaya çalıştım.</p>

  <p class="normal">"Oysa Dumont'nun," diye devam ettim, "hırsı daha az, netliği daha çoktu, Bentham'ın aşırı gerilimini hiç onaylamadı ve kendisi benzer bir hataya düşmekten çok uzak durdu. Ayrıca Bentham'ın ilkelerini, politik olaylar sonucunda o dönem bir ölçüde yeni diye adlandırılan bir ülkede uygulamaya koymak gibi bir avantajı da vardı, yani Cenevre'de her şey mükemmelen başarıya ulaştı ve büyük başarı ilkenin değerini ortaya koydu."</p>

  <p class="normal">"Tüm akıllı insanların olduğu ve olması gerektiği gibi, ben de böyle biriyim ve uzun yaşamım boyunca bu anlamda etkin olmaya çaba gösterdim," diye karşılık verdi Goethe, "Dumont da ılımlı bir liberal."</p>

  <p class="normal">"Gerçek liberal," diye devam etti, "elindeki olanaklarla her zaman için yapabildiği kadarıyla iyi şeyler ortaya koymaya çalışır; ama genellikle kaçınılmaz hataları hemen şiddete başvurarak yok etmeye çalışmaktan da kendisini korur. Akıllıca yol alarak, insanların yaptığı hataları, şiddete dayalı tedbirlere başvurup, iyi olan birçok şeyi mahvetmeden, yavaş yavaş bastırmaya çalışır. Hiçbir zaman mükemmel olmayı başaramamış bu dünyada, zaman ve şartlar daha iyisini elde etme olanağını sununcaya kadar, iyi olan ne varsa, onunla yetinmeye çalışır."</p>

  <p class="sagbold">Cumartesi, 6 Şubat 1830</p>

  <p class="normal">Bayan von Goethe'de yemekteydi. Genç Goethe, Frankfurt'taki büyükannesi Bayan Goethe ile ilgili bazı hoş şeyler anlattı, yirmi yıl önce öğrenciyken onu görmeye gitmişti ve bir öğlen elektör prense beraberce yemeğe davet edilmişlerdi.</p>

  <p class="normal">Prens, Bayan Goethe'yi özel bir nezaketle merdivende karşılamış; ama üzerinde günlük ruhanilere özgü kıyafeti olduğundan, Bayan Goethe onu rahip sanmış ve ona özel bir ilgi göstermemiş. Aynı şekilde başlangıçta sofrada onun yanında otururken de ona karşı güler yüzlü değilmiş. Sohbet devam ederken, diğer konukların davranışlarından onun elektör olduğunu yavaş yavaş anlamış.</p>

  <p class="normal">Sonra prens onun ve oğlunun sağlığına kadeh kaldırmış, bunun üzerine Bayan Goethe de ayağa kalkıp, zatı şahanelerinin sağlığı için kadeh kaldırmış.</p>

  <p class="sagbold">Çarşamba, 10 Şubat 1830*</p>

  <p class="normal">Bugün yemekten sonra bir ara Goethe'deydim. Yaklaşan bahar mevsimi ve tekrar uzayan günler nedeniyle mutluydu. Sonra renk kuramı üzerine konuştuk. Basit kuramının çığır açma olasılığından kuşku duyar gibiydi. "Yanılgı içinde olan karşıtlarımın sayısı," dedi, "bir yüzyıldan beri o kadar arttı ki, yalnız yürüdüğüm yolda bir ya da iki yoldaş bulma ümidimi bile kaybettim. Bu yolda yalnız kalacağım! Kendimi çoğunlukla, batmış bir gemide sadece bir kişinin tutunabileceği bir tahtaya yapışmış bir adam gibi hissediyorum. Diğerleri acıklı bir şekilde boğulup giderken, bu bir kişi kurtulacak sadece."</p>

  <p class="sagbold">Pazar, 14 Şubat 1830*</p>

  <p class="normal">Bugün Weimar için yas günüydü; Grandüşes Luise bu öğle saat bir buçukta öldü. Yönetimde olan grandüşes bana, Bayan von Waldner ve Goethe'ye kendi adına bir başsağlığı ziyaretinde bulunmamı emretti.</p>

  <p class="normal">İlk olarak Bayan von Waldner'e gittim. Onu gözyaşları ve derin bir üzüntü içinde buldum, acı kaybın verdiği hüzünle doluydu. "Ben elli yıldan fazla bir zamandır," dedi, "merhume prensesin hizmetindeydim. Beni nedime olarak kendisi seçmişti, onun bu özgür seçimi bana gurur ve mutluluk vermişti. Onun hizmetinde yaşamak için anavatanımı<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-291" id="footnote-100-291-backlink">[291]</a></sup> bile terk ettim. Keşke şimdi de beni yanına alsaydı, onunla tekrar bir araya gelinceye kadar, uzun zaman acı çekmem gerekmezdi!"</p>

  <p class="normal">Ondan sonra Goethe'ye gittim. Onda durum çok farklıydı! Acı kayıptan duyduğu üzüntü elbette daha az değildi, ama duygularını her bakımdan bastırmış görünüyordu. Onu yakın bir dostu ile masada oturmuş, bir şişe şarap içerken buldum. Heyecanlı heyecanlı konuşuyordu, her bakımdan neşeli bir hali vardı. Beni gördüğünde, "Hadi," dedi, "buyrun, oturun! Bizi uzun zamandır korkutan felaket gerçekleşti, en azından üzücü belirsizlikle mücadele etmek zorunda değiliz artık. Yaşamımızı tekrar nasıl düzenleyeceğimize bakmamız lazım."</p>

  <p class="normal">"Sizi avutacak şeyler orada," dedim, kağıtlarını göstererek. "Bize acılarımızı unutturacak en iyi yol."</p>

  <p class="normal">"Yaşadığımız sürece," diye karşılık verdi Goethe, "başımızı dik tutalım, üretebildiğimiz sürece, bize hiçbir şey olmaz."</p>

  <p class="normal">Sonra çok yaşlanan kişilerden bahsetti ve meşhur Ninon'u<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-292" id="footnote-100-292-backlink">[292]</a></sup> andı. "Doksan yaşında bile," dedi, "hâlâ gençti; şu bir gerçek ki, dengelerini ayakta tutmayı biliyordu, dünyevi işlerle canını sıkmaz, ölümden bile fazla korkmazdı. On sekiz yaşında ağır bir hastalık geçirdikten sonra, çevresindekiler ona içinde bulunduğu tehlikeli durumu açıkladıklarında, sakin bir şekilde şunları söylemiş: ‘Ölsem ne olur! Birçok ölümlüyü arkamda bırakmış olurum sadece!' O hastalıktan sonra yetmiş yıldan fazla yaşadı, güler yüzlüydü, sevilirdi, yaşamdaki tüm zevklerin tadına bakmıştı, ama insanı tüketen acılara karşı kendine özgü soğukkanlılığını korumayı bilmişti. Ninon bunun sırrına ermişti! Onun gibi çok az insan bulunur."</p>

  <p class="normal">Sonra bana, bugün eline geçen ve onun neşeli haline oldukça katkıda bulunmuş görünen Bavyera Kralı'nın mektubunu uzattı. "Okuyunuz," dedi, "kralın kendimi iyi hissetmemi sağladığını, edebiyatın gelişimi ve insanlığın ilerlemesini izlemesinin, beni mutlu etmeye tümüyle yettiğini göreceksiniz."</p>

  <p class="normal">Sonra dramatik şiir ve tiyatro üzerine konuştuk. "Gozzi," dedi Goethe, "otuz altı trajik durumun olduğunu iddia ediyordu. Schiller daha fazlasına ulaşmak için çok uğraştı, ama Gozzi'nin sayısına ulaşamadı."</p>

  <p class="normal">Bu sözü <span class="ideitalik">Globe</span>'un bir makalesine, Arnault'nun <span class="ideitalik">Gustav Wasa</span>'sı<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-293" id="footnote-100-293-backlink">[293]</a></sup> hakkındaki eleştirel bir yoruma getirdi. Eleştirmenin yazıda takındığı tavır Goethe'yi çok eğlendirdi ve yazılanları takdirle karşıladı. Eleştiriyi yazan kişi, yazara ve onun yazınsal ilkelerine dokunmaksızın, yazarın anılarını sıralamakla yetinmişti. "<span class="ideitalik">Temps</span>," diye ekledi Goethe, "eleştirisinde bu kadar akıllı davranmamış. Yazara, izlemesi gereken yolu göstermeye kalkışmış. Bu çok büyük bir hata, çünkü bu şekilde yazarı daha iyi hale getiremezsiniz. Bir yazara şunları söylemekten daha aptalca bir şey olamaz: Bunu şöyle, şunu öyle yapman gerekirdi! Ben işinin ehli, yaşlı biri olarak konuşuyorum. Bir şairin, doğanın ona bahşettiğinden farklı biri olmasını sağlayamazsınız. Onu farklı biri olmaya zorlarsanız, onu yok etmiş olursunuz.</p>

  <p class="normal">Sevgili dostlar, <span class="ideitalik">Globe</span>'un çalışanları, söylediğim gibi çok akıllı davranıyorlar. Bay Arnault'nun oradan buradan bulduğu, başkalarından alınmış beylik sözlerin uzun bir listesini basmışlar. Bunu yaparken, yazarın ilerde kendini sakınmak zorunda kalacağı tehlikeyi çok akıllıca hissettiriyorlar. Günümüzde tamamen yeni bir durum bulmak neredeyse olanaksız. Sadece dünya görüşünüz ve bir durumu işleme ve betimleme tarzınız yeni olabilir, bu noktada da insanın kendisini her tür taklitten sakınması gerekir."</p>

  <p class="normal">Goethe bize sonra, Gozzi'nin Venedik'teki commedia dell'arte'yi nasıl kurduğunu, tuluat kumpanyasının nasıl sevildiğini anlattı. "Ben Venedik'te," dedi, "o kumpanyanın iki aktrisini görmüştüm, özellikle Brighella'yı, böylesi tuluat oyunlarının birçoğuna tanık oldum. İzleyiciler üzerindeki etkisi olağanüstüydü."</p>

  <p class="normal">Goethe sonra Napolili Pulcinella hakkında konuştu. "Bu basit, komik şahsın asıl esprili yanı," dedi, "ara ara sahnede sanatçı olarak rolünü birden tamamen unutmuş gibi görünmesiydi. Sanki tekrar eve dönmüş gibi davranıyor, ailesi ile samimi konuşuyor, az önce oynadığı oyundan ya da oynayacağı bir başka oyundan bahsediyor; ufak doğal gereksinimlerine de engelsiz özgürlük tanımaktan çekinmiyordu. ‘Ama sevgili kocacığım,' diye bağırıyordu ona karısı arkasından, ‘kendini kaybetmiş görünüyorsun; hiç olmazsa önünde durduğun değerli topluluğu düşün!' Bunun üzerine ‘E vero! E vero!' diye karşılık veriyordu Pulcinell seyircileri tekrar anımsamış görünerek ve büyük bir alkış eşliğinde az önce oynadığı oyuna geri dönüyordu. Pulcinell'in tiyatrosu, saygın bir ortamda kimsenin orada bulunduğunu söyleyerek övünemeyeceği bir şöhrete sahipti. Tahmin edileceği gibi kadınlar oraya gitmezlerdi, onun tiyatrosu, sadece erkeklerin gittiği bir yerdi.</p>

  <p class="normal">Pulcinell genellikle ayaklı gazete gibiydi. Gün boyunca Napoli'de olup biten ilginç her şeyi akşam ondan dinleyebilirdiniz. Bu yerel olaylar basit halk ağzı ile anlatıldığından, bir yabancı için onu anlamak neredeyse olanaksızdı."</p>

  <p class="normal">Goethe sözü eski dönemlerin başka anılarına getirdi. Paraya yeterince güven duymadığından, bu tür ne gibi şeyler yaşadığından bahsetti. Kanıtlamak için, Grimm'den bir anekdot anlattı, Fransız devrimi sırasında olmuş bir olaydı, Grimm Paris'i yeterince güvenli bulmadığından, Almanya'ya dönmüş ve Gotha'da yaşamış.</p>

  <p class="normal">"Bir keresinde," dedi Goethe, "Grimm'de yemekteydik. Sohbet ne şekilde bu konudan açıldı anımsamıyorum, neyse, Grimm birden şöyle dedi: ‘Avrupa'da hiçbir hükümdarın benden daha değerli bir çift kol düğmesine sahip olmadığına ve kimsenin böyle bir şey için benim kadar yüksek bir fiyat ödemediğine dair iddiaya girerim.' Buna inanmadığımızı yüksek sesle ifade ettiğimizi tahmin edersiniz, özellikle de kadınlar; böyle muhteşem bir çift manşeti görmek için, hepimiz merak içinde kalmıştık. Grimm ayağa kalkıp küçük dolabından, hepimizi gürültülü bir şaşkınlığa sürükleyecek kadar muhteşem bir çift değerli manşet getirdi. Değerinin ne kadar olduğunu kestirmeye çalıştık, yüz ya da iki yüz louisdor'dan fazla etmez diye düşündük. Grimm güldü ve şöyle dedi: ‘Gerçek rakamdan çok uzaktasınız! Ben ona tam iki yüz elli bin frank ödedim, üstüne üstlük paramı doğru bir işe yatırmış olmaktan dolayı da mutlu olmuştum. Ama ertesi gün bir groschen bile etmedi.'"</p>

  <p class="sagbold">Pazartesi, 15 Şubat 1830*</p>

  <p class="normal">Bugün öğleden önce, grandüşes adına, hatırını sormak için bir ara Goethe'deydim. Onu üzgün ve düşünceli gördüm, dünkü oldukça heyecanlı halinden hiç eser yoktu. Elli yıllık dostluk ilişkisini koparan ölümün yarattığı boşluğu bugün derinden hissetmiş olmalıydı. "Kendimi ayakta tutmak ve bu ani ayrılığı kabullenmek için," dedi, "çok çalışmalıyım. Ölüm öyle garip bir şey ki, bu kadar çok başımıza gelmesine rağmen, bizim için değerli birinin ölümü olanaklıymış gibi gelmiyor ve hep inanılmaz, beklenmedik bir olgu olarak karşımıza çıkıyor. Bizim tanıdığımız bir varlığın, bizim hiç bilmediğimiz bir başka varlığa geçişi, biz geride kalanlar için derin bir sarsıntı yaşamadan geçirilmeyecek kadar şiddetli bir durum."</p>

  <p class="sagbold">Cuma, 5 Mart 1830*</p>

  <p class="normal">Goethe'nin gençlik aşkının yakın bir akrabası Bayan von Türckheim<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-294" id="footnote-100-294-backlink">[294]</a></sup>, bir süredir Weimar'daydı. Bugün Goethe'ye onun Weimar'dan ayrılışından duyduğum üzüntüyü dile getirdim. "Çok genç," dedim, "ama bu yaşta çok nadir bulunacak kadar üstün bir düşünce yapısına ve olgun bir kişiliğe sahip. Weimar'a gelmesi büyük bir olay oldu. Biraz daha fazla kalsaydı, bazıları için tehlikeli olabilirdi."</p>

  <p class="normal">"Onu daha çok görmediğim için, rahatsız edilmeden onunla konuşabilmek ve akrabasının sevdiğim özelliklerini onda bulmak için," diye karşılık verdi Goethe, "ilk günlerde onu davet etmeyi hep geciktirdiğime üzülüyorum."</p>

  <p class="normal">"Gençliğimde Lili'ye duyduğum sevginin mutluluk ve acı dolu hikayesinin anlatıldığı <span class="ideitalik">Hakikat ve Şiir</span>'in dördüncü cildi," diye devam etti, "daha yeni tamamlandı. Şayet saygı duyduğum bazı şeyler beni engellemeseydi, bunu çoktan yazıp yayımlamış olurdum, burada bahsettiğim şey kendime duyduğum saygı değil, o zamanlar daha hayatta olan sevgiliye karşı duyduğum saygıydı. Tüm dünyaya onu nasıl sevmiş olduğumu söylemekten gurur duyardım; benim ona karşı duyduğum ilginin karşılıksız olmadığını o da itiraf etmekten rahatsızlık duymazdı sanırım. Ama onun onayı olmadan bunu herkese söylemeye hakkım var mıydı? Bunu ondan rica etmeyi düşünmüştüm hep; yine de bir gün gelip buna gerek kalmayıncaya dek, cesaretimi toplayamadım."</p>

  <p class="normal">"Siz bizi bırakıp giden sevimli genç kız hakkında böyle duygulu konuşunca," diye devam etti Goethe, "içimdeki tüm eski anıları canlandırdınız. Alımlı Lili'yi yeniden bütün canlılığı ile karşımda görüyorum, sanki yanımdayken duyduğum mutluluğun soluğunu yeniden hissediyorum. Aslında o, gerçekten ve derinden sevdiğim ilk kadındı. Aynı zamanda sonuncu olduğunu da söyleyebilirim; yaşamımın daha sonraki döneminde beni duygulandıran ufak tefek aşklar, birincisi ile karşılaştırıldığında, oldukça hafif ve yüzeysel kalır.</p>

  <p class="normal">Lili'ye duyduğum aşk döneminden sonra, gerçek mutluluğa bir daha hiç o kadar yakın olmadım. Bizi ayıran engeller, aslında aşılmaz şeyler değildi, yine de onu elimden kaçırdım!</p>

  <p class="normal">Ona duyduğum aşk, şimdi mutluluk ve acı dolu o dönemi anlatırken benim üslubumu etkileyecek kadar duygusal ve kendine özgüydü. İlerde <span class="ideitalik">Hakikat ve Şiir</span>'in dördüncü bölümünü okursanız, o aşkın romanlardaki aşktan çok farklı olduğunu göreceksiniz."</p>

  <p class="normal">"Aynı şey," diye karşılık verdim, "Gretchen ve Friederike'ye duyduğunuz aşk için de söylenebilir. Her ikisinin de anlatımı aynı şekilde roman yazarlarının benzerini bulamayacakları ve hayal edemeyecekleri kadar yeni ve orijinal. Bu, çıkar sağlamak için yaşananları örtmeye çalışmayan, olayların basitçe anlatımıyla yetinen, duygusal cümlelerden kaçınan anlatıcının büyük ölçüde gerçeğe bağlılığından kaynaklanıyor olabilir."</p>

  <p class="normal">"Aşk bile," diye ekledim, "her zaman aynı yaşanmaz; hep kendine özgü ve sevdiğimiz insanın karakteri ve kişiliğine göre değişen bir şeydir."</p>

  <p class="normal">"Tamamen haklısınız," diye karşılık verdi Goethe, "çünkü salt biz aşk değiliz, aynı zamanda bizi kendine çeken sevgili obje de aşktır. Sonra, unutulmayacak bir şey daha, üçüncü güç olarak, her tutkuya eşlik etmeye özen gösteren, aşkın içinde kendini asıl ortamında bulan doğaüstü bir şey daha devreye girer. Benim Lili ile olan ilişkimde bu özellikle etkiliydi; benim yaşantıma tamamen farklı bir yön verdi, benim Weimar'a gelişim ve şimdi burada oluşum bunun doğrudan bir sonucudur dersem, fazla abartmış olmam.</p>

  <p class="sagbold">Cumartesi, 6 Mart 1830*</p>

  <p class="normal">Goethe bir süredir Saint Simon'un <span class="ideitalik">Hatıralar</span>'ını okuyor.</p>

  <p class="normal">"XIV. Louis'nin öldüğü bölümde," dedi bana birkaç gün önce, "şimdi kitabı bıraktım. Onun ölümüne kadar olan on iki bölüm beni son derece ilgilendirdi, tam olarak söylersem, efendinin ihtirasları ve hizmetkârın soylu erdemi arasındaki aykırılığın işlendiği bölümler. Ama o hükümdarın gittiği ve Saint Simon'ın işine gelmediği için onun yanında yer alamayacağı kadar kötü bir başka şahsın sahneye çıktığı andan itibaren yazılanlar bana hiç zevk vermemeye başladı; isteksizlik belirdi, ‘despot'un beni bıraktığı yerde, ben de kitabı bıraktım."</p>

  <p class="normal">Goethe, aylardır büyük bir hevesle okuduğu <span class="ideitalik">Globe</span> ve <span class="ideitalik">Temps</span>'ı da iki haftadır okumayı bırakmıştı. Yayın şeridi ile gelen sayıları da hiç açmadan bir kenara koymuştu. Bu arada arkadaşlarından dünyada neler olup bittiğini anlatmalarını rica ediyordu. Bir süredir oldukça üretkendi, kendini tümüyle <span class="ideitalik">Faust</span>'un ikinci bölümünü yazmaya vermişti. Özellikle onu birkaç haftadır tamamen meşgul eden "Klasik Walpurgis Gecesi" bu sayede hızla, önemlice bir yol kat etmişti. Böylesi çok üretken dönemlerde Goethe okumayı hiç sevmezdi, ancak okuduklarının hafif ve iç açıcı şeyler olarak ona iyi bir dinlenme sağlaması ya da o sırada uğraştığı konuyla uyum sağlayıp çalışmasına faydalı olması durumunda okurdu. Onun sükunet içinde yürüttüğü çalışmalarını bozacak ve ilgilendiği çalışmayı dağıtıp başka yöne çevirebilecek kadar önemli ve heyecan vericiyse, bundan kesin olarak kaçınırdı. Son olarak <span class="ideitalik">Globe</span> ve <span class="ideitalik">Temps</span> dergileri için de aynı şey söz konusuydu. "Paris'te," dedi, "önemli şeyler olacağını hissediyorum; büyük bir patlamanın arifesindeyiz. Benim bunlara bir katkım olmayacağına göre, olayların gerilimli akışından dolayı her gün boş yere heyecana kapılmadan sakin sakin beklerim. <span class="ideitalik">Globe</span> ve <span class="ideitalik">Temps</span>'ı çok çok az okuyorum, böyle olunca ‘Klasik Walpurgis Gecesi' hiç fena ilerlemiyor."</p>

  <p class="normal">Sonra Goethe kendisini ilgilendiren çağdaş Fransız yazınının durumundan bahsetti. "Fransızların," dedi, "şu andaki yazınsal akımlarında yeni olarak değerlendirdikleri ne varsa, aslında Alman edebiyatının elli yıldır istediği ve yaptığı şeyin yansımasından başka bir şey değil. Onlarda şimdi oldukça yeni olan tarihi tiyatro oyunlarının özü, yarım yüzyıldır benim <span class="ideitalik">Götz von Berlichingen</span>'imde zaten var. Ayrıca," diye ekledi, "Alman yazarları hiçbir zaman Fransız yazarları üzerinde etkili olmak gibi bir şeyi düşünmemişler ve asla bu niyetle yazmamışlardır. Ben de her zaman Almanya'yı göz önünde bulundurmuşumdur, ilk kez dün ya da önceki gün Ren Nehri'nin öte yanındaki komşularımızın benimle ilgili olarak nasıl bir düşünceye sahip olduklarını görmek için dikkatimi batı yönüne çevirmeyi akıl ettim. Ama şimdi de yapıtlarıma herhangi bir etkileri söz konusu değil. Fransız tekniklerini ve anlatım biçimlerini taklit etmiş olan Wieland bile aslında tümüyle Alman kalmıştır, çevirisi yapılacak olsa iyi sonuç vermeyebilir."</p>

  <p class="sagbold">Pazar, 14 Mart 1830</p>

  <p class="normal">Akşam Goethe'de. Bana David'in sandığından çıkan, şimdi düzgünce yerleştirilmiş hazineleri gösterdi, birkaç gün önce onu gördüğümde, bu sandığı açmakla meşguldü. Fransa'daki yetenekli genç şairlerin profillerinin bulunduğu madalyonları, büyük bir düzen içinde masanın üzerine yan yana koymuştu. O arada yine David'in hem fikir, hem de uygulama açısından büyük, olağanüstü yeteneğinden bahsetti. Ona David aracılığı ile romantik ekolün muhteşem yetenekteki yazarları tarafından armağan olarak gönderilen bir sürü yeni yapıt gösterdi. Sainte-Beuve, Ballance, Victor Hugo, Balzac, Alfred de Vigny, Jules Janin ve diğerlerinin yapıtlarını gördüm. "David," dedi, "bu gönderisi ile bana güzel günler yaşattı. Genç şairler beni tam bir haftadır meşgul ediyorlar, onlardan aldığım taze izlenimler sayesinde bana yeni bir yaşam sundular. Benim açımdan çok değerli bu portreler ve kitaplar için bir katalog hazırlayıp hepsine sanat koleksiyonum ve kütüphanemde özel bir yer açacağım." Fransa'nın genç şairlerinin bu saygı gösterisinin Goethe'yi çok mutlu ettiği fark ediliyordu.</p>

  <p class="normal">Sonra Camille Deschamps'nın<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-295" id="footnote-100-295-backlink">[295]</a></sup> <span class="ideitalik">Çalışmalar</span>'ından bazı şeyler okudu. <span class="ideitalik">Korinthli Gelin</span>'in çevirisinin hem aslına sadık, hem de çok başarılı olması bakımından beğenisini kazandığını söyledi. "Bu şiirin İtalyanca çevirisinin elyazması da var bende," dedi, "özgün şiiri vurgularına kadar aynen yansıtmış."</p>

  <p class="normal"><span class="ideitalik">Korinthli Gelin</span> Goethe'ye diğer baladlarından da söz etme fırsatını verdi. "Onları büyük ölçüde Schiller'e borçluyum," dedi, "<span class="ideitalik">Horen</span> dergisi için sürekli yeni bir yazıya ihtiyacı olan Schiller beni onları yazmaya zorlamıştı. Hepsi yıllardır kafamdaydı, bir görünüp bir kaybolan, hoş görüntüler, güzel rüyalar olarak beni oyalıyorlardı, hayalimde canlandırmak bile beni kolayca mutlu ediyordu. Uzun zamandır bana arkadaşlık eden parlak görüntüleri, yetersiz ve eksik sözlerle somutlaştırıp, onlara elveda demeye çok zor karar verdim. Onları kağıdın üzerinde gördüğümde, hüzünle karışık bir duyguyla baktım; bana sanki çok sevdiğim bir dostumdan sonsuza dek ayrılmışım gibi geldi."</p>

  <p class="normal">"Diğer zamanlarda yazdığım şiirler için," diye devam etti Goethe, "durum tamamen farklı olmuştu. Önceden şiirle ilgili ne bir izlenim, ne de bir fikir sahibi olurdum, aniden aklıma gelir, o anda kağıda dökülmek ister, öyle ki kendimi onu içgüdüsel olarak, düşteymişçesine hemen kaleme almak zorunda hissederdim. Böyle uyurgezer bir ruh haliyle gerçekleşirdi genellikle bir şiiri yazmam, önümde yamuk duran bir kağıt parçası olurdu ve ben bunu ancak kağıdı yazarak doldurduğumda ya da yazmaya devam etmek için kağıt üzerinde yer bulamadığımda fark ederdim. Bende böyle çapraz yazılmış birçok kağıt vardı; ama zaman içinde onları kaybettim, böyle şairane kendinden geçme haline bir örnek gösteremediğim için üzülüyorum doğrusu."</p>

  <p class="normal">Sonra sohbetin konusu yine Fransız edebiyatı oldu, önemli yeteneklerin bazılarının çok yeni aşırı romantik tutumu. Goethe bunun, edebiyatta oluşum halinde olduğu düşünülen devrim açısından oldukça faydalı, ama etkilediği yazarlar açısından zararlı olacağı görüşündeydi.</p>

  <p class="normal">"Hiçbir devrimde," dedi, "aşırılıklardan kaçınılamaz. Politik devrimde başlangıçta genellikle aşırılıkların kesintiye uğramasıdır söz konusu olan; ama çok geçmeden insan kendini kan gölüne ve vahşete gömülmüş bulur. Fransızlar da şimdiki edebiyat devrimlerinde başlangıç olarak daha özgür bir biçimden başka bir şey istemiyorlardı; ama şimdi bu kadarı ile yetinmezlerse, biçimin yanı sıra şimdiye kadar var olan içeriği de bozmuş olacaklar. Soylu ruhları ve kahramanlıkları anlatmanın, sıkıcı olduğu açıklanmaya başlandı, her tür kötülüğü yazmayı deniyorlar. Yunan mitolojisinin güzel konularının yerini şeytanlar, cadılar, vampirler aldı, eski dönemlerin ulu kahramanları yerlerini dolandırıcılara, kürek mahkûmlarına bıraktı. Böyle şeyler güzel bulunuyor şimdi! Başarılı! Ama okuyucu bu bol baharatlı yemeği bir kez tadıp buna alıştıktan sonra, daha çoğunu daha baharatlısını istemeye başlar. Başarılı olmak ve saygı görmek isteyen, ama kendi yolunda gidecek kadar önemli olmayan genç bir yetenek, günün zevkini kabullenmek zorundadır, evet korkutma ve ürkütme konusunda kendi öncülerini aşmak zorundadır. Bu dış dünya ile ilgili etki yaratan unsurların peşine düşüldüğünde, yeteneğin ve insanın kademe kademe oluşan kapsamlı gelişimi ve bunun dışa vurumu üzerinde durulmamış olacaktır. Genellikle edebiyat bu anlık yönelimden kârlı çıkacak olsa da, bu bir yeteneğin başına gelecek en kötü şeydir."</p>

  <p class="normal">"Yetenekleri birer birer mahveden çabanın," diye karşılık verdim, "genellikle edebiyata ne gibi bir faydası dokunabilir?"</p>

  <p class="normal">"Bahsettiğim aşırılar ve taşkınlar," diye karşılık verdi Goethe, "yavaş yavaş yok olacak; ama sonunda ortada çok faydalı bir şey kalacaktır, o da şu; özgür bir biçimin yanında aynı zamanda daha zengin bir konu çeşitliliği elde edilir, çok yönlü yaşamda ve kapsamlı dünyada hiçbir konu edebi değil diye dışlanmaz. Ben şu andaki edebi akımı, ateşi çok yüksek bir hastalığa benzetiyorum, kendi içinde iyi ve istenen bir şey olmayabilir, ama arkasından daha sağlıklı bir durum ortaya çıkacaktır. Şimdilik edebi bir yapıtın tüm konusunu oluşturan gerçekten kötü olan öğe, gelecekte sağlık aşılayan kimya olarak ortaya çıkacaktır; evet, şimdilik sürgündeki tümüyle saf ve soylu konular yakında daha büyük bir istekle aranır olacaktır."</p>

  <p class="normal">"Sizin sevdiğiniz yazarlardan olan Mérimée'nin de <span class="ideitalik">Guzla</span> adlı yapıtındaki iğrenç konular sayesinde, aynı şekilde o aşırı romantik akıma dahil olması dikkatimi çekti."</p>

  <p class="normal">"Mérimée," diye karşılık verdi Goethe, "bu konuları diğerlerinden çok farklı işlemiştir. Elbette onun şiirlerinde de mezarlıklar, gece vakti uğursuz yerler, hortlaklar ve vampirlerle ilgili tüyler ürperten motifler eksik değil; ama tüm bu sevimsiz şeyler şairin iç dünyasını etkilemiyor, o bu konuları genellikle belli bir mesafeyle, aynı zamanda da ironik bir yaklaşımla anlatıyor. Bir kez de böyle bir şeyi denemekten zevk alan bir sanatçı gibi kendini işine veriyor. Söylediğim gibi, bu arada kendi iç dünyasını yadsımıştır, hatta Fransızlığını yadsımıştır, hem de o kadar çok ki, başlangıçta <span class="ideitalik">Guzla</span>'daki şiirleri, gerçek İlirya halk şiirleri olarak görülmüş, yani planladığı aldatmacayı başardı denecek kadar az hataya düşmüştür."</p>

  <p class="normal">"Mérimée," diye devam etti Goethe, "elbette kendini kanıtlamış biri! Bir konuyu nesnel olarak anlatmak, insanın düşündüğünden çok daha fazla güç ve deha gerektirir. Aynı şekilde Byron da çok baskın bir kişiliğe sahip olmasına rağmen, zaman zaman kendini tümüyle yadsıyabilme gücünü gösterebilmiştir, bu onun tiyatro oyunlarının bazılarında, özellikle de <span class="ideitalik">Marino Faliero</span>'da görülür. Bu oyunda Byron'ı, hatta onu bir İngiliz'in yazmış olduğunu bile unutursunuz. Bu oyunda kendimizi tamamen Venedik'te ve olayın geçtiği dönemde hissederiz. Şahıslar çok doğal konuşurlar, şairin öznel duygularının, düşüncelerinin, fikirlerinin etkisinde kalmadan, kendi durumlarına uygun konuşmalardır bunlar. Doğru davranış budur! Abartılı türden genç Fransız romantiklerimizin elbette beğenilecek bir yanı yok. Onlardan okuduğum ne varsa, şiir, roman, tiyatro oyunu, hepsi de yazarın kişisel rengini taşıyordu, okuduğum yapıt bana onu bir Parislinin ya da bir Fransızın yazdığını unutturamadı; hatta başka ülkelerin konuları işlenmiş olsa bile Fransa'nın, Paris'in içinde kalınırdı, yaşanan günün arzularına, gereksinimlerine, çatışmalarına, heyecanlarına tamamen tutsak olunarak."</p>

  <p class="normal">"Béranger de," diye söze girmeyi denedim, "sadece büyük kentin durumlarını ve kendi iç dünyasını ifade etmiştir."</p>

  <p class="normal">"O da," diye karşılık verdi Goethe, "anlattıklarıyla ve iç dünyası ile değerli bir insan. Onda önemli bir şahsiyette olan her şey var. Béranger oldukça şanslı özelliklerle donatılmış biri, kendi içinde sağlam bir yapıya sahip, kendini tam olarak geliştirmiş, kendi ile tümüyle barışık biri. Hiç şu soruları sormamış kendine: ‘Şimdi moda ne? Ne başarılı olur? Ne hoşa gider? Taklit etmek için başkaları neler yapıyor?' diye sormaz. Okuyucu veya şu ya da bu partinin beklentisi nedir diye dert etmeden, kendi ruhunun özünden yola çıkmıştır. Tabii ki o da kaygı uyandıran birçok dönemde, halkın ruh halini, arzularını, gereksinimlerini dikkate almıştır; ama bu ona kendi iç dünyasının halkınki ile uyum içinde olduğunu fısıldayarak, onu kendi içinde daha sağlamlaştırmıştır, yoksa onun yüreğinde olmayan şeyleri ifade etmek gibi bir yola sürüklememiştir.</p>

  <p class="normal">Siz de biliyorsunuz, ben öyle politik şiir dostu değilim kesinlikle; ama Béranger'nin yazdığı gibi şiirler hoşuma gider. Onun yazdığı hiçbir şey uydurma değildir, salt düşlenmiş ya da düşlenen ilgiler değildir, boşa konuşmaz, hep en belirgin ve her zaman önemli konuları seçmiştir. Napoléon'a duyduğu sevgi dolu hayranlık ve onun zamanındaki büyük savaş kahramanlıklarını düşünmek gibi, hem de baskı altındaki Fransızlara bu anıların teselli olduğu bir dönemde; sonra din adamlarının hâkimiyetine ve cizvitlerle yaklaşmakta olan karanlığa karşı duyduğu nefret: Bunların hepsi, insanın tam onayını vermekten sakınamayacağı şeyler. Her seferinde çok ustalıklı bir anlatımı var! Söze dökmeden önce, içinde konuyu öyle törpülüyor, öyle pürüzlerinden arındırıyor ki! Sonra espri, zekâ, ironi, hiciv gibi, içtenlik, naiflik, güzellik gibi olgunlaşan her şey, onun tarafından her aşamada öyle zenginleştiriliyor ki! Şarkıları her zaman milyonlarca insan için mutluluk kaynağı olmuştur; çalışan sınıf için bile söylenmeye oldukça uygun şarkılardır, oysa bu şarkılar o kadar sıradan seviyenin üzerine çıkmıştır ki, halk bu güzel ruhlarla beraber olmaya alışmış, daha soylu ve daha iyi düşünme ihtiyacını hissetmiştir. Daha başka ne istenir? Bir şairde bundan başka övgüye değer ne olabilir?"</p>

  <p class="normal">"Kuşkusuz, mükemmel." diye karşılık verdim. "Onu yıllardır ne kadar sevdiğimi siz de biliyorsunuz; onunla ilgili olarak sizi dinlemenin beni ne kadar mutlu ettiğini tahmin edebilirsiniz. Hangi şarkılarını daha çok beğendiğimi söylemem gerekirse, onun aşk şiirlerini politik şiirlerinden daha çok beğeniyorum, politik şiirlerinde kurduğu özel bağlantılar ve anlatmak istediği şeyler benim için her zaman açık değil."</p>

  <p class="normal">"Bu sizinle ilgili bir şey," diye karşılık verdi Goethe, "onun politik şiirleri size göre değil; bir de Fransızlara sorun, o şiirlerde neyin güzel olduğunu size söyleyeceklerdir. Politik bir şiir her zaman için, olsa olsa tek bir ulusun propaganda aracı olarak, birçok durumda da belli bir partinin propaganda aracı olarak görülmelidir; ama şiir eğer iyiyse, o ulus veya o parti tarafından coşkuyla benimsenir. Politik bir şiir aynı zamanda belli bir dönemdeki durumun ürünü olarak görülmelidir, tabii ki o durum geçicidir ve şiir gelecekte kendini değerli kılan içerikten yoksun kalır. Béranger bu işi iyi başardı! Paris Fransa'dır. Onun büyük anavatanının bütün önemli olayları başkentte yoğunlaşır ve doğrusunu söylemek gerekirse orada yaşam bulur, orada yankı uyandırır. Politik şiirlerinin birçoğu da kesinlikle tek bir partinin salt propaganda aracı olmaktan uzaktır, daha çok mücadelesini verdiği konuları işler, büyük oranda şairin halkın sesi olarak görüldüğü milli çıkarları konu edinir. Bizde Almanya'da böyle bir şeyin olması olanaksızdır. Bizde kent yok, çok emin bir şekilde, Burası Almanya! diyebileceğimiz bir ülkemiz yok. Viyana'da olsak durum şöyle olur; burası Avusturya; Berlin'de olsak; burası Prusya. Çok değil, on altı yıl önce nihayet Fransızlardan kurtulmak istediğimizde Almanya her yer demekti. Politik bir şair burada her yerde var olabilirdi. Ama kimse ona gerek duymadı! Ulus genel çaresizliği ve aşağılanma duygusunu olağanüstü bir şey olarak algılamıştı. Şairin alevlendirebileceği heyecan uyandıran ateş, her yerde kendiliğinden tutuşmuştu. Yine de Arndt'ın, Körner'in ve Rückert'in kendince bir şeyler yapmış olduklarını yadsıyamam."</p>

  <p class="normal">Sözlerime özen göstermeden, "Siz o önemli dönemde elinize silah almadığınız ve şair olarak da kendinize düşeni yapmadığınız için suçlanmıştınız." dedim.</p>

  <p class="normal">"Bunları bırakalım, dostum!" diye karşılık verdi Goethe. "Bu ne istediğini bilmeyen saçma bir dünya, insanların istediği gibi konuşmasına izin vermek gerek. Nefret etmeden silahı elime alamazdım! Nefret duygusu besleyecek kadar da genç değildim! O olaylar ben yirmi yaşımdayken yaşansaydı, herhalde olayların uzağında kalmazdım; fakat olayların patlak verdiği zamanlar ben altmışlı yaşların ortalarındaydım.</p>

  <p class="normal">Ayrıca anavatana herkes aynı şekilde hizmet veremez, herkes Tanrı'nın ona bahşettiği şeylere göre en iyisini yapmaya çalışır. Yarım yüzyıl boyunca çalışıp çabaladım. Doğanın benim için günlük iş olarak belirlediği konularda, gece gündüz rahatımı düşünmeden, kendime dinlenme olanağı sunmadım, yapabildiğim kadar iyisi, yapabildiğim kadar fazlası olsun diye, hep çalıştım, araştırdım ve çaba gösterdim. Herkes kendisi ile ilgili olarak böyle bir şey söyleyebiliyorsa, başkalarının da yararınadır bu."</p>

  <p class="normal">"Aslında," diye karşılık verdim sakin sakin, "bu suçlama sizin lehinize olacaktır, bundan gurur duymalısınız. Bu şu anlama geliyor, dünyanın sizinle ilgili düşünceleri o kadar önemli ki, sizden, ulusunun kültürüne hiç kimsenin yapamadığı kadar katkıda bulunmuş birinden, her şeyi yapması beklenmiş!"</p>

  <p class="normal">"Aklımdan geçenleri söylemek istemiyorum." diye karşılık verdi Goethe. "Bu muhabbetin altında, bana karşı sizin düşündüğünüzden daha kötü bir niyet gizli. Bunda ben eski nefretin yeni bir biçimini görüyorum, beni bu nefretle yıllardır izliyorlar ve sinsi sinsi zayıf tarafımı yakalamaya çalışıyorlar. Birçoklarının gözüne diken gibi battığımı biliyorum, benden kurtulmak çok hoşlarına giderdi herhalde; yeteneğime söyleyecek laf bulamadıkları için, karakterimi karalamak istiyorlar. Onlara kalırsa, ben bazen kendini beğenmişim, bazen egoist, bazen genç yeteneklere karşı kıskançlık hisleriyle doluyum, bazen şehvete düşkün, bazen Hıristiyan değilim, son olarak da anavatanıma ve sevgili Almanlarıma karşı sevgi beslemiyorum. Siz uzun yıllardır beni yeterince tanıdınız ve bu söylenenlerin ne anlama geldiğini hissediyorsunuzdur. Yine de neler çektiğimi bilmek istiyorsanız, <span class="ideitalik">Xenien</span> başlıklı beyitlerimi okuyunuz, ara ara bana yaşamı zehir etmeye çalıştıklarını, benim verdiğim karşılıklardan gayet iyi anlarsınız.</p>

  <p class="normal">Bir Alman yazarı, bir Alman münzevisi! Evet dostum, benimle ilgili öğreneceğiniz şeyler bunlar. Yine de şikayet edemem; diğerlerinin başına gelenler daha iyi şeyler değildi, hatta birçoğunun daha kötü şeylere maruz kaldığı bile söylenebilir, İngiltere ve Fransa'da da durum bizden farklı değil. Molière de böyle şeylerden çok çekmedi mi, Rousseau ve Voltaire de aynı şekilde! Byron sivri dili yüzünden İngiltere'den sürüldü, erken ölümü onu gericilerden ve onların nefretinden kurtarmasaydı, sonunda dünyanın öbür ucuna kaçmak zorunda kalacaktı.</p>

  <p class="normal">Keşke düzeyli insanları rahat bırakmayan sadece dar görüşlü kitle olsa! Ama hayır, bir yetenek ve bir deha bir diğerinin peşine düşüyor! Platen Heine'yi, Heine Platen'i kızdırıyor, biri diğerini kötülemeye, biri diğerinden nefret edilmesini sağlamaya çalışıyor, oysa dünya barış içinde yaşamak ve çalışmak için yeterince büyük ve geniş, yine de herkesin kendisine yeterince güçlük çıkaracak, kendi yeteneğine karşı bir düşmanı var.</p>

  <p class="normal">Savaş şarkıları yazmak ve odanın içinde oturmak, tam da bana göre bir iş! Gece vakti öncü kuvvetlerin atlarının kişnemesinin duyulduğu kamptan dışarıya fırlamak: Benim de buna bayılmam gerekiyordu! Ama bu ne benim yaşamım, ne de benim ilgilendiğim bir şeydi, Theodor Körner'e uygundu böyle şeyler. Savaş şarkıları ona çok yakışıyordu. Benim gibi savaşçı olmayan, savaş bilincinden uzak birinde savaş şarkıları, insanın yüzünde çok kötü duran bir maske gibi olurdu.</p>

  <p class="normal">Şiirlerimde asla yapay bir tavır sergilemedim. Yaşamadığım, canımı yakmayan, bana zorluk çıkarmayan hiçbir şeyin şiirini yazıp söze dökmedim. Aşk şiirlerini de ancak âşık olduğum zaman yazdım. Nefret duygusu taşımadan nefretle ilgili şarkıları nasıl yazardım! Ayrıca aramızda kalsın, Fransızlardan kurtulduğumuzda Tanrı'ya şükrettim, ama ben onlardan nefret etmedim. Kültür ve barbarlık konusuna çok önem veren benim gibi birisi, dünyanın en kültürlü uluslarından biri olan ve sahip olduğu kültürün büyük bir bölümünü borçlu olduğu bir ulustan nasıl nefret edebilir!"</p>

  <p class="normal">"Ayrıca," diye devam etti Goethe, "başka uluslara düşman olmak kendine has bir konu. Kültürün en alt basamağında en güçlü ve en şiddetli bir biçimde karşınıza çıkar. Ama öyle bir basamak var ki, orada tümüyle ortadan kaybolur ve insan neredeyse tüm ulusların üstüne çıkar, sanki kendi başına gelmiş gibi komşu halkın mutluluğu ve acısı kendi mutluluğu ve acısı olur. Benim yapıma uygun olan bu kültür basamağı, altmış yaşıma gelmeden çok önce bu basamaktaki yerimi almıştım zaten."</p>

  <p class="sagbold">Pazartesi, 15 Mart 1830</p>

  <p class="normal">Akşam vakti Goethe'nin yanında bir saat kadar. Jena hakkında, üniversitenin çeşitli branşlarında gerçekleştirdiği düzenlemeler ve iyileştirme çalışmaları ile ilgili olarak birçok şeyden bahsetti. Eskiden eczacılık branşı içinde olabildiği kadar işlenmeye çalışılan kimya, botanik ve mineraloji dallarını ayrı birer bölüm haline getirmiş. Her şeyden önemlisi de tabiat bilimleri müzesi ve kütüphane için çok şey yapmış.</p>

  <p class="normal">Konu bunlardan açılmışken, bana bir kez daha büyük bir keyif ve zevkle, tıp fakültesinin sahibi olduğu ve elinden çıkarmak istemediği kütüphanenin bitişiğindeki salonu zor kullanarak nasıl işgal ettiğinin hikayesini anlattı.</p>

  <p class="normal">"Kütüphane," dedi, "çok kötü bir durumdaydı. Nemli ve küçük bir yerdi, uzun zamandır sahip olduğu hazineleri layıkıyla barındırmaya uygun bir yer değildi, hele de Büttner'in kitaplığının grandük tarafından satın alınıp on üç bin kitabın daha gelmesiyle, kitaplar yerlerde üst üste yığılmışlardı, söylediğim gibi, doğru düzgün yerleştirecek yer olmadığından. Bu yüzden biraz zor durumdaydım. Yeni bir bina yapılmalıydı, ama bunun için de kaynak yoktu, ayrıca yeni bir bina yapmak fikrinden tümüyle vazgeçmek de olasıydı, çünkü kütüphanenin bitişiğinde boş duran ve bütün ihtiyaçlarımızı en güzel şekilde karşılayacak, büyük bir salon vardı. Fakat bu salon kütüphanenin malı değildi, tıp fakültesinin kullanımındaydı, ara sıra konferanslar için kullanılıyordu. Bu salonu kütüphaneye devretmeleri için, tıp fakültesinin yöneticilerinden çok nazik bir ricada bulundum. Ama onlar durumu anlamak istemediler. Sonunda eğer konferanslarını yapmaları için onlara hemen yeni bir salon inşa ettirirsem, pes edecek gibi göründüler. Yeni bir yer inşa ettirmeye tamamen hazır olduğumu, ama inşaatın hemen yapılacağına dair söz veremeyeceğimi onlara bildirdim. Benim bu yanıtım beylere yeterli gelmemiş olmalı; çünkü ertesi gün birini gönderip anahtarı istettiğimde, şu cevabı aldım: Anahtar kayıp.</p>

  <p class="normal">O zaman işgal ederek içeriye girmekten başka yapacak bir şey kalmamıştı. Bir duvarcı getirtip, onu bitişik salonun duvarının önüne doğru sürükledim. ‘Bu duvar iki binayı ayırdığı için,' dedim, ‘herhalde kalındır, dostum. Bir kez dene bakalım, ne kadar kalın olduğunu görelim.' Duvarcı işe koyuldu, duvara beş ya da altı darbe indirmişti ki, sıva ve tuğlanın yıkılmasıyla oluşan delikten, salonun dekore edildiği, eski peruklarla saygın birkaç portre göründü. ‘Devam et dostum,' dedim, ‘hâlâ yeterince göremiyorum. Çekinme, kendi evindeymiş gibi davran.' Verdiğim bu dostça cesaret, duvarcıyı öyle canlandırdı ki, az sonra delik tam bir kapı vazifesi görecek büyüklüğe erişti, sonra kütüphane çalışanları salona girdiler, herkesin kolları, işgalin göstergesi olarak yere attığı kitaplarla doluydu. Banklar, sandalyeler, kürsüler bir anda görünmez oldu, benim sadık adamlarım öyle çabuk ve enerjik hareket ettiler ki, birkaç gün içinde tüm kitaplar, duvarlardaki raflarda çok güzel bir düzen içinde sıralanmış duruma geldi. Kısa bir süre sonra her zamanki kapıdan konferans vermek üzere salona giren tıp fakültesinin yetkilileri, bu kadar büyük ve beklenmedik bir değişim karşısında, çok şaşırmışlardı. Ne söyleyeceklerini bilemediler, seslerini çıkarmadan geri döndüler; ama hepsi bana karşı içten içe kin duydular. Yine de onlarla yalnız karşılaştığımda ya da onlardan birini veya diğerini çaya davet ettiğimde, bana karşı çok güler yüzlü ve yakın davrandılar. Bu serüvenin hikayesini grandüke anlattığımda, elbette her şey onun bilgisi ve onayı dahilinde gerçekleşmişti, çok eğlenmişti, sonraları olanlara çok güldük."</p>

  <p class="normal">Goethe bu anıları anlatırken çok keyifli ve mutluydu. "Evet dostum," diye devam etti, "iyi şeyler yapmak için, az zorluklar çekmedik. Daha sonra, kütüphanedeki büyük nem nedeniyle, bir işe yaramayan kentin eski surlarının zarar veren bölümünü yıktırmak ve ortadan kaldırmak istediğimde de daha güzel şeyler yaşamadım. Ricalarıma, geçerli nedenlerime, akılcı yaklaşımlarıma kimse kulak asmadı, sonunda burada da işgalci bir zihniyetle işe koyuldum. Kent yönetiminde bulunan kişiler, benim işçilerimi onların eski duvarlarında çalışır görünce, o zamanlar Dornburg'da oturan grandüke bir heyet gönderip, ulu grandükten, onların tarihi ve değerli surunu benim zor kullanarak yıkmamı bir emirle durdurması gibi ufak bir ricada bulunmuşlar. Ama gizliden gizliye bu adımı atmamı sağlayan grandük, çok bilgece bir tavır takınarak şöyle yanıt vermiş: ‘Ben Goethe'nin işlerine karışmam. Ne yapması gerektiğini bilir, ayrıca kendi sorunlarının üstesinden kendisi gelmeli. Eğer cesaretiniz varsa, ona gidin ve bunu kendiniz söyleyin!'"</p>

  <p class="normal">"Ama kimse gözüme görünmedi," diye ekledi Goethe gülerek, "bana engel oluşturan duvarı yıktırmaya devam ettim ve sonunda kütüphanemi nemden kurtardığım için mutlu oldum."</p>

  <p class="sagbold">Çarşamba, 17 Mart 1830&gt;*</p>

  <p class="normal">Akşam vakti Goethe'de birkaç saatçik. Grandüşesin isteği üzerine ona <span class="ideitalik">Gemma von Art</span>'ı<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-296" id="footnote-100-296-backlink">[296]</a></sup> geri getirdim, bu tiyatro oyunuyla ilgili aklımda kalan güzel şeyleri ona söyledim. "Buluş yönünden yeni ve her bakımdan yeteneğin damgasını taşıyan yapıtlar ortaya koyulunca," diye karşılık verdi, "mutlu oluyorum." Sonra kitabı elleri arasına alıp sırtına şöyle bir baktı ve şunları ekledi: "Ama oyun yazarlarının, yazıldıkları gibi oynanamayacak uzunlukta oyunlar yazdığını görmek, doğrusu çok hoşuma gitmiyor. Bu yetkinsizlik, böyle olmasa duyacağım keyfin yarısını alıp götürüyor. <span class="ideitalik">Gemma von Art</span>'ın çok kalın bir kitap olduğunu görüyorsunuz."</p>

  <p class="normal">"Schiller de," diye karşılık verdim, "aynı şeyi yaptı, yine de çok önemli bir oyun yazarı."</p>

  <p class="normal">"O da bu konuda mükemmel değildi." diye karşılık verdi Goethe. "Özellikle gençliğin zirvesinde yazdığı ilk oyunları bitmek bilmez. Bir türlü toparlayamadığı kadar derdi ve söyleyecek şeyi vardır. Sonraları bu hatasının bilincine vardığında, çok çaba sarf etti, öğrenip çalışarak bu durumun üstesinden gelmeye çalıştı, ama yapmak istediği şeyi tam anlamıyla başardı denemez. Konuyu gerektiği gibi toparlamak ve konuya karşı bir mesafe koyup tamamen gerekli noktalar üzerine yoğunlaşmak, elbette bir edebiyat devinin gücüne gerek duyar ve düşünüldüğünden daha zordur."</p>

  <p class="normal">Saray Danışmanı Riemer'in geldiği haber verildi ve o içeriye girdi. Goethe'nin o akşam Riemer'le beraber çalışmak istediğini bildiğimden, gitmek üzere ayağa kalktım. Ama Goethe kalmam için ricada bulundu, ben de memnuniyetle kabul ettim, bu sayede Goethe'nin coşkulu, esprili ve Mephistopheles havasındaki sohbetinin tanığı oldum.</p>

  <p class="normal">"Sömmering ölmüş," diye söze başladı Goethe, "daha yetmiş beş yaşında bile değildi. Bu adamların daha fazla dayanmaya cesaretleri yok! Ben bu konuda arkadaşım Bentham'ı takdir ederim, o fazlasıyla çılgın adamı; direnmeye devam ediyor, hem de benden birkaç hafta daha büyük olmasına rağmen."</p>

  <p class="normal">"Onun bir başka açıdan da size benzediği söylenebilir," diye karşılık verdim, "çünkü o da hâlâ gençliğin tüm aktivitesine sahip bir şekilde çalışıyor."</p>

  <p class="normal">"Olabilir," diye karşılık verdi Goethe, "ama biz bir zincirin birbirine zıt iki ucunda yer alırız: O yıkmak, bense korumak ve kurmak isterim. Onun yaşında bu kadar aşırı olmak, her tür çılgınlığın zirvesidir."</p>

  <p class="normal">"İki tür aşırılıktan söz edilmesi gerektiğini düşünüyorum." diye karşılık verdim, "Birincisi, geleceği kurmak içindir, diğeri ise bir devletin zayıf yönlerine ve yanlışlarına ışık tutup, şiddet gerektirmeyen yollara başvurmadan, iyiyi elde edeceği ümidini beslerken, önceden engelleri kaldırmak ister ve her şeyi yıkar. İngiltere'de doğmuş olsaydınız bu sonuncusu dikkatinizden kaçmazdı."</p>

  <p class="normal">"Beni ne olarak görüyorsunuz?" diye karşılık verdi, Mephistopheles'in davranış ve konuşma tarzını taklit eden Goethe. "İngiltere'de yolsuzlukla geçinen biri olsaydım, kötü davranışları araştırır, üstüne üstlük bir de açıklar, isimleri bildirir miydim? İngiltere'de doğsaydım, zengin bir dük ya da en güzeli yıllık otuz bin sterlin geliri olan bir piskopos olurdum."</p>

  <p class="normal">"Gerçekten hoş," diye karşılık verdim, "ama rastlantı sonucu büyük piyangoyu değil de boş numarayı çekseydiniz ne olurdu? O kadar çok sayıda boş numara var ki."</p>

  <p class="normal">"Dostum," diye karşılık verdi Goethe, "herkes büyük piyango için yaratılmamıştır. Boş numarayı çekecek kadar aptal olacağımı sanıyor musunuz? Her şeyden önce 39 maddelik<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-297" id="footnote-100-297-backlink">[297]</a></sup> bölüme sahip çıkardım, bu maddeler için her bakımdan mücadele verirdim, özellikle de benim için çok özel bir dikkat ve duygulu bir özveri konusu olabilecek 9. madde<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-298" id="footnote-100-298-backlink">[298]</a></sup> için. Hem şiir, hem düzyazı ile, yıllık otuz bin sterlin'i kaçırmamak için uzun zaman ve oldukça fazla ikiyüzlülük eder, yalanlar uydururdum. Bu yüksek konuma geldikten sonra da, durumumu korumak için hiçbir şeyi ihmal etmezdim. Özellikle bilgisizliğin doğurduğu geceyi daha da karartmak için elimden gelen her şeyi yapardım. Hatta benim parlak durumumun en utandırıcı yolsuzluklardan kaynaklandığını kimse anlamasın, kimse farkına varma cesaretini göstermesin diye, iyi ve budala kitlenin yüzüne güler, sevgili okul çocuklarının beyinlerini yıkatırdım!"</p>

  <p class="normal">"Söz konusu siz olunca, mükemmel yeteneğiniz sayesinde," diye karşılık verdim, "böyle bir seviyeye ulaşacağınız avuntusunu insan en azından düşünebilir. Ama İngiltere'de en aptal ve en yeteneksizler en güzel dünya servetlerinin keyfini sürüyorlar, bunu kendi sağladıkları katkılarla değil, himaye yoluyla, tesadüfen ya da aile sayesinde elde ediyorlar."</p>

  <p class="normal">"Aslında," diye karşılık verdi Goethe, "birinin dünyanın parlak servetlerini kendi sayesinde ya da miras yoluyla elde etmiş olması sonucu değiştirmez. Toprakları ilk kez işgal edenler, mutlaka diğerlerinin bilgisizliğinden ve zayıflığından faydalanmış dehalardır. Dünyada o kadar çok aptal ve deli insan var ki, onları tımarhanede aramaya hiç gerek yok. Benim tımarhanelere karşı olduğumu bilen rahmetli grandükün bir keresinde beni kandırıp kurnazlıkla bir tımarhaneye götürmek istemiş olduğu aklıma geldi şimdi. Ama ben işin kokusunu önceden almıştım, kilit altına aldıkları o delileri görmeye hiç ihtiyaç duymadığımı söyledim ona, hele ortalıkta serbestçe dolaşan bunca deli varken. ‘Eğer zorunluysa,' dedim, ‘Ekselanslarıyla cehenneme giderim, ama tımarhanelere değil.'</p>

  <p class="normal">39 maddeyi kendi tarzımda ele almak ve aptal kitleyi şaşkınlığa düşürmek benim için ne büyük zevk olur!"</p>

  <p class="normal">"Piskopos olmadan da bu zevki tadabilirsiniz." dedim.</p>

  <p class="normal">"Hayır," dedi Goethe, "rahatıma bakacağım; bu kadar yalan söylenmesi için, karşılığında iyi para kazanmak lazım. Piskopos başlığı ve yıllık otuz bin sterlin ümidi yoksa, bunu yapacağımı söyleyemem. Ayrıca bu türden bir deneme yaptım. On altı yaşında bir delikanlıyken Hz. İsa'nın cehennem yolculuğu ile ilgili bir kaside yazmıştım, bu kaside basıldı bile, ama herkes bilmez, ilk kez şu günlerde tekrar elime geçti. Şiir çok tutucu bir dünya görüşü ile yazılmış, cennete gitmem için muhteşem bir pasaport yerine geçecek, değil mi Riemer, siz o şiiri biliyorsunuz?"</p>

  <p class="normal">"Hayır, Ekselansları," diye karşılık verdi Riemer, "bilmiyorum. Ama benim buraya geldiğim ilk yıl ağır hasta olduğunuzu, hayale dalıp birdenbire bu konu ile ilgili ezberden güzel dizeler okuduğunuzu hatırlıyorum. Kuşkusuz bu dizeler, sizin ilk gençlik döneminde yazdığınız o şiirle ilgili anımsamalardı."</p>

  <p class="normal">"Büyük bir olasılıkla." dedi Goethe. "Benim de başımdan benzer bir olay geçmişti, yoksul sınıftan yaşlı bir adam ölüm döşeğindeydi, bir anda Yunanca en güzel özdeyişleri ezbere okumaya başladı. Bu adamın tek kelime Yunanca bilmediğini herkes çok iyi biliyordu, bu yüzden ‘Mucize, mucize!' diye bağırdılar; evet, akıllılar aptalların kolay kandırılabilirliğinden faydalanmışlardır hep, o yaşlı adamın gençliğinin ilk döneminde Yunanca özdeyişleri ezbere öğrenmek durumunda kaldığı hazin bir şekilde ortaya çıktı, hem de soylu bir ailenin oğluna örnek olup onu özendirsin diye öğrenmesi istenmişti bu sözlerin. Hiç anlamadan klasik Yunancayı gerçekten tam bir makine gibi öğrenmişti, elli yıldır öğrendiklerini aklından bile geçirmemişti, ta ki son hastalığı sırasında bu kelime yığını birdenbire uyanıp, söze dökülünceye kadar."</p>

  <p class="normal">Goethe sonra İngiltere'deki üst düzey ruhanilerin aldığı çok yüksek maaş konusuna aynı alaycı ve olumsuz ifadelerle yeniden değindi ve Derby<sup class="calibre3"><a href="../Text/YasamininSonYillarindaGoetheIleKonusmalar_split_036.html#footnote-100-299" id="footnote-100-299-backlink">[299]</a></sup> piskoposu Lord Bristol ile ilgili başından geçen bir macerayı anlattı.</p>

  <p class="normal">"Lord Bristol," dedi Goethe, "Jena'dan geçerken benimle tanışmak istemişti, bu nedenle onun bir akşam ziyaretine gitmiştim. Genellikle kaba davranışlar sergilemekten hoşlanan biriydi, ama birisi ona karşı kabalık ettiğinde çok uysallaşan biri. Sohbetimiz sırasında bana <span class="ideitalik">Werther</span> hakkında vaaz vermeye kalkıştı ve bu yapıtımla insanların intihar etmelerine yol açtığımı söyleyerek, vicdanımı yokladı. ‘<span class="ideitalik">Werther</span>, insanları demoralize eden, lanet bir kitap!' dedi. ‘Durun bakalım!' diye bağırdım. ‘Eğer siz zavallı <span class="ideitalik">Werther</span> için böyle konuşacaksanız, o zaman bir kalem oynatarak yüz bin insanı savaşa gönderen, onlardan seksen bini kendini öldürsün, birbirini öldürsün, yangın çıkarıp, önüne gelen her şeyi yağmalasın diye davetiye çıkaran dünyanın idareyi elinde tutan beyleri için ne buyuracaksınız? Böyle vahşetlerden sonra Tanrı'ya şükredip bir de üstüne ilahi okumaktan başka bir şey yapmazsınız! Ayrıca siz vaazlarınızdaki cehennem azabı korkularıyla cemaatinizin zayıf kişilikli bireylerinin akıllarını yitirmelerini sağlayıp, sonunda onları zavallı yaşamlarını tımarhanede tamamlayacak kadar ürkütürken veya bazı koyu dindarlarınız sayesinde, akılla savunulamayacak öğretileri insanı mahveden kuşku tohumları gibi Hıristiyan dinleyicilerinizin ruhuna ekerken, öyle ki sonunda o yarı kuvvetli yarı zayıf insanlar bir labirentte kendilerini kaybedip, ölümden başka çıkar yol bulamıyorlar, kendinize dönüp ne söylüyorsunuz, kendinize hangi cezayı veriyorsunuz? Şimdi de bir yazarın hesap vermesini, bir yapıtı lanetlemek istiyorsunuz, bu yapıt birkaç geri zekâlının yanlış değerlendirmesi yüzünden, geriye kalmış birazcık ışıklarını sonsuza dek söndürmekten daha iyi bir şey beceremeyecek olan en azından bir düzine aptal ve tembelden dünyayı kurtarmıştır! Ben, insanlığa gerçek bir hizmet sunduğumu ve sizin takdirlerinize hak kazandığımı zannediyordum, şimdi de gelmiş, siz diğerleri, siz rahipler, siz prensler, o kadar büyük ve şiddetli canilikler yapılmasına izin verirken, hiç de kötü olmayan bu ufak silahlı eylemi bana canilikmiş gibi göstermeye çalışıyorsunuz!'</p>

  <p class="normal">Bu final benim piskoposu oldukça etkiledi. Bir kuzu kadar yumuşadı, o andan itibaren bana sohbetimizin devamında büyük bir nezaket ve incelik gösterdi. Sonrasında onunla çok iyi bir akşam geçirdik. Çünkü bu kadar kabalaşabilen Lord Bristol, çeşitli konular hakkında fikir yürütebilecek kadar dünya çapında zeki bir insandı. Ayrılırken bana eşlik etti ve sonra papazından beni yola koymasını istedi. Onunla caddeye vardığımızda, bana şunları söyledi: ‘Bay von Goethe, ne kadar güzel konuştunuz, Lord sizi ne kadar beğendi, onun kalbine giden yolun sırrını siz çözdünüz! Daha nazik olup daha kararsız davransaydınız, bu ziyaretten şimdiki kadar memnun ayrılmayacağınız çok açıktı.</p>

  <p class="normal">"Siz <span class="ideitalik">Werther</span> yüzünden çok sıkıntıya düştünüz." dedim. "Lord Bristol ile olan maceranız, bana bu konu hakkında Napoléon ile yaptığınız görüşmeyi anımsattı. Talleyrand da yanınızda mıydı?"</p>

  <p class="normal">"O da vardı." diye karşılık verdi Goethe. "Napoléon'la ilgili olarak sızlanacağım bir şey olmadı. Bana sempati ile yaklaştı, konuyu büyük bir insandan beklendiği gibi ele aldı."</p>

  <p class="normal">Sohbet <span class="ideitalik">Werther</span>'den genellikle romanlara ve tiyatro oyunlarına, bu yapıtların halk üzerindeki moral bozan ve moral veren etkilerine kaydı. "Bir yapıt, her gün gözümüzün önünde cereyan etmeyen, ama kulaklarımızla duyduğumuz skandal yaratan olaylarla dolu yaşamdan daha ahlaka aykırı olursa," dedi Goethe, "bu iyi bir şey olmaz. Çocuklar söz konusu olduğunda bile, bir kitabın veya tiyatro oyununun etkilerinden hiç korkmamak gerekir. Söylediğim gibi günlük yaşam en etkili kitaptan daha öğreticidir."</p>

  <p class="normal">"Ama yine de," dedim, "çocukların yanında dikkatli olmak lazım, bilmelerinin uygun olmayacağı şeylerin yanlarında konuşulmaması gerekir."</p>

  <p class="normal">"Bu gerçekten övgüye değer," diye karşılık verdi Goethe, "ben de daha farklı davranmıyorum; ama bu özeni tamamen gereksiz buluyorum. Çocuklar da köpekler gibi her şeyi keşfedecek ve sezecek kadar hassas ve keskin koku alırlar, her şeyden önce de kötü şeylerin kokusunu. Şu ya da bu aile dostunun anne-babaları hakkında ne düşündüklerini gayet iyi bilirler, genellikle yalan söylemeyi bilmediklerinden, bizdeki iyi ve kötü tarafların dostlar arasında nasıl algılandığını anlamamız için, çocuklar mükemmel barometreler olarak bize hizmet verebilirler.</p>

  <p class="normal">Bir keresinde bir toplulukta benim hakkımda olumsuz şeyler söylenmiş, mesele benim için önemli olduğundan, darbenin ne taraftan geldiğini öğrenmem gerekiyordu. Burada herkes genel olarak bana karşı bir hoşnutsuzluk içindeydi; olan biteni düşünüyor, o nefret dolu sözlerin kim tarafından söylenmiş olabileceğini bulamıyordum. Birden bir ipucu yakaladım. Bir gün sokakta tanıdığım insanların çocuklarına rastladım, bana selam vermediler, oysa bana hep selam verirlerdi. Bu benim için yeterli oldu, bu izi takip ederek, kısa bir süre içinde onların sevgili anne-babalarının benim hakkımda kötü şeyler yaydıklarını öğrendim."</p>

  <p class="sagbold">Pazartesi, 29 Mart 1830*</p>

  <p class="normal">Akşam bir ara Goethe'deydim. Çok sakin, neşeli ve tatlı bir ruh hali içindeydi. Ben oraya gittiğimde yanında torunu Wolf ve yakın bayan arkadaşı Kontes Karoline Egloffstein vardı. Wolf sevgili dedesine eziyet etmekle meşguldü. Tepesine tırmanıyor, kâh bir omzuna kâh öbür omzuna oturuyordu. On yaşındaki erkek çocuğun ağırlığı, o yaşta biri için rahatsızlık verici olsa da, Goethe her şeye büyük bir sevgiyle katlanıyordu. "Ama, sevgili Wolf," dedi kontes, "dedeni bu kadar çok rahatsız etmemelisin! Senin ağırlığından yorgun düşecek." – "Bunda bir kötülük yok," diye karşılık verdi Wolf, "az sonra yatmaya gideceğiz, o zaman dedemin yorgunluğunu üzerinden atmaya vakti olacak." – "Görüyorsunuz," diye söze karıştı Goethe, "sevgi her zaman için pervasız bir yapıya sahiptir."</p>

  <p class="normal">Sohbet Campe'den ve onun çocuklarla ilgili yazılarından açıldı. "Ben Campe ile hayatımda iki kez karşılaştım. Kırk yıllık bir aradan sonra, onu son olarak Karlsbad'da gördüm. O zamanlar onu çok yaşlı, cılız, sert ve mesafeli bulmuştum. Yaşamı boyunca sadece çocuklar için yazmıştı; oysa ben çocuklar için hiçbir şey yazmadım, yirmi yaşındaki yetişkin çocuklar için bile. O da benden hoşlanan biri değildi. Gözüne batan bir diken gibi, tahammül edemediği biriydim, benimle karşılaşmamak için elinden geleni yaptı. Fakat talih bir gün beni hiç beklenmedik bir şekilde onun karşısına çıkardı, birkaç şey söylemek zorunda kaldığı bir durumdu. ‘Ben,' dedi ‘yaptığınız işlere karşı büyük saygı duyuyorum! Çeşitli konularda şaşırtıcı ölçüde önemli bir konuma geldiniz. Ama bunların beni hiç ilgilendirmeyen, başka insanların çok önemseyip, benim hiç değer vermediğim şeyler olduğunu biliyorsunuz. Bu kulağa biraz kaba gelen açık sözlülüğü hiç de canımı sıkmadı, ben de ona birkaç nazik sözle karşılık verdim. Ayrıca ben aslında Campe'ye çok değer veririm. Çocuklar için inanılmaz hizmetlerde bulundu; o onların haz kaynağı, daha doğrusu onların sözcüsü. Ancak sadece yazmak gibi bir akılsızlıkla yetinmeyip, bir de çocuklar için hazırlanan toplu yapıtlarına dahil ettiği, oldukça korkunç, iki ya da üç hikayesinden dolayı biraz cezalandırılmasını isterim doğrusu. Çocukların neşeli, taze, masum hayallerini, hiç gereği yokken böyle vahşet izlenimleriyle karartmanın ne âlemi var!"</p>

  <p class="sagbold">Pazartesi, 5 Nisan 1830</p>

  <p class="normal">Goethe'nin gözlük sevmediği bilinir.</p>

  <p class="normal">"Bu benim garip bir huyum," demiştir bana birçok kez çeşitli vesilelerle, "ama bir türlü üstesinden gelemiyorum. Yabancı biri, burnunun üstünde gözlüğüyle bana doğru yaklaşırken, bir türlü bastıramadığım bir can sıkıntısı alıyor beni. O kadar rahatsız oluyorum ki, o anda keyfim büyük ölçüde kaçıyor, düşüncelerim çok etkileniyor bundan, içimden geçenleri doğal akışı içinde özgür bir biçimde ifade etmem olanaksızlaşıyor. Sevimsiz biri ile karşı karşıya olduğum izlenimine kapılıyorum, aşağı yukarı şöyle, sanki yabancı biri daha bana merhaba derken, ağzından kaba bir söz çıkmış gibi geliyor bana. Gözlüklerin bana sevimsiz gelmesi ile ilgili duygumu, yıllardır bastırmaya çalıştıkça, bu duygu daha da güçlendi. Gözlüklü yabancı biri gelirken, hemen aklımdan şu geçiyor: O senin son çıkan şiirlerini okumadı, bu da onun açısından pek olumlu bir şey değil; ya da: O şiirlerini okudu, senin bu garip huyunu biliyor, yine de gözlük takmakta ısrar ediyor, tabii ki bu daha kötüsü. Gözlüğün beni rahatsız etmediği tek insan Zelter; başka herkeste benim için can sıkıcı bir şey. Sanki yabancılara incelenmesi gereken bir nesneymişim gibi, silahlanmış bakışlarıyla benim en gizli sırlarımı öğreneceklermiş, yaşlı yüzümdeki her kırışığı bulacaklarmış gibi geliyor bana. Onlar benimle tanışmaya çalışırken, kendi olumsuzluklarını bana ait kılıp, beni engelleyerek, aramızdaki her tür olası eşitliği bozuyorlar. Karşılıklı konuşurken gözüne bakamadığım, gözümü kamaştıran bir çift camla ruhunun aynasını saklayan insanı ben ne yapayım!"</p>

  <p class="normal">"Gözlük takmanın insanı kibirli yaptığını söylemişti biri," diye karşılık verdim, "gözlük onları, kendi fiziksel yapılarının olanakları üzerine çıkan, duyu açısından mükemmel bir konuma getiriyor, son olarak da bu yapay fazlalık kendilerinden kaynaklanan bir güçmüş gibi bir hisse kapılıp, yanılgıya düşüyorlar."</p>

  <p class="normal">"Sözleriniz çok ilginç," diye karşılık verdi Goethe, "bunları bir doğa araştırmacısı söylemiş gibi. Buna rağmen iyice düşünüldüğünde pek mantıklı değil. Çünkü gerçekten böyle olsaydı, bütün görme özürlüler alçakgönüllü insanlar olurlardı, buna karşın gözleri çok iyi görenler de kendini beğenmiş. Ama bu hiç de böyle değil; ruhsal ve fiziksel açıdan doğuştan tamamen sağlıklı insanların genellikle çok alçakgönüllü insanlar olduklarını, oysa özellikle ruhsal yönden sorunlu olanların kendilerini fazlasıyla bir şey sandıklarını görüyoruz. Büyük ölçüde yetersiz kişiliğe sahip insanlara, kendini beğenmişlik ve kibir duygusu, denge ve tamamlayıcılık açısından doğa tarafından uzlaştırıcı unsur olarak verilmiş gibi görünüyor.</p>

  <p class="normal">Ayrıca alçakgönüllülük ve kibir, bedenle fazla ilgisi olmayan etik konular olarak fazlasıyla ruhsal yapıyla ilgilidir. Kibir, kendini beğenmişlerde ve zekâsı pek parlak olmayan insanlarda görülür; parlak zekâlı, yetenekli insanlarda görülmez. Böylelerinde olsa olsa güçlerinden gelen mutluluk duygusu vardır; bu güç gerçekten varsa, bu herhangi bir duygu olabilir, ama asla kibir değil."</p>

  <p class="normal">Başka konulardan da konuştuk, son olarak sohbet <span class="ideitalik">Chaos</span>'tan açıldı, bu Bayan von Goethe tarafından yönetilen, Weimar'da çıkarılan bir dergi, bu dergiye sadece buralı bayların ve bayanların değil, aynı zamanda burada oturan genç İngilizlerin, Fransızların ve başka yabancıların da katkıda bulunması muhteşem, hemen hemen her sayı neredeyse bilinen tüm Avrupa dillerinin bir karışımını sunuyor.</p>

  <p class="normal">"Gelinimin yaptığı çok hoş bir şey," dedi Goethe, "takdir edilmeli ve çok özgün bir dergi çıkardığı ve grubumuzun her bir üyesini teşvik etmeyi bildiği için ona teşekkür edilmeli, dergi yakında bir yılını dolduruyor. Elbette amatörce bir eğlence, bu dergiden çok önemli ve zamana yayılan bir şey çıkmayacağını biliyorum; yine de güzel ve bir anlamda bizim şimdiki Weimar seçkinlerinin kültür düzeylerini gösteren bir ayna. En önemlisi de, genellikle ne yapacağını bilmeyen genç bay ve bayanlarımıza bir uğraş edindirmesi; bu sayede ortak bir düşünceye sahip oluyorlar, konuşmalarında ve sohbetlerinde konu kıtlığı çekmiyorlar, bu dergi onları bir şeye yaramayan, içi boş gevezeliklerden koruyor. Her sayıyı taze taze, baskıdan çıkar çıkmaz okuyorum, genel olarak karşıma henüz aptalca bir yazı çıkmadığını, ara ara gerçekten hoş yazılara rastladığımı söyleyebilirim. Örneğin Bayan von Bechtolsheim'ın grandüşesin annesinin ölümü üzerine yazdığı elejide karşı çıkacağınız bir yan var mı? Şiir güzel değil mi? Genç hanım ve beylerimizin geneli ve bu şiir için söylenecek tek şey şu olabilir; sağlıklı ağaçlarını hemen asalak sürgünlerle donatıyorlar, bir türlü gemleyemedikleri, nerede son verirlerse iyi olacağını bilemedikleri, ne olduğunu bilmedikleri bir sürü duygu ve düşünce ile dolduruyorlar şiirlerini. Bu Bayan von Bechtolsheim'ın da başına gelmiş. Bir uyağı bozmamak için, araya başka bir dize sokuşturmuş, bu dize şiiri çok olumsuz yönde etkilemiş, hatta şiiri mahvetmiş. Ben bu hatayı elyazmasında gördüm ve iş işten geçmeden dizeyi çıkarabildim. İnsanın neyi çıkaracağını bilmesi için çok deneyimli biri olması gerekiyor. Schiller bu konuda çok iyiydi. Onu bir keresinde <span class="ideitalik">Musenalmanach</span>'ta basılsın diye yirmi iki kıtalık muhteşem bir şiiri yedi kıtaya indirdiğini gördüm, hem de şiir bu korkunç operasyon yüzünden hiçbir kayba uğramadı, hatta bu yedi kıtanın o yirmi iki kıtanın en güzel, en etkili düşüncelerini içerdiği bile söylenebilir."</p>

  <p class="sagbold">Pazartesi, 19 Nisan 1830*</p>

  <p class="normal">Goethe bana bugün ona gelen iki Rusun ziyaretinden bahsetti. "Genel olarak gerçekten sevimli insanlardı," dedi, "ama biri bana o kadar da sempatik gelmedi, ziyaret boyunca ağzından tek sözcük çıkmadı. Hiçbir şey demeden, eğilip selam vererek içeriye girdi, dudaklarını bir an olsun aralamadı, yarım saat sonra yine hiçbir şey demeden, eğilip selam vererek ayrılıp gitti. Sırf beni görüp izlemeye gelmiş gibi bir hali vardı. Onların karşısında otururken bir an olsun bakışlarını benden ayırmadı. Canımı sıktı bu; bu yüzden o anda aklıma gelen olur olmaz her şeyi anlatmaya başladım. Galiba Kuzey Amerika'daki Birleşik Devletler'i konu olarak seçmiştim, konuyu çok basit bir şekilde ele alıp hiç düşünüp taşınmadan bildiğim bilmediğim ne varsa söyledim. Fakat bu durum her iki yabancının hoşuna gitmiş olmalı ki, ayrılırken hiç de memnun olmamış gibi bir halleri yoktu."</p>

  <p class="sagbold">Perşembe, 22 Nisan 1830*</p>

  <p class="normal">Goethe'de yemekte. Bayan von Goethe de vardı ve gayet heyecanlı bir şekilde sohbet edildi; ama aklımda pek bir şey kalmadı.</p>

  <p class="normal">Yemek sırasında, Weimar'a yolu düşmüş bir yabancının geldiği haber verildi, Weimar'da kalmak için vaktinin olmadığı ve yarın sabah tekrar yola çıkacağı söylendi. Goethe, bugün kimseyi görecek durumda olamadığı için üzgün olduğunun söylenmesini istedi; "Yarın öğlen belki." dedi. "Bu kadarını anlamıştır sanırım." diye gülümseyerek ekledi, ama aynı anda, gelininin bahsettiği genç Henning'in ziyaretini yemekten sonra beklediğine dair gelinine söz verdi, hem de sırf annesininkilere çok benzeyen onun kahverengi gözlerinin hatırı için.</p>

  <p class="sagbold">Çarşamba, 12 Mayıs 1830*</p>

  <p class="normal">Goethe'nin penceresinin önünde bronzdan yapılmış küçük bir Hz. Musa heykeli vardı, Michelangelo'nun meşhur heykelinin kopyasıydı. Kolları bana bedeninin diğer bölümlerine göre çok uzun ve çok yapılı geldi, bu düşüncemi Goethe'ye açıkça söyledim.</p>

  <p class="normal">"Ama on emrin yazılı olduğu iki ağır levha söz konusu olan!" dedi heyecanla, "Onları taşımanın kolay bir şey olduğunu mu sanıyorsunuz? Ayrıca çok sayıda Yahudiyi idare eden ve dizginleyen Hz. Musa'nın kolları öyle herkesinki gibi olabilir miydi?"</p>

  <p class="normal">Goethe bunları söyleyerek güldü, ben de acaba söylediklerinde gerçeklik payı var mı, yoksa sanatçıyı savunsun diye şaka mı yapıyor pek çıkaramadım.</p>

  <p class="sagbold">Pazartesi, 2 Ağustos 1830*</p>

  <p class="normal">Başlayan Temmuz Devrimi ile ilgili haberler bugün Weimar'a ulaştı ve büyük bir heyecan yarattı. Ben öğleden sonra bir ara Goethe'ye gittim. "Ee," dedi bana doğru, "bu büyük olayla ilgili olarak ne düşünüyorsunuz? Volkan patladı; her taraf yangın yeri, çok sürmez kapalı kapılar ardında bir görüşme yapılır!"</p>

  <p class="normal">"Korkunç bir olay!" diye karşılık verdim. "Bilinen olaylardan ve böyle bir bakanlıktan, şimdiye kadar başta olan kraliyet ailesinin sürgüne gönderilmesiyle sonuçlanacak bir karardan başka ne beklenebilir."</p>

  <p class="normal">"Biz birbirimizin dilini anlamıyoruz galiba, dostum." diye karşılık verdi Goethe. "Ben o insanlardan bahsetmiyorum; ben tamamen farklı bir şeyden söz ediyorum! Ben akademide birden ortaya çıkan herkesin katıldığı ayaklanmadan, Cuvier ve Geoffroy de Saint-Hillaire arasındaki bilim açısından oldukça önemli kavgadan bahsediyorum!"</p>

  <p class="normal">Goethe'nin sözleri benim için o kadar beklenmedikti ki, ne söyleyeceğimi bilemedim, birkaç dakika boyunca düşüncelerimin durduğunu hissettim.</p>

  <p class="normal">"Mesele çok önemli," diye devam etti Goethe, "19 Temmuz oturumunun haberini aldığımda neler hissettiğimi bilemezsiniz. Biz Geoffroy de Saint-Hilaire cephesinde uzun zaman için güçlü bir müttefike sahibiz. Ama ben aynı zamanda buna, Fransız bilim dünyasının katılımının ne kadar çok olduğunu da görüyorum, korkunç politik huzursuzluğa rağmen 19 Temmuz toplantısı yine de tıka basa dolu bir binada gerçekleşti. En güzeli de, Fransa'da Geoffroy tarafından uygulamaya koyulan, doğanın tümdengelim yöntemi ile incelenmesinin şimdi artık geri dönüşünün olmaması. Mesele, akademide özgürce yapılan tartışmalar sayesinde, hem de büyük bir dinleyici kitlesinin önünde şimdi herkese duyuruldu, olay artık gizli komisyonlara havale edilip, kapalı kapılar ardında halledilip, baskı altına alınamayacak. Şu andan itibaren Fransa'da da doğa araştırmalarında akıl egemen olacaktır, madde üzerinde akıl hâkimiyet kuracaktır. Tanrı'nın gizem dolu atölyesine, önemli yaratılış ilkelerine göz atılacaktır! Eğer biz, analitik yolla sadece tek tek maddi kısımları ile ilgilenip, her bir kısma yön veren ve her sapmayı kendi içindeki yasayla dizginleyen veya onaylayan ruhun soluğunu hissetmeyeceksek, doğa ile bütün ilişkilerin ne anlamı olur ki!</p>

  <p class="normal">Elli yıl bu önemli konuda uğraş verdim; başlangıçta yalnızdım, sonra destek gördüm, en sonunda da düşünce yakınlığı olan insanlar tarafından aşıldığımı gördüğüme çok sevindim. Ara kemikler hakkındaki ilk saptamamı Peter Campe'ye gönderdiğimde, hiç önemsenmemek beni içten içe çok üzmüştü. Yakın dost olduktan sonra benim tarafıma geçmesine rağmen, Blumenbach'la da daha farklı şeyler yaşamadım. Ama sonra Sömmering, Oken, D'Alton, Carus gibi başka mükemmel insanlarla aynı düşünceleri paylaştım. Şimdi Geoffroy de Saint-Hilaire belirgin olarak bizim tarafımızda, onunla birlikte bütün önemli öğrencileri ve Fransa hayranları da. Bu olay benim için inanılmayacak kadar değerli, tüm yaşamımı adadığım ve öncelikle benim başarım sayılabilecek konunun, nihayet her yerde elde ettiği zafer haklı olarak beni sevindiriyor."</p>

  <p class="sagbold">Cumartesi, 21 Ağustos 1830*</p>

  <p class="normal">Goethe'ye, ümit veren genç bir adamdan bahsettim. Onun için bir şeyler yapacağına söz verdi, ama yine de ona destek verecekmiş gibi bir hali yoktu.</p>

  <p class="normal">"Benim gibi," dedi, "bütün yaşamı boyunca hem değerli zamanını, hem de parasını genç yetenekleri desteklemek için harcamış birinde, bu yetenekler başlangıçta büyük ümitler vermiş, ama sonuçta hiçbir şey olamamışsa, bu yolda bir şeyler yapma coşkusu ve keyfi gittikçe azalıyor. Artık sanatçıları korumak ve benim rolümü üstlenmek sizin gibi gençlere düşer."</p>

  <p class="normal">Goethe'nin bu sözlerindeki gençlerin hayal kırıklığı yaratan vaatlerini, iki misli çiçek açmış, ama meyve vermemiş ağaçlara benzettim.</p>

  <p class="sagbold">Çarşamba, 13 Ekim 1830*</p>

  <p class="normal">Goethe bana, ezberlenmek üzere düzenlenmiş, Latince ve Almanca birçok bitki isminin yazılı olduğu listeler gösterdi. Eskiden böyle listelerle duvarlarının kaplı olduğu bir odasının olduğunu, duvarların önünde aşağı yukarı dolaşarak çalıştığını ve isimleri ezberlediğini anlattı bana. "Çok üzgünüm," dedi, "sonraları duvarların beyaza boyanmasından dolayı. Uzun yıllar boyunca yazılmış çalışmalarımın kronolojik notlarının yazılı olduğu ve en yeni şeyleri kaydettiğim bir başka odam daha vardı. O oda da badanalandı, ona da en az öbürü kadar üzülüyorum, tam da şimdi çok işime yarardı doğrusu."</p>

  <p class="sagbold">Çarşamba, 20 Ekim 1830*</p>

  <p class="normal">Grandüşesin görevlendirmesiyle, prensin üyesi olduğu buradaki okçuluk derneğine, grandüşesin hediye edeceği armalı gümüş bir tabela için, ayrıntıları görüşmek üzere bir saat kadar Goethe'deydim.</p>

  <p class="normal">Az sonra sohbet başka konulardan açıldı, Goethe benden Saint-Simoncularla ilgili fikrimi söylememi rica etti.</p>

  <p class="normal">"Onların öğretisinin esasına göre," diye karşılık verdim, "herkes herkesin mutluluğu için çalışmalıdır, bu da insanın kendi mutluluğunun vazgeçilmez koşuludur."</p>

  <p class="normal">"Ben herkesin kendisi ile işe başlaması gerektiğini düşünürüm," diye karşılık verdi Goethe, "öncelikle kendi mutlu olmaya bakmalı insan, bundan da zaten herkesin eksiksiz mutluluğu ortaya çıkar. Ayrıca o öğreti bana hiç pratik ve uygulanabilirmiş gibi gelmiyor. Tüm insanlara, tüm deneyimlere ve binlerce yılın olaylarının tüm akışına aykırı bir şey. Eğer herkes birey olarak kendi sorumluluğunu yerine getirir, önündeki işi dürüstçe mükemmel bir şekilde yaparsa, herkesin mutlu olması sağlanmış olur. Ben mesleğimde yazar olarak hiç şu soruları sormadım kendime: Büyük kitle ne ister, herkese nasıl faydalı olabilirim? Ben her zaman daha anlayışlı ve daha iyi olmaya, kendi kişiliğimin özünü değerli kılmaya, iyi ve gerçek olarak gördüğüm ne varsa hep ifade etmeye çalıştım. Elbette bunun geniş bir çevrede etkili ve faydalı olduğunu inkâr edemem; ama hedefim bu değildi, aksine doğal güçlerin tüm etkileriyle gerçekleşen kaçınılmaz sonuçtu. Yazar olarak büyük kitlenin arzularını kendime hedef edinseydim ve bu arzuları yerine getirmeye çalışsaydım, rahmetli Kotzebue'nin yaptığı gibi onlara masallar uydurup benim tarafımı tutmalarını sağlamam gerekirdi."</p>

  <p class="normal">"Bunda karşı çıkılacak bir şey yok." diye karşılık verdim. "Ama sadece tek bireyin mutluluğu değil, aynı zamanda yurttaş ve büyük çoğunluğun üyesi olarak tadına varacağım mutluluklar da vardır. Bir halk için en olanaklı mutluluğu yakalamayı bir insan ilke edinmezse, o zaman yasa koyucular hangi esastan hareket edebilirler ki!"</p>

  <p class="normal">"İşi oralara vardırdınız mı," diye karşılık verdi Goethe, "elbette benim söyleyecek bir şeyim yok. Bu durumda zaten çok az sayıda insan istisna olarak sizin ilkenizden faydalanacaktır. Bu prensler ve yasa koyucular için bir reçete olabilir; her ne kadar kanunların, kitlenin mutluluğunu sağlamak iddiasında bulunmak yerine, mutsuzlukları gidermek için daha çok çaba harcaması gerektiğini düşünüyor olsam da."</p>

  <p class="normal">"Her ikisi de," diye karşılık verdim, "bir kapıya çıkıyor sayılır. Örneğin kötü yollar bana en büyük dertmiş gibi gelir. Eğer bir prens ülkesinin en ücra köyüne kadar güzel yollar yaptırırsa, sadece büyük bir sıkıntı ortadan kalkmakla kalmaz, aynı zamanda halkını çok mutlu etmiş olur. Bir de yavaş çalışan hukuk sistemi büyük bir felakettir. Fakat bir prens eğer halkının şikayetlerini dinleyerek yapacağı düzenlemelerle, hızlı çalışan bir adalet sistemi getirirse, büyük bir sıkıntı bertaraf edilmiş olmakla kalmaz, aynı zamanda yine büyük bir mutluluk yakalanmış olur."</p>

  <p class="normal">"Ben size bu konuyla ilgili çok başka şeyler söylemek isterdim. Ama insanlara güçlerini daha da geliştirecekleri bir şeyler kalsın diye bazı olumsuz şeylerin adını koymayalım. Bu durumla ilgili olarak benim ana ilkem şudur: Baba eviyle, esnaf müşterisiyle, din adamları karşılıklı sevgi ile ilgilensin, polis de huzuru bozmasın."</p>
</body>
</html>
