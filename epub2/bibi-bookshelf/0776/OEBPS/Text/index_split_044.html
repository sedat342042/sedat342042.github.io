<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_4" id="toc_id_44">KIRK ÜÇÜNCÜ BÖLÜM</h1>

  <p class="block_5">Hunt saat beşte huzursuz ve yorgun olarak uyandı. Duş alıp tıraş olduktan sonra ufak evin içinde gezinirken oğlunun&nbsp;odasının önünde durup içeriden gelen derin ve düzenli nefes alışı dinledi. Kötü bir gün geçirecekti. Bunu her kasında, her kemiğinde hissediyordu. Bugünün iyi bitmesi için&nbsp;mucize gerekeceğini düşündü.</p>

  <p class="block_5">Aşağı katta mutfak fazla sıcaktı ve viski kokuyordu. Hunt nadiren içerdi. Şimdiyse akşamdan kalmaydı ve kendi&nbsp;kendini hayal kırıklığına uğratmıştı.</p>

  <p class="block_5">Yoakum’u siktir et.</p>

  <p class="block_5">Telefon görüşmesini siktir et.</p>

  <p class="block_5">Ama bu adil değildi. Ne kadar duymaktan nefret etse de, adam haklıydı. Holloway’in ofisine girerken&nbsp;asansörden adımını attığı anda gidişatı belirlemiş oldu.&nbsp;Meechum’un ölümü kendi suçuydu. Tetiği çekip çekmemesi fark etmezdi.</p>

  <p class="block_5">Hunt perdeyi çekip dışarıya baktı. Yıldızlar parlamıyordu fakat yağmur yağacakmış gibi de durmuyordu. Adli tıp uzmanları bir iki saate olay yerine giderdi. Son cesetleri de&nbsp;bugün çıkartırlardı. İçlerinden biri Alyssa olabilirdi. Belki de olmazdı. Belki de Johnny ortaya çıkardı. Yine aynı soru...</p>

  <p class="block_5">Neredesin, Johnny?</p>

  <p class="block_5">Hunt camı açıp soğuk havanın ellerine ve parmaklarına dolanmasına izin verdi. Nemli hava yüzünü okşayınca bir&nbsp;an için tamamen uyandı. Islak çimlere, ayna gibi görünen&nbsp;sığ su birikintilerine bir kere daha baktı. Sonra kahve yaptı&nbsp;ve güneşin doğmasını bekledi.</p>

  <p class="block_5">Evden ayrıldığında oğlu hâlâ uyuyordu.</p>

  <p class="block_5">Kara ağaçların arasında ise soluk bir sis toplanıyordu.</p>

  <p class="block_5">Şef toplantıyı saat dokuza ayarlamıştı - ki bu polisler için geç bir saatti - fakat Hunt o kadar beklememişti. Ana&nbsp;caddede aracıyla ilerleyip polis merkezine döndüğünde güneş hâlâ adliye sarayının arkasındaydı. Kaldırım kenarı haber araçlarıyla dolmuştu bile. Kameramanlar ekipmanlarını&nbsp;hazırlıyor, spikerler ise makyajlarını kontrol ediyordu. Polisin yakında işe koyulacağını biliyorlardı. Kasabanın dışında, kara ormanın derinliklerindeki çamurlu toprağın içinde&nbsp;bulunan cesetleri çıkarmak için hareket edeceklerdi.</p>

  <p class="block_5">Hikaye iyice büyüyecekti.</p>

  <p class="block_5">Bu, fırsatlarla dolu bir gün olacaktı.</p>

  <p class="block_5">Hunt bloğu dolaşıp arka taraftaki ufak otoparka gitti. Saat daha yedi olmamıştı fakat Yoakum orada bekliyordu. Otoparkın güney ucundaki beton bariyerin kenarına oturmuştu.&nbsp;Sırtını tel örgü çite verdiği için teller geriye doğru eğilmişti.&nbsp;Arkasında ise dışarıda çalışmaktan yıpranmış ciltleri olan,&nbsp;baret giymiş adamlar kahve içiyor ve hazır bisküvilerini yiyorlardı. Dozerler ve vinçler ise toprağı donmuş gibi gösteren donuk gri ışık altında boş ve ıslak olarak duruyordu.</p>

  <p class="block_5">Nehir taşabilir, diye düşündü Hunt. Belki de ofis binalarını su basar. Muhtemelen de Holloway’in binasını basar... Gün&nbsp;olur devran döner...</p>

  <p class="block_5">Yoakum bitkin görünüyordu. Tıraş olmamıştı ve ağzının kenarında bir sigara vardı. Hunt yavaş yavaş ısınan havada&nbsp;aralarındaki son otuz metreyi adımlarken Yoakum sigarasından bir nefes daha alıp izmariti çitin diğer tarafına fırlattı.</p>

  <p class="block_5">“Günaydın, John.” Hunt tarafsız davranıyordu ve gardını almıştı. Arkadaşlıkları anlayışa dayanıyordu ve aralarındaki bu anlaşmazlık, dokunulmamış topraklardı.</p>

  <p class="block_5">“Clyde.” Yoakum paketten bir sigara daha çıkartıp parmakları arasına aldı. Sigarayı hemen yakmadığı gibi&nbsp;Hunt’ın yüzüne bakmakta da sıkıntı çekiyordu. Polis merkezinin çatısına baktıktan sonra Meechum’un evine giderken bulaşan çamurun izlerini taşıyan ayakkabılarına baktı.</p>

  <p class="block_5">Hunt bekledi.</p>

  <p class="block_5">“Dün gece dediklerim,” diye söze başladı Yoakum. “Sarhoştum. Haksızlık ettim.”</p>

  <p class="block_5">Hunt yüzünün şeklini değiştirmedi. “Bu kadar mı?”</p>

  <p class="block_5">Yoakum sigarayı yaktı. “Kendimde değildim.”</p>

  <p class="block_5">Çelik gibi gözler. Şüphe. Hunt hiçbir şey söylemedi. Konuyu değiştiren Yoakum oldu. “Şunu gördün mü?” Oturduğu bariyerin kenarından gazete tomarı çıkarttı.</p>

  <p class="block_5">“Kötü mü?</p>

  <p class="block_5">Yoakum omuz silkip gazeteleri uzattı. Hunt hepsine göz gezdirdi. Merak uyandırıcı başlıklar atılmıştı. Adli tıp aracını, derin ve gizli ormanla aynı fotoğraf karesine almışlardı. Açılan geniş çifte kapıdan ufak ceset torbaları araca yükleniyordu. Muhabirler ceset sayısı hakkında spekülasyon&nbsp;yapıyor, polisin beceriksiz olduğunu ima ediyorlardı. İsmi&nbsp;belirsiz bir polis tarafından vurularak öldürülen güvenlik&nbsp;görevlisinden bahsediyor, Tiffany Shore’un kurtuluşunun&nbsp;üzerinden geçip her biri aynı soruyu soruyordu: Johnny&nbsp;Merrimon nerede?</p>

  <p class="block_5">“Her yerde Johnny’i aradığımızı biliyorlar.” Hunt başını iki yana salladı.</p>

  <p class="block_5">“Velet kahrolası bir kahraman.”</p>

  <p class="block_5">Yoakum’un sesinde bir tını vardı. Hunt buna acının mı yoksa akşamdan kalma olmasının mı sebep olduğunu anlayamadı. “Çocuk kayıp.”</p>

  <p class="block_5">“Kötü bir şey kastetmedim.” Yoakum gazeteleri işaret etti. “Bizi aptal gibi gösteriyorlar.”</p>

  <p class="block_5">“Mesleki tehlike.”</p>

  <p class="block_5">“Hadi oradan.”</p>

  <p class="block_5">“Şimdiden yerlerini almışlar. Bir düzine haber aracı. Onları gördün mü?”</p>

  <p class="block_5">“Ellerine ismim henüz geçmedi.” Meechum’u vurmasından bahsediyordu. “Para versen ön kapıdan binaya girmem.”</p>

  <p class="block_5">Hunt onu suçlamıyordu. Hikaye büyüyecekti ve bu süreçte de Yoakum’u çiğneyip atacaklardı. “Yakında ismin ellerine geçer.”</p>

  <p class="block_5">Yoakum başıyla onaylayıp polis merkezinin nemli arka duvarına baktı. “Hadi şu işi bitirelim.”</p>

  <p class="block_5">Otoparkı birlikte geçtiler fakat dün akşam söylenen ya da söylenmeyen şeyler yüzünden aralarında tuhaf bir gerginlik vardı. Kapıya vardıklarında Yoakum durdu. “Dün gece, Clyde.” Utanmış görünüyordu. “Çok kötü durumdaydım. Anlıyor musun?” Hunt konuşmaya başladığında Yoakum&nbsp;onu susturdu, kapıyı açtı, tek omzunu içeri sokup, “Ne yapman gerekiyorsa onu yap,” dedi ve dönüp yürümeye başladı.</p>

  <p class="block_5">İçerideki hava enerji doluydu. Hunt heyecanlı hareketler gördü. Yürüdükleri yerdeki bakışlar dans ediyordu. Yoakum’a kahraman gibi davranıyorlardı. El sıkıyorlar,&nbsp;sırtını sıvazlıyorlardı. Polisler sübyancılardan nefret ederdi. Meechum’un evinde de bir sürü kanıt bulmuşlardı. En&nbsp;korkutucu olanıysa alışveriş merkezinin güvenlik kameralarıyla çekilmiş koca bir raf dolusu fotoğraftı. On ile on&nbsp;beş yaş arasındaki çiçeği burnunda kızların yakışık almayan fotoğrafları... Yemek katında ya da asansörde çekilmiş&nbsp;fotoğraflar... Meechum siyah kalemle cesur notlar almıştı:&nbsp;Rachel, Jane, Christine. Bazı isimlerden de emin değildi ve&nbsp;soru işareti koymuştu: Carly? Simone? April?</p>

  <p class="block_5">Bazı fotoğrafların alt köşelerine adresleri yazılmıştı. Ailelerin kaldığı sessiz mahallelerde oturuyorlardı. Diğer fotoğraflarda ise yüzlerin altında isimlerle beraber yaşları da yazılmıştı. Rachel, 12, Christine, 11. Bunlar Meechum’un&nbsp;masasındaki kilitli çekmeceden çıkmıştı ve bunları görünce Hunt’ın midesi bulanmış ve çok öfkelenmişti. Daha da&nbsp;önemlisi, gördüğü bu manzara cinayeti haklı sebeple olduğuna inanmasını sağlamıştı. Doğru ya da yanlış, o piç kurusunu öldürmek iyi bir şeydi. Burton Jarvis sokakta yarı&nbsp;çıplak bir halde son kurbanı tarafından yalvarırken öldürülmüştü. Meechum kendi evinde, bölümdeki en kıdemli&nbsp;dedektiflerden biri tarafından kalbinden vurularak öldürülmüştü.</p>

  <p class="block_5">Güzellik.</p>

  <p class="block_5">Adalet.</p>

  <p class="block_5">Polislerin çoğu gülümsüyordu fakat şef onlardan biri değildi. Etli yanaklarının ortasında kırmızılık peyda olan yüzü bembeyaz kesilmişti. Ofisinin kapısında durmuş dışarıya&nbsp;bakıyordu. Sabah saat yedi on beşti fakat terden sırılsıklam&nbsp;olmuştu bile. Arkasında gölgeler kıpırdadı. Hunt şefin odasında iki kişi görmüştü. Koyu renk takım elbise içindeki bu&nbsp;kişiler polis gibi görünüyorlardı.</p>

  <p class="block_5">“Beş dakika,” dedi şef, sonra kapıyı kapattı.</p>

  <p class="block_5">“Erken giriyoruz,” dedi Hunt.</p>

  <p class="block_5">Yoakum omuz silkti. “Gidip bir sigara yakacağım.” Dedektif Cross Yoakum’un kalabalık odadan ayrılışını&nbsp;izledikten sonra masasından kalkıp Hunt’ın yanına geldi.&nbsp;”Seninle özel olarak konuşabilir miyim?”</p>

  <p class="block_5">Hunt Cross’a ofisine kadar eşlik edip kapıyı kapattı. Cross perişan bir durumdaydı. Buruşuk gömleğinde kahve&nbsp;lekeleri vardı. Tıraş olmamıştı. Hunt adamın sakallarının&nbsp;çoğunun beyaz çıktığını fark etti.</p>

  <p class="block_5">“Merrimonların çocuğundan haber var mı?”</p>

  <p class="block_5">“Umudumuz var.”</p>

  <p class="block_5">“Ama henüz haber yok.”</p>

  <p class="block_5">“Bir sorun mu var?” diye sordu Hunt.</p>

  <p class="block_5">“Oğlum, Jack. Ortalarda yok.”</p>

  <p class="block_5">“Ortalarda yok da ne demek?”</p>

  <p class="block_5">Cross kalın parmaklarını saçlarının arasına sokup geriye ittirdi. “Tartıştık. O da evden çekip gitti.”</p>

  <p class="block_5">“Ne zaman?”</p>

  <p class="block_5">“Geçen gece.” Duraksadı. Belki de iki gece önce.”</p>

  <p class="block_5">“Belki mi?”</p>

  <p class="block_5">“İlk geceden emin değilim. Belki o zaman gitti, belki de sonraki sabah. Evden erken çıktım ve onu görmedim. Gazetelerde yazan şeylerden sonra, bilirsin, eşim endişelendi.&nbsp;Hiç bu kadar endişelenmemişti. Endişeyle pek iyi baş edemiyor.”</p>

  <p class="block_5">“O endişeli ama sen değilsin.”</p>

  <p class="block_5">Cross yerinde duramıyordu ve endişelenmeyi uzun zaman önce geride bıraktığı ortadaydı. Bariz bir şekilde korkudan ödü patlıyordu. “Karımı tanıyor musun, dedektif?”</p>

  <p class="block_5">“Birkaç yıl önce tanıştık.”</p>

  <p class="block_5">Cross başını oynattı. “Değişti. Son birkaç yılda...” Duraksadı. Kendi kendiyle mücadele ediyordu. “Çok dindar oldu. Geçen otuz saatin büyük bir kısmını kilisede geçirdi.&nbsp;Gerçekten bir şey yemeden, uyumadan çoğunlukla Jack için&nbsp;sürekli dua edip durdu. Merrimonların çocuğuyla birlikte&nbsp;diye endişeli. Eğer onunla olmadığını söyleyebilirsem-”&nbsp;</p>

  <p class="block_5">“Bu yüzden mi endişeli? Neden Johnny?”</p>

  <p class="block_5">Cross odaya endişeli bir bakış attı. Sesini alçalttı. “Johnny’nin karanlık bir ruha sahip olduğunu iddia ediyor.&nbsp;Lekeli bir ruh.” Bunu söyler söylemez özür diler bir şekilde&nbsp;korkuyla sindi. “Biliyorum. Biliyorum ama öyle düşünüyor işte. Johnny’nin Jack için kötü olduğunu düşünüyor. Şu&nbsp;anda en çok bunun için endişeleniyor. İyi değil, anlıyor musun?” Başını eğip salladı. “Bocalıyor.”</p>

  <p class="block_5">“Bunu duyduğuma üzüldüm.” Hunt duraksadı. “Jack için sen endişeli misin peki?”</p>

  <p class="block_5">“Ah, bu tür şeyleri önceden de yaptı. Sıradan ergen saçmalığı. Ama iki gece... Eğer iki geceyse... Bu normal değil.”</p>

  <p class="block_5">“Neden tartıştınız?”</p>

  <p class="block_5">“Jack Merrimonların çocuğuna tapıyor. Gerçekten. Kardeş gibi. Aziz gibi. Oğlumu çocuktan koparamıyorum.”</p>

  <p class="block_5">“Johnny iyi bir çocuk ama tüm bu olanlar onu mahvetti.”</p>

  <p class="block_5">“Tamamen. Berbat bir durumda.”</p>

  <p class="block_5">“Çocuk travma geçiriyor.”</p>

  <p class="block_5">“Ben de öyle söyledim.”</p>

  <p class="block_5">Hunt öfkesini sindirdi. Herkes Johnny’i onun gördüğü gibi görmüyordu. “Senin için ne yapabilirim, Cross? Tüm&nbsp;devriyelere Jack’in isminin de gitmesini mi istiyorsun?”</p>

  <p class="block_5">“Hayır. Tanrım, hayır. Bir şey öğrenirsen bana haber ver&nbsp;yeter. Annesi çok üzgün. Beni suçluyor. Jack’in iyi olduğunu ne kadar erken söylersem...”</p>

  <p class="block_5">“Anladım.”</p>

  <p class="block_5">“Teşekkürler, Hunt. Sana borçlandım.”</p>

  <p class="block_5">Cross odadan çıktı. Hunt kapıda dururken Yoakum’un içeri girdiğini gördü. Yüzünden öfkesinin azalmadığı belli&nbsp;oluyordu. Şefin odasının kapısı açıldığında içeri yeni girmişti. “Hunt. Yoakum.”</p>

  <p class="block_5">Şef onları içeri aldı. Masasına gitti fakat oturmadı. İçeri ilk giren Hunt sağ tarafta duran iki yabancıya baktı. Her ikisi&nbsp;de ellili yaşlardaydı ve köşeli, taviz vermeyecek yüze sahipti.&nbsp;Biri gümüş, diğeri kahverengi saçlıydı. Fazla kiloları yoktu.&nbsp;Nasırlı koca elleri vardı. Kemerlerinde silahları ve rozetleri asılıydı. Hunt odada biraz daha yürüyüp rozetlerine baktı.&nbsp;Eyalet Soruşturma Bürosu. Duruşlarından Büro’da kıdemli&nbsp;oldukları anlaşılıyordu. Profesyoneller. Sert adamlar.</p>

  <p class="block_5">Hunt’ın ardından Yoakum girip sağa, ortağıyla yabancı adamların arasına geçti. Ofis uzun zamandır havalandırılmamış gibi sıcaktı. Beşi de büyük adamlardı. Beşi de yanlış&nbsp;giden bir şeyler olduğunu biliyordu. Asıl sorun, bazılarının&nbsp;diğerlerinden daha çok şey bilmesiydi.</p>

  <p class="block_5">Şef gelenleri tanıştırdı. “Dedektif Hunt, Yoakum. Bunlar da Ajan Barfield ve Oliver-”</p>

  <p class="block_5">“Özel ajanlar,” diye düzeltti Oliver.</p>

  <p class="block_5">Kimse el sıkışmadı. Masanın üzerinde Hunt’ın Meechum’un ölümü hakkında verdiği ifade vardı. Yoakum’un ifadesi de hemen yanındaydı. “Özel ajanlar Barfield ve Oliver, Raleigh ofisinden geliyorlar. Bu sabah erkenden gelecek kadar kibarlar.”</p>

  <p class="block_5">“Bu sabah,” dedi Barfield. Gülümsemiyordu. “Kulağa komik geliyor.”</p>

  <p class="block_5">“Komik olan neymiş?” diye sordu Hunt soğuk bir şekilde.</p>

  <p class="block_5">“Geldiğimizde bu sabahtan ziyade geçen geceye daha yakındı,” dedi Barfield.</p>

  <p class="block_5">Hunt şefe baktı. Eğer Raleigh’den geliyorlarsa önceki gün şafaktan beri yolda olmaları gerekiyordu. “Neden Eyalet Soruşturma Bürosu ile konuşuyoruz?”</p>

  <p class="block_5">“Rahat olun,” dedi şef. “Hepiniz. Bu işi doğru dürüst halledeceğiz.” Dedektiflere baktı. Hunt tedbirli, Yoakum&nbsp;ise sıkılmış görünüyordu. “Silahlarınıza ihtiyacım var.”</p>

  <p class="block_5">Kelimeler sessizdi fakat odanın ortasına el bombası gibi düşmüştü. İnsanın üzerine ikincil zararlar yağdırabilecek,&nbsp;hayatları yok edecek güce sahip üç kelime. Kimse kıpırdamadı. Bu durum Yoakum sessizliği bozana kadar devam&nbsp;etti. “Affedersiniz?”</p>

  <p class="block_5">“Silahlarınıza ihtiyacım var.” Şef parmağını masaya koydu. “Hemen şimdi.”</p>

  <p class="block_5">“Bu saçmalık.” Yoakum ilgisizliğini daha fazla sürdüremedi.</p>

  <p class="block_5">“Denileni yap.” Hunt beylik tabancasını masaya bırakırken gözlerini şeften ayırmamıştı. Gözlerinden garez fışkıran Yoakum da aynısını yaptı, ifadesizce bakan ajanlara gözlerini dikti. “Şimdi sırada ne var?”</p>

  <p class="block_5">Şef kendi tarafındaki duvara gidip silahları rafa koydu. Durumu belli eden bir andı. Silahları ellerinden alınmıştı.&nbsp;Şef geriye döndüğünde bariz bir şekilde mutsuzdu. “İfadelerinizi gözden geçirdik,” dedi. “Her biri kitaba uygundu.&nbsp;Ama gerçekten bilmem gerek. Bu temiz bir atış mıydı?”&nbsp;Doğrudan Hunt’ın gözlerinin içine bakıyordu. “Bunu da senin söylemeni bekliyorum.”</p>

  <p class="block_5">Hunt üzerinde Yoakum’un ani ilgisini hissetti. Oda sessizdi. “Tüm bunlar oldukça sıra dışı.” Hunt bakışlarını eyalet polislerinden çevirip şefe dikti. “Bu iş böyle yapılmaz.”</p>

  <p class="block_5">“Lütfen.” Şefin sesi şaşırtıcı derecede yumuşaktı.</p>

  <p class="block_5">Hunt temiz bir şekilde düşünmeye, silahın ateşlendiği anı kafasında iyice canlandırmaya çalıştı: Nasıl oldu? Neden oldu? Ama aklına tek gelen John Yoakum hakkındaki hisleriydi. Çalışmaya adanmış otuz yıl. Yan yana&nbsp;geçirdikleri dört yıl. Ortaklardı, arkadaşlardı ve meslektaşlardı.</p>

  <p class="block_5">Ve Meechum ölmeyi hak etti.</p>

  <p class="block_5">Yoakum duvarda belirli bir noktaya aralıksız bakarken şef donuk suratıyla çaresizce bekledi. “Temiz bir atıştı,”&nbsp;dedi Hunt.</p>

  <p class="block_5">Yoakum’un katı duruşu biraz yumuşadı, dudaklarının kenarına ufak bir gülümseme dokundu.</p>

  <p class="block_5">“Emin misin?” diye sordu şef. “Hiç sorgulamıyor musun?”</p>

  <p class="block_5">“Yoakum’un durduğu açıdan Meechum bana baltayla&nbsp;saldırıyormuş gibi görünüyordu. Saliselik bir karar verdi.&nbsp;Verdiği karar da doğruydu.”</p>

  <p class="block_5">Özel Ajan Barfield, “Yine de bunu yapmak zorundayız,” dedi.</p>

  <p class="block_5">“Neden bahsediyor?” diye sordu Hunt.</p>

  <p class="block_5">Şef başını salladı, gözleri neredeyse kapanacaktı. Ajan neden bahsediyorsa, Hunt şefin de aynı fikirde olduğunu&nbsp;görebiliyordu. “Dedektif Yoakum, sizden bu memurlarla&nbsp;gitmenizi isteyeceğim.”</p>

  <p class="block_5">“Ne?” Yoakum sinirle patladı.</p>

  <p class="block_5">“Raleigh’e. Sana soracakları sorular var. Orada sormalarının daha uygun olacağı sorular.”</p>

  <p class="block_5">Yoakum bir adım geri çekildi. “Raleigh’e gitmiyorum.” Barfield elini uzatıp parmaklarını açtı. “Bunu sessiz bir&nbsp;şekilde yapmamamız için bir neden yok. Gizlice halledelim.”</p>

  <p class="block_5">“Neden kıçımı gizlemiyorsun?” dedi Yoakum. “Biri bana&nbsp;neler döndüğünü söyleyene kadar hiçbir yere gitmiyorum.”&nbsp;Şef, “Bunlar bu departmanla bağlantısı olmayanların&nbsp;sorması gerektiği türden sorular. ESB’yi ben davet ettim.”</p>

  <p class="block_5">“Falso kontrolü,” dedi Hunt nefretle.</p>

  <p class="block_5">Şef başını salladı. Barfield Yoakum’un omzuna tek elini koydu. Tehdit edici türden agresif bir hareket değildi. Yoakum omzundaki eli silkti. “Bana dokunma.”</p>

  <p class="block_5">“Kimse seni tutuklamıyor.”</p>

  <p class="block_5">“Beni tutuklamak mı?! Sen neden bahse-”</p>

  <p class="block_5">“Sakin ol, John.”</p>

  <p class="block_5">“Siktir git, Clyde. Ne sorularıymış bunlar?”</p>

  <p class="block_5">Barfield yine aynı eliyle uzandı ama dokunmadan durdu. Vücuduyla kapıyı gösterdi. Yoakum adamın elini iterek uzaklaştırdı. “Bu soruların ne ile alakalı olduğunu öğrenmeden olmaz.”</p>

  <p class="block_5">Barfield kolunu indirdi. “Senin görev dışında kullandığın silahın 45 kalibrelik Colt.” Bu bir soru değildi.</p>

  <p class="block_5">“Ne olmuş?”</p>

  <p class="block_5">“Silahın şimdi nerede?”</p>

  <p class="block_5">“Bu sizi ilgilendirmez.”</p>

  <p class="block_5">“Dedektif Hunt, David Wilson’ın aracında 45 kalibrelik bir kovan buldu.”</p>

  <p class="block_5">“Eee?”</p>

  <p class="block_5">Hunt şefe bakma riskine girdi. Yüzündeki ifadeyi gördüğündeyse midesinde koca bir delik açıldı sanki.</p>

  <p class="block_5">Barfield’ın suratında herhangi bir ifade yoktu. “Üzerinde parmak izin var. Bu konuda konuşmak istiyorduk. Barfield kolunu kaldırıp Yoakum’a yolu göstererek, “Bu işi sessizce halledebiliriz,” dedi. Fakat Yoakum ajanın kolunu&nbsp;tüm gücüyle vurup uzaklaştırdı. Sonra her şey hareket etmeye başladı. İki ajan birlikte Yoakum’un üzerine yürüdü,&nbsp;yakaladı ve masanın üzerine zorla yatırıp sağ elini geriye&nbsp;kıvırdı. Hunt ileri atılıp Oliver’ın ceketinin kumaşına uzandı. Yaptığı hareket salt içgüdü sonucuydu.</p>

  <p class="block_5">“Bu işe karışma, Hunt.” Yüksek, emreden bir ses...</p>

  <p class="block_5">Hunt şefe bakınca donup kaldı. Yüzündeki öfkeyi hissedebilmişti. Barfield kolunu kıvırıyordu. Derken kelepçeler ortaya çıktı. Oliver bütün ağırlığını Yoakum’un omzuna vermişti. Barfield bileğine kelepçeyi geçirdiğinde Yoakum&nbsp;buna engel olmaya çalıştı. Üst dudağında kan vardı.</p>

  <p class="block_5">“Şef.”</p>

  <p class="block_5">“Kapa çeneni, Hunt.” Sonra ESB ajanlarına dönüp, “Bu gerekli mi?” dedi.</p>

  <p class="block_5">“Eyalet polisine saldırdı.”</p>

  <p class="block_5">Kelepçeyi taktıktan sonra Yoakum’u çekerek ayağa kaldırdılar. Hunt kapıyla aralarına girdi. “Her ne olduysa elbette bir açıklaması vardır. Yoakum’u bu şekilde dışarı çıkarmayın. Dışarıda meslektaşları var. Sokak muhabir dolu.”</p>

  <p class="block_5">“Kenara çekil, dedektif.” Barfield’ın yüzü kıpkırmızı kesilmişti. Oliver ise ilgisizliğin resmiydi. “Sadece işimizi&nbsp;yapıyoruz. Kendi şefin bizi çağırdı.”</p>

  <p class="block_5">Yoakum iki ajanın arasında duruyordu. Gömleği kemerinin üzerine çıkmıştı. Düğmelerinden biri kopmuştu ve hiddeti her halinden belli oluyordu. “Ellerinizi çeksenize&nbsp;üzerimden,” dedi.</p>

  <p class="block_5">Hunt şefe bakıp, “Onu bu şekilde kelepçelerle sürükleyip götürmelerine izin mi vereceksin?”</p>

  <p class="block_5">“Bundan daha azı için Ken Holloway’i tutukladın.”</p>

  <p class="block_5">“O farklıydı.”</p>

  <p class="block_5">“Öyle mi?” Şef yardım etmeyecekti.</p>

  <p class="block_5">Oliver, “İki kişilik yerimiz var,” dedi. Tehdit gayet açıktı.</p>

  <p class="block_5">Yoakum, “Bu çok saçma, Clyde,” dedi.</p>

  <p class="block_5">“Kenara çekilin, dedektif. Bunu bir daha istemeyeceğim.”</p>

  <p class="block_5">“Şef. Kahretsin.”</p>

  <p class="block_5">“Onların da bizim gibi yapacakları işleri var.”</p>

  <p class="block_5">Hunt yerinden kıpırdamadı. “Buna izin vermeyeceğim.”</p>

  <p class="block_5">“Kenara çekil, Hunt,” dedi şef. “Yoksa Tanrı’ya yemin ederim seni de tutuklamalarını isterim.”</p>

  <p class="block_5">“Yapamazsın.”</p>

  <p class="block_5">“Kahrolası yoldan çekil.”</p>

  <p class="block_5">Hunt saçları dağılan ve yere pembe tükürük akıtan arkadaşına baktı. “Endişelenme, Clyde.” Hunt hareket etmeyi reddediyordu. “Hadi, kenara çekil.”</p>

  <p class="block_5">“John-”</p>

  <p class="block_5">“Arabayla gezmek için hoş bir gün,” dedi Yoakum ve Hunt kendini sola çekilirken buldu. Kapı açıldı ve ortağını&nbsp;kelepçeler içinde karga tulumba götürdüler.</p>

  <p class="block_5">Çalışma masalarının yanından geçtiler.</p>

  <p class="block_5">Ve ön kapıdan dışarı çıktılar.</p>

  <p class="block_">&nbsp;</p>

  <h1 class="block_4" id="toc_id_45"><br class="calibre1" id="calibre_pb_44" /></h1>
</body>
</html>
