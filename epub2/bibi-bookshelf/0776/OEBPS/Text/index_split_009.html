<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_4" id="toc_id_9">SEKİZİNCİ BÖLÜM</h1>

  <p class="block_5">Devriye arabasının arka koltuğunda Johnny’nin annesi omzuna başını yaslamıştı. Viraja girdiklerinde başı sallanıyor, tümseklerde kalkıp iniyordu. Nehir ve ceset arkalarında kalmıştı. Johnny’nin polislere olan güveni de artık yavaş yavaş&nbsp;kaybolmuştu. Hunt olayın hâlâ Alyssa ile bir ilgisi olduğuna&nbsp;inanmıyordu ve bu, Johnny’i bir hayli öfkelendiriyordu.</p>

  <p class="block_5">Belki öyledir!</p>

  <p class="block_5">Böyle bağırmıştı, Hunt’ın ifadesi biraz yumuşayınca da tekrar etmişti.</p>

  <p class="block_5">Ya bir ilgisi varsa?</p>

  <p class="block_5">Ama Hunt’ın aklı kendi düşünceleriyle meşguldü. Johnny’nin ısrarları konusunda sabrı tükeniyordu. Daha&nbsp;fazla tartışmamak için onları eve bırakmaya karar vermişti.</p>

  <p class="block_5">Sen buna karışma, demişti. Bu olayın seninle bir ilgisi yok.</p>

  <p class="block_5">Ama polis yanılıyordu. Johnny bunu hissedebiliyordu. Onun bu olayla ilgisi tabii ki vardı.</p>

  <p class="block_5">Devriye arabası garaj girişinde durdu. Yağmur arabanın metal tavanını dövüyordu, Johnny dikkatle eve, çamurlu bahçeyi aydınlatan loş ışığa baktı. İçeride hareket eden gölgeler seçilebiliyordu. Ken ve Steve Amca’nın arabaları&nbsp;garajdaydı. Haplar yüzünden annesi kendinde değildi. Gözleri kapalıydı, arada bir dudaklarının arasından kısık birkaç&nbsp;sözcük seçiliyordu. Johnny tam olarak ne yapacağını bilemedi. Arabayı kullanan polis arkasına dönüp şoför koltuğuyla arka koltuk arasında, üzeri el izleri ve kuru tükürük&nbsp;izleriyle kaplı camın arkasından sordu: “O iyi mi?”</p>

  <p class="block_5">Johnny evet anlamında başını salladı.</p>

  <p class="block_5">“Peki o halde.” Ama o da tam emin değildi. “Yardıma ihtiyacı var mı?”</p>

  <p class="block_5">Johnny annesinin omzunu sarstı. Kafası diğer yana düşünce kolunu sıktı. “Gitmemiz gerek, eve geldik.”</p>

  <p class="block_5">“Ev,” diye tekrarladı annesi.</p>

  <p class="block_5">“Evet, ev. Hadi.” Johnny kendi kapısını açınca metale çarpan yağmur sesi güçlü bir uğultuya dönüştü. Arabanın&nbsp;içine sıcak hava girdi. “Çantanı unutma,” dedi.</p>

  <p class="block_5">Johnny annesini arabadan indirip verandadaki sundurmanın altına doğru yürüttü. Çamurdan geçip asfaltta kayan polis arabasına baktı. Verandaya vardığı sırada annesinin,&nbsp;yanında olmadığını fark etti. Yağmurun altında durmuş, ellerini açmış, gökyüzüne bakıyordu. Çantası yere, çamura&nbsp;düşmüştü. Sırtından yağmur suları damlıyordu.</p>

  <p class="block_5">Johnny hemen yanına gitti. “Anne?” Koluna girdi. “Haydi, içeri girelim.” Gözleri kapalıydı ama konuşmaya&nbsp;başladı. Sesi duyulamayacak kadar kısıktı. “Ne?” diye sordu Johnny.</p>

  <p class="block_5">“Buralardan gitmek istiyorum.”</p>

  <p class="block_5">“Anne...”</p>

  <p class="block_5">“Yok olup gitmek istiyorum.”</p>

  <p class="block_5">Johnny yerdeki çantasını alıp kolunu sıktı. “İçeri, çabuk.” Bir an Ken gibi konuşmuştu ama annesi arkasından gelmeye başladı.</p>

  <p class="block_5">İçeride ışıklar loştu. Steve Amca mutfak masasında oturuyordu. Önünde bir sürü bira şişesi vardı. Ken, elinde bir bardak viski ile volta atıyordu. Johnny annesini içeri sokarken başlarını kaldırıp baktılar. “En sonunda,” dedi Ken.&nbsp;”O ukala polis gelmeme izin vermedi. Ya eve gidecekmişim&nbsp;ya da benimle birlikte bekleyecekmiş.” Sesindeki küçümser&nbsp;ifade çok netti, Steve Amca’ya doğru baktı. Steve’in başı&nbsp;omuzları arasında eğilmiş duruyordu. “Bu konuyu binlerine mutlaka ileteceğim. Benim kim olduğumu henüz bilmiyorlar.”</p>

  <p class="block_5">“Kim olduğunu biliyor. Sadece umurunda değil.” Johnny’nin aklından geçenler ağzından birden çıkıvermişti. Ken durup gözlerini ona dikerken Johnny başına gelebilecekleri hayal edebiliyordu. Ama sonra annesi arkasında&nbsp;belirdi. Gözleri ifadeden yoksundu. Sırılsıklam olmuştu,&nbsp;giysileri üzerine yapışıyordu. Ken hâlâ gözünü dikmiş bakarken Johnny annesinin koluna girdi. “Haydi,” dedi. “Seni&nbsp;odana götüreyim.”</p>

  <p class="block_5">“Ben götürürüm.” Ken onlara doğru yöneldi. Johnny, “Hayır,” dedi. “Defol Ken, şu an sana ihtiyacı yok. Yatıp&nbsp;dinlenmeli. Sessizliğe ve uykuya ihtiyacı var. Onunla uğraşacak birine değil.”</p>

  <p class="block_5">Ken’in suratı kıpkırmızı kesildi. “Onunla uğraşmak mı?”</p>

  <p class="block_5">Johnny bir an için cebindeki bıçağı düşündü. Annesiyle Ken’in arasına geçti. Ken o mükemmel düzgün ve parlak&nbsp;dişlerini gösterip sırıtana dek sanki yıllar geçmiş gibiydi.&nbsp;”Katherine.” Johnny’nin annesine baktı. “Oğluna her şeyin&nbsp;yolunda olduğunu söyle.”</p>

  <p class="block_5">“Sorun yok, Johnny.” Sesi sanki çok uzaktan geliyor gibiydi. Biraz sendeledi ve “İyiyim ben,” dedi. Oğlunun kolundan çıkıp karanlık koridora yöneldi. “Haydi, yatalım.” Bir eliyle duvara dayanıp durdu. Yüzünden yağmur damlaları süzülüyordu. Tekrar onlara döndüğünde sesi artık zorlukla çıkıyordu. “Sen de evine git, Steve.”</p>

  <p class="block_5">Ken, arkasından gitti, bir kez dönüp arkasına baktı ve kapıyı kapadı. Johnny kilidin sesini duymasa da kapının kilitlendiğinden emindi. Duvarı yumruklamak istiyordu ama&nbsp;vazgeçti. Dönüp Steve Amca’ya baktı. Boş şişelerini topluyordu. Şişeleri çöpe tıkıştırıp anahtarlarını aldı. Alışveriş&nbsp;merkezindeki her kapıyı açmak için birer tane anahtar, küçük bir anahtarlığa sığdırılmıştı. Başka çocuk olsa o anahtarlar için canını verirdi. Johnny için ise ağır bir metal yığınından başka bir şey değildi. Steve Amca kapının yanında&nbsp;durdu. Gözlerinde sıkıntılı bir ifade vardı ve Johnny’e her&nbsp;zamankinden farklı bakıyordu. Bir kolunu kapı aralığına&nbsp;dayadı. “Bu hep böyle mi yani?” diye sordu. Avuç içi yukarı dönük bir şekilde elini açmış koridor tarafını, kilitli kapıyı işaret ediyordu.</p>

  <p class="block_5">“Çoğunlukla.”</p>

  <p class="block_5">“Kahretsin.” Steve Amca başını salladı. Tek yapabileceği buydu zaten, diye düşündü Johnny. “Bu sabaha gelirsek...”</p>

  <p class="block_5">“Ne olmuş?” diye sordu Johnny.</p>

  <p class="block_5">“Gerçekten güzel bir kadın.” Johnny arkasını döndü. “Ona söylemediğin için teşekkür ederim.”</p>

  <p class="block_5">Johnny’nin de artık gücü tükenmişti. Odasına girip yatağının kenarına oturdu. Masanın üzerindeki saatin tiktaklarını seyretti. Koridorun öteki tarafından gelen yatak başının duvara vurma sesleri başlayana dek saniyeleri saydı ve sonra annesinin araba anahtarlarını almak üzere çıktı.</p>

  <p class="block_5">Doksan dört, diye düşündü ve ön kapıyı ardından kilitleyip çıktı.</p>

  <p class="block_5">Doksan dört saniye.</p>

  <p class="block_5">Çamura bata çıka ilerleyip annesinin arabasını çalıştırdı. Garajın kapısına geldiğinde inip kapıyı açtı ve eline tenis&nbsp;topu büyüklüğünde bir taş parçası aldı.</p>

  <p class="block_5">Evden çıktığında dikkatle sürmeye devam etti. Arabanın ön camı buğulanmıştı ve yalnızca tek fan yanıyordu. Eliyle&nbsp;camı silip dönmesi gereken yere baktı. O virajı dönünce kasabanın zengin mahallesine gidiliyordu.</p>

  <p class="block_5">Ken’in oturduğu sokağa girince yavaşladı. Önlerinde koca bahçeleriyle evler belirmeye başladı. Kadife gibi çimlerin üzerinde yürüme yolları, garajların önünde demir parmaklıklar vardı. Johnny farlarını kapadı, kaldırıma yanaşırken lastikleri çıtırdadı. Motoru kapamadı, işi kısa sürecekti.</p>

  <p class="block_5">Elindeki taş tam istediği gibiydi.</p>

  <p class="block_">&nbsp;</p>

  <h1 class="block_4" id="toc_id_10"><br class="calibre1" id="calibre_pb_9" /></h1>
</body>
</html>
