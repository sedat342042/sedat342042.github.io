<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_7" id="toc_id_34"><span class="text_" id="id_OTUZ_UCUNCU_BOLUM">OTUZ ÜÇÜNCÜ BÖLÜM</span></h1>

  <p class="block_5">Hunt, Katherine Merrimon’u kasabanın ucundaki küçük eve arabasıyla bıraktı. Yolda bir kere konuşmaya çalıştıysa&nbsp;da kadın cevap vermemişti. Evin önünde dururken tek kaşını kaldırarak camdan dışarı baktı. “Önceki gece şu yabancı&nbsp;arabayı gördüğünde nerede park ediyordu?”</p>

  <p class="block_5">Katherine eliyle işaret edince Hunt da sokağa baktı. “Orada öylece duruyordu. Motoru da çalışıyordu. O arabayı&nbsp;daha önce görmemiştim.”</p>

  <p class="block_5">“Ne tür bir arabaydı?”</p>

  <p class="block_5">“Polis arabası olduğunu zannettim.”</p>

  <p class="block_5">“Neden öyle düşündün? Bir şey mi gördün?”</p>

  <p class="block_5">“Polis arabası gibi görünüyordu. Büyük bir sedandı. Şekli şemali, polis arabası gibi görünüyordu işte.”</p>

  <p class="block_5">“Tepe lambaları var mıydı?”</p>

  <p class="block_5">“Hayır. Sadece duruşu öyleydi.” Hunt’ın arabasını göstererek, “Bunun gibi yani,” dedi.</p>

  <p class="block_5">“Ford Crown Victoria mı?”</p>

  <p class="block_5">“Tıpkı bunun gibi görünüyordu. Amerikan. Büyük. Bilemiyorum. Hava karanlıktı. Arabalardan pek anlamam.”</p>

  <p class="block_5">“Peki ne zaman çekip gitti?”</p>

  <p class="block_5">“Ona doğru yürümeye başladığımda.”</p>

  <p class="block_5">“Hangi tarafa gitti?”</p>

  <p class="block_5">Katherine eliyle gösterince dedektif tek kaşını kaldırdı. “Bence tüm bunlar yaşandıktan sonra burada kalmamalısın.”</p>

  <p class="block_5">“Nerede kalabilirim ki?” dedi ve cevap bekledi. “Senin evinde mi yani?”</p>

  <p class="block_5">“Ben öyle biri değilim, Katherine.”</p>

  <p class="block_5">“Bütün erkekler öyledir.” Hissettiği acıyı saklayamıyordu.</p>

  <p class="block_5">Katherine gözlerini kaçırmadan bakınca Hunt duygu yoğunluğunu görebildi. Bitkin ve usanmış... <i class="calibre3">Kahrolası Ken Holloway,</i> diye düşündü Hunt. <i class="calibre3">Katherine’i bu hale getirdiği için lanet olsun.</i></p>

  <p class="block_5">“Aklımdan otel geçiyordu. Öyle göze batmayan bir yer.” Hunt’ın sesindeki acıyı hissetmiş olmalıydı. “Üzgünüm,” dedi Katherine. “Bana hep dürüst davrandığın halde&nbsp;haksızlık ettim.”</p>

  <p class="block_5">“Dediğimi yapacak mısın peki?”</p>

  <p class="block_5">“Johnny eve gelebilir. Burada olmam gerekiyor.”</p>

  <p class="block_5">“Katherine-”</p>

  <p class="block_5">“Hayır.”</p>

  <p class="block_5">“O zaman sokağa bir devriye arabası göndereyim.”</p>

  <p class="block_5">“Onu da istemiyorum.”</p>

  <p class="block_5">“Burası güvenli değil,” dedi Hunt. “Anlamadığımız şeyler oluyor.”</p>

  <p class="block_5">“Polis arabası Johnny’i korkutabilir. Şayet kaçıp gittiyse, rahatlıkla geri gelebileceğini anlamasını istiyorum. Evin önünde polisler park ederse buna nasıl inanabilir ki?” Katherine kapısını açtı. “Eve bıraktığın için teşekkür ederim,&nbsp;dedektif. Bundan sonrasını idare edebilirim.”</p>

  <p class="block_5">Hunt arabadan dışarı adımını atıp tavanın üzerine ellerini koydu. “Evi kontrol etmek istiyorum.”</p>

  <p class="block_5">“Tek başıma kalmaya ihtiyacım var.”</p>

  <p class="block_5">Katherine’in acısı canını yaktığı için sokağı incelemeye başladı. Önceden de cesaretlendiğine ve bu cesaretin boşa&nbsp;çıktığına şahit olmuştu. Bu tıpkı bir ağacın devrilişini ya da&nbsp;bir nehrin kurumasını izlemek gibi bir şeydi. Önce karanlık&nbsp;eve, sonra da Katherine’e baktı. “Lütfen.”</p>

  <p class="block_5">“Israr ediyorsan öyle olsun.”</p>

  <p class="block_5">Hunt üç saniye sonra kırık pencereyi buldu. “Arabaya geri dön,” dedi ve üzerine zimmetli silahını çıkardı. “Arabaya bin ve kapıları da kilitle.”</p>

  <p class="block_5">Kadın, demlenin aksine evin kapısına doğru atıldı. “Katherine!”</p>

  <p class="block_5">“Kilitleri değiştirmiştim. Anlamıyor musun? Gelen Johnny’di.”</p>

  <p class="block_5">Hunt Katherine’i eşikte yakalayıp geri çekti. “Bekle,” dedi. “Biraz bekle.” Sonra “Johnny,” diye seslendi. Kolunu&nbsp;denediğinde ise kapı açılıverdi. “Johnny. Benim, Dedektif&nbsp;Hunt. Annen de yanımda.” Cevap veren olmadı. Hunt elini&nbsp;kaldırıp, “Burada bekle,” dedi.</p>

  <p class="block_5">İçeri giren Hunt ışıkları yaktı. Halının üzerindeki cam parçaları parlıyordu. Arka odaları kontrol ederken bütün&nbsp;lambaları yaktı. Koridordan geri dönünce Katherine’i oturma odasında buldu. Silahını kılıfına geri yerleştirirken,&nbsp;”Kimse yok,” dedi. “Ev boş.”</p>

  <p class="block_5">Katherine kanepeye oturup sakinleşmeye çalıştı.</p>

  <p class="block_5">“Eksik bir şeyler var mı?” Katherine her şeyin yerli yerinde olduğunu söyledi. Hunt daha da yaklaştı. “Çalman bir şey var mı peki?”</p>

  <p class="block_5">Katherine başını kaldırıp baktığında yaşlı gözlerinde hiçbir ifade yoktu.</p>

  <p class="block_5">Hunt, “Bahçeyi kontrol edeceğim,” dedi. “Etrafa bakıp neler gördüğünü söylemelisin.”</p>

  <p class="block_5">“İşe yaramayacak. Yılın büyük bir çoğunluğunda eve bakmadım bile. Kayıp bir şeyler olsa bile bunu fark edemem.”</p>

  <p class="block_5">Hunt kadının ne demek istediğini anladıysa da üstelemedi. “Johnny’nin odasını kontrol et. Oradan başla.”</p>

  <p class="block_5">“Pekala,” dedikten sonra koridora doğru yürümeye başladı. Johnny’nin odasının ışığını yaktı. Hunt’ın evden çıktığını duyunca odanın ortasında öylece durdu. Baktıkça bu odanın o kadar da tanıdık gelmediğini fark etti. Bu odaya&nbsp;kaç kere girdiğini merak etti. Üç kere mi? Yoksa beş mi?&nbsp;Peki kaç kere ayık kalmıştı? Hiç, diye düşündü. Geçen yıl&nbsp;bulanık günlerden ibaretti. Yemişti. İçmişti. Ken Holloway&nbsp;gelip gitmişti.</p>

  <p class="block_5">Oğlunun odasında yabancılık çekiyordu.</p>

  <p class="block_5">O anda öz oğlunun da yabancı geldiğini fark etti.</p>

  <p class="block_5">Dolabı kontrol etti fakat içinde neler olması gerektiğinden emin değildi. Raflar ve çekmeceler için de aynı durum geçerliydi. Kıyafet satın aldığına ya da yıkadığına dair anısı yoktu. Bu işleri Johnny’nin yaptığını fark etti. O yemek&nbsp;yapar, yine o temizlerdi. Katherine ağzını eliyle kapattı. Bu&nbsp;farkındalık yüreğine ağır gelmişti.</p>

  <p class="block_8">Oğlu neredeydi?</p>

  <p class="block_5">Masanın altında bir bavul buldu. Eskimiş ve yıpranmış bu bavulu hayal meyal hatırlıyordu. Çekip aldı, yatağın&nbsp;üzerine koydu. Açtığındaysa donup kaldı.</p>

  <p class="block_5">Alyssa’nın yüzü...</p>

  <p class="block_5">Johnny’nin ve kocasının yüzleri...</p>

  <p class="block_5">Kapağın altı, fotoğraflarla kaplanmıştı. Mutluluğun resmi gibi. Vaat edilmiş yaşamın ta kendisi gibi... Gözleri yandı, boğazı düğümlendi ve fotoğraflardan birine&nbsp;dokundu.</p>

  <p class="block_5">Alyssa.</p>

  <p class="block_5">Tek kolunu ağabeyinin boynuna dolamıştı. Yüzlerinde kocaman bir gülümseme vardı.</p>

  <p class="block_5">Johnny.</p>

  <p class="block_5">Bavulun içinde kocasının yirmiye yirmi beş santim boyutlarında bir fotoğrafını buldu. Mavi bir tişört giyiyor ve alet kemeri takıyordu. Fotoğraf makinesine yan dönmüş,&nbsp;objektife bakmış, güçlü bir adamdı. Geniş gülümsemesi ve&nbsp;koyuluktan parlayacak kadar siyah saçları vardı. Koyu renk&nbsp;gözlükleri gözlerini saklasa da, Katherine nasıl olduklarını&nbsp;biliyordu. Mavi gözlerinde keskin ve cesur bir bakış vardı.&nbsp;Bir an için, kocasının üzerine gidip korkunç şeyler söylediği için duyduğu pişmanlığın ağırlığı altında ezildi. Sonra&nbsp;yine öfke baş gösterdi: Olanlar <i class="calibre3">onun</i> suçu! Eve asla tek başına yürümemeliydi.</p>

  <p class="block_5">Fakat öfkesi de zaman içinde heba olmuştu. “Neredesin, Spencer?”</p>

  <p class="block_5">Bu sorunun cevabı yoktu. Gitmişti işte.</p>

  <p class="block_5">Parmakları bavulun içindeki Alyssa’nın diğer eşyalarına dokundu. Pelüş hayvanlar, günlüğü...</p>

  <p class="block_8">Nasıl?</p>

  <p class="block_5">Uyuşturucuyla alevlenmiş çılgınlıkla geçen ilk üç haftada bunların hepsini yakmamış mıydı? Bavulun dibinden pelüş kuzuyu alıp burnuna bastırdı. Hâlâ içinde birazcık da&nbsp;olsa kızının kokusundan kalıp kalmadığını anlamak için&nbsp;iyice ciğerlerine çekti.</p>

  <p class="block_5">“Katherine.”</p>

  <p class="block_5">Hunt’ın sesi uzaklardan geliyormuş gibiydi. Oyuncak, gözyaşlarıyla ıslanmıştı. “Git,” dedi Katherine.</p>

  <p class="block_5">“Etraf temiz.” Hunt holde duruyordu. Adım attığında ahşap zeminde oluşan titremeyi Katherine ayaklarının altında hissetmişti.</p>

  <p class="block_5">“Odaya girme.”</p>

  <p class="block_5">Hunt kapı eşiğinde durdu.</p>

  <p class="block_5">“İçeri girme.” Zihninin derinliklerinde bir yerlerde bulduğu hatıralar öyle keskin akıyordu ki, inşa ettiği bütün duvarlar parçalanmıştı. Uyuşturucu olmadan nehirde çıplak yüzüyor gibiydi.</p>

  <p class="block_5">“Katherine-”</p>

  <p class="block_5">“Beni yalnız bırak.” Avuçlarındaki kuzu yumuşacıktı. “Yalvarırım...”</p>

  <p class="block_5">Hunt geri döndü, sonra ön kapının kapanma sesi duyuldu. Katherine kuzuya baktı: zayıf, siyah gözlü, ve mükemmel bir günde bulut olabilecek kadar beyaz kürklü. Burnunu tekrar oyuncağa gömüp derin derin nefes aldı.&nbsp;Fakat kızının kokusundan eser kalmamıştı. Onun yerine&nbsp;eski bavul ve bavulu koyduğu yatağın temiz olmayan altı&nbsp;kokuyordu.</p>

  <p class="block_5">Hunt’ın arabası gidene kadar bekledi. Sonra uyuşmuş bacakları üzerine doğruldu, kapıyı açtı. Gece hava ciğerlerini bir sis gibi dolduruyordu. Araba yolunu geçip bahçenin&nbsp;ucuna vardı. Beyaz ve turuncu renklerin en son göz kırptığı&nbsp;otlara doğru gidiyordu. Oxycontin kutusunu bulup eve geri&nbsp;girmesi birkaç dakikasını aldı. Kapıyı kilitledi. Elleri öyle&nbsp;titriyordu ki haplar dışarı kendiliğinden çıkıverdi. İçlerinden dört tane seçip dilinin üzerine koydu ve su almadan&nbsp;yuttu. Daha sonra Johnny’nin yatağına uzandı, kuzuyu bir&nbsp;koluyla sardı, fotoğraflara baktı. Uzun geçen on dakika boyunca çektiği acıya katlandı. Daha sonra yumuşak ama ağır&nbsp;bir el Katherine’i yatağa bastırdı, oğlunun uzun zamandır&nbsp;dikkatle sakladığı fotoğraflara bakabileceği bir yere götürdü. Artık canı yanmadan isimlerini söyleyebiliyor, akıl gözüyle hareket ettiklerini görebiliyordu.</p>

  <p class="block_">&nbsp;</p>

  <p class="block_5">Hunt etrafta yavaş bir şekilde aracını sürdü. Arka sokakları taradı ve evlerin önündeki araç yollarına baktı fakat göze batan bir şey görmedi. Evler sessiz ve durağandı. Araç&nbsp;yollarındaysa kamyonetler, pikaplar ve otomobiller vardı.&nbsp;Motoru çalışan büyük sedanlardan da, camın arkasında görünen siluetlerden de eser yoktu.</p>

  <p class="block_5">Yeniden Katherine’in evine vardığında duracağı yeri iyi seçti: Evinden görülmeyecek kadar uzağa, fakat birinin gelip gelmediğini görebilecek kadar da yakına park etmişti.&nbsp;Demek sokakta devriye aracı istemiyordu. Pekala. Öyle olsun. Ama kadını burada tek başına, karanlık olayların ortasında bırakmayı da kabul etmiyordu. Yolun kenarına çekti,&nbsp;camını açtı, motoru durdurdu. Saatine baktı. Epey geç olmuştu.</p>

  <p class="block_5">Duyduğu pişmanlıkla oğlunu arayıp kapıyı iyice kilitlemesini ve alarmı kurmasını söyledi.</p>

  <p class="block_5">“Bu gece eve gelmiyor musun?”</p>

  <p class="block_5">“Özür dilerim, Ailen. Bu gece gelmeyeceğim. Akşam yemeğini yedin mi?”</p>

  <p class="block_5">“Aç değilim.”</p>

  <p class="block_5">Hunt yeniden saatine baktı. Karısına terk ettiği için içten içe küfrettikten sonra oğlunun dediklerini hatırladı. Belki&nbsp;gerçekten de <i class="calibre3">kendi</i> suçuydu. İşte yine burada, işi yüzünden&nbsp;ailesinden uzakta bir gece daha geçiriyordu. Bu noktada düşüncelerine son verdi.</p>

  <p class="block_5">İşim yüzünden değil.</p>

  <p class="block_8">En azından tamamen bu yüzden değil.</p>

  <p class="block_5">Katherine’in evine baktı. Ağaçların ardından geçen ışıklar gördü. Katherine değil de başka bir kurban bu halde olsaydı şimdi burada oturup gözcülük yapıyor olur muydu&nbsp;diye merak etmeye başladı.</p>

  <p class="block_5">“Ailen, dinle-”</p>

  <p class="block_5">Hat çoktan düşmüştü. Oğlu orada değildi.</p>

  <p class="block_5">Hunt telefonu kapatıp yerine iyice yerleşti. Garip arabaları ve Ken Holloway’i arıyordu. Çatısının ortası çökmeye yüz tutmuş evin içindeki Katherine’i hayal etti ve saatler&nbsp;sonra uyuyakaldığındaysa rüyasında onu oradan çıkarıp götürdüğünü gördü. Arabasında oturmuş, camları açmışlardı.&nbsp;Katherine’i eskiden olduğu gibi görüyordu. Rüzgar saçlarına doğru fısıldadı. Hunt’ın yanağına elini koydu, ismini&nbsp;söyledi ve ışık Katherine’in gözlerindeki tatlı ıslaklığı gözler önüne serdi. Bu iyi bir rüyaydı fakat tutuk ve mutsuz bir&nbsp;şekilde uyandı. Güneş tam olarak yükselmemişti ve yüzüne&nbsp;düşüyordu. Rüya ise ışık oyunu kadar sahteydi. Telefonu&nbsp;çalıyordu.</p>

  <p class="block_5">“Evet.” Hunt gözlerindeki uykuyu ovalayarak uzaklaştırdı ve daha dik oturdu.</p>

  <p class="block_5">“Benim, Yoakum.”</p>

  <p class="block_5">Güneş camdan içeri acımasızca giriyordu. Hunt ön camdaki güneşliği indirdi. “Ne var, John?” Saati, sabah yedi yirmi biri gösteriyordu.</p>

  <p class="block_5">“Burton Jarvis’in yerindeyim.” Yoakum duraksayınca Hunt arka plandan gelen sesleri duyabildi. Bir köpek iki&nbsp;kere havladı. “Buraya gelmen gerek.”</p>

  <p class="block_5">Hunt’ın parmakları kontaktaki anahtarı buldu. “Anlat bakalım.”</p>

  <p class="block_5">“Ceset bulduk.”</p>

  <p class="block_5">“Alyssa Merrimon mu?”</p>

  <p class="block_5">Yoakum boğazını temizledi. “Sanırım birden fazla cesedimiz var.”</p>

  <p class="block_">&nbsp;</p>

  <p class="block_5">Hunt araç yoluna girdiğinde Jarvis’lerin evi sessiz ve karanlıktı. Devriye arabası yoktu. Metal bir kutudan ağzına nane şekeri atan, soluk ve tıraşsız Yoakum’dan başka dedektif de yoktu. Ayakkabısı çamur içinde kalmış, pantolonu ise dizine kadar ıslanmıştı. Yanındaysa Mike Caulfield&nbsp;duruyordu. Mike, departmandaki köpek kullanan az sayıdaki memurdan biriydi. Otuz yıldır hizmet veren bu deneyimli memur, uzun boylu, kambur duruşluydu. Elleri nasırlı olan Mike’ın kafasındaki bir tutam saçı o kadar siyahtı&nbsp;ki boyatmış olmalıydı. Giydiği yırtılmaya karşı dayanıklı&nbsp;kıyafetleri ise tıpkı Yoakum’un üstündekiler gibi kirliydi.</p>

  <p class="block_5">Yan tarafında oturan tasmalı köpek, Levi Freemantle’ın evini aramak için kullandığı köpekti. Hunt’ı, aracından çıkar çıkmaz karşıladılar.</p>

  <p class="block_5">“Yoak.” Hunt başıyla selam verdi. Sonra köpeğin tasmasını tutana dönüp, “Mike,” dedi. Her ikisi de ezilmiş gibi duruyordu. Köpek ise ne kıpırdıyor ne de göz kırpıyordu, sadece sahibine bakıyordu. “Takviye ekip çağırmadınız mı?”</p>

  <p class="block_5">Yoakum nane şekeri kutusunun kapağını kapattı. “Önce bunu görmeni istedim.” Evin arkasındaki ormanlık alana&nbsp;doğru yürümeye başladılar. “Anlat ona, Mike.”</p>

  <p class="block_5">Mike’ın başı hafifçe eğildi. “Bu sabah erken uyandım. Normalde erken kalkınca ava çıkarım. Fakat nedense burayı bir kere daha kontrol edeyim dedim.” Başıyla ileriyi&nbsp;işaret etti. “Şu ızgara şekilleriyle sırayla çalışıyordum biliyorsun. Sundurmanın dışında bir şablonla. Fakat bir kereliğine olsun boş ver, hem bacaklarım da açılmış olur dedim.&nbsp;Saat beşte buradan ayrıldım ve nehre doğru düz bir çizgide&nbsp;ilerledim. Bu yaklaşık beş kilometre ediyor.”</p>

  <p class="block_5">Hâlâ sarı polis şeridiyle kaplı olan sundurmayı geçtiler. Mike tereddüt etmeden adım atıyor, dalların altından eğilerek geçiyor ve bir yandan da konuşuyordu. “Tom havlamaya başlamadan önce bir buçuk kilometre yürüdük. Yüz&nbsp;metre daha gidince iyice çıldırdı,” dedi başını eğip bir daim&nbsp;daha altından geçerken.</p>

  <p class="block_5">“Merkeze erken gitmiştim,” dedi Yoakum. “Çağrıya ben cevap verdim.”</p>

  <p class="block_5">Çalılıkları ve açığa çıkmış granit yatağının ötesindeki dar ama hızlı akan dereyi geçtiler. Güneş, gri ağaçların ardından yükselmeye başladıkça sıcaklık da arttı. Yürürken&nbsp;ayağı kayan Yoakum, tek dizi üzerine düştü.</p>

  <p class="block_5">Hunt, “Bu koku da ne?” diye sordu. Mide bulandıracak kadar tatlı ve gizli bir koku vardı. Bir an için ucu ucuna&nbsp;fark edebilirken, şiddetli ve pis bir koku olarak yüzünüzü&nbsp;tokatlıyordu.</p>

  <p class="block_5">“Cesetleri attığı yer şu yönde.” Mike eliyle işaret etti. “İki üç kilometre ötede. Rüzgar estiğinde kokuyu alabilirsin.”</p>

  <p class="block_5">Daha da ileri yürüdüklerinde Hunt köpeğin kulaklarını diktiğini gördü. Hayvan kafasını kaldırdı, burnunu dikti,&nbsp;kokladı. Sonra burnunu yere dayayıp sahibini çekmeye&nbsp;başladı.</p>

  <p class="block_5">Son çalılıkları da geçtiklerinde geniş, sığ bir çöküntüye geldiler. Ağaç gövdeleri anıt gibi göğe yükseliyordu. Nemli&nbsp;ve çürümekte olan yapraklar orman zeminini hah gibi kaplamıştı. Üç küçük turuncu bayrak toprağa ince tellerle saplanmıştı. Bunu saymazsak toprak bozulmamıştı. “Bunların&nbsp;ceset olduklarına emin misin?” diye sordu Hunt.</p>

  <p class="block_5">Mike köpeğe eliyle işaret edince hayvan olduğu yere çömeldi. Gözleri ve burun delikleri hariç kıpırdamadan duruyordu. “Otuz yıldır bu işi yapıyorum, dedektif. Şimdiye kadar sahip olduğum en iyi köpek de bu. O bayrakların altında insan kalıntıları bulacaksınız.”</p>

  <p class="block_5">Hunt başıyla onayladı, sonra el değmemiş geniş çöküntüdeki bayraklara baktı. On beş metre arayla dikilmişlerdi. “Üç ceset daha. Kahretsin.”</p>

  <p class="block_5">Mike ve Yoakum birbirlerine bakınca Hunt bunu fark etti.</p>

  <p class="block_5">“Yanımda sadece üç bayrak vardı,” dedi Mike.</p>

  <p class="block_5">“Yani?”</p>

  <p class="block_5">“Yani daha fazlasına ihtiyacım var.”</p>

  <p class="block_5">Hunt garip görünümlü, gergin teni olan köpek kullanıcısına uzun uzun baktı. Kulak kıkırdakları sarkık, burnu uzun, eğik ve kırmızıydı. Dudakları doğal olmayan bir dinginlikle&nbsp;sabit duruyordu. Hunt adamın soru sorulmasını beklediğini&nbsp;biliyordu. “Daha fazla ceset olduğundan emin misin?”&nbsp;Mike burnunu bandanasının içine sildikten sonra başıyla&nbsp;onayladı. “Böyle düşünüyorum.”</p>

  <p class="block_5">Hunt Yoakum’a baktı. “Bu mülk kaç yıldır Jarvis’in?” Yoakum’un yüzü kasvetliydi. “Yirmi dört yıl.”</p>

  <p class="block_5">“Yüce Tanrım.”</p>

  <p class="block_5">“Ne yapmamı istiyorsun?” diye sordu Yoakum.</p>

  <p class="block_5">Hunt yukarıda sallanan yapraklara baktı. “Çağrı yap. Herkesi buraya topla.”</p>

  <p class="block_5">Yoakum ileri doğru yürüyüp cep telefonunu açtı. Mike burnunu son bir kez daha sildikten sonra bandanayı cebine&nbsp;koydu. “Ben ne yapayım?”</p>

  <p class="block_5">“Köpeği kullan,” dedi Hunt. “Bir şekilde bayrak buluruz.”</p>

  <p class="block_5">“Peki efendim.” Mike eliyle işaret edince köpek tereddüt&nbsp;etmeden yürümeye başladı. Burnu yerde, kuyruğu havada&nbsp;düz bir hat üzerinde ilerledi.</p>

  <p class="block_5">Hunt ensesinde soğuk bir esinti hissetti.</p>

  <p class="block_5">Cesetlerin atıldığı yer gül kokuyordu.</p>

  <p class="block_">&nbsp;</p>

  <h1 class="block_7" id="toc_id_35"><span class="text_"><br class="calibre1" id="calibre_pb_34" /></span></h1>
</body>
</html>
