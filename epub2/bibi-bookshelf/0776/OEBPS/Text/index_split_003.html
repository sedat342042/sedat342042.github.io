<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_4" id="toc_id_3">İKİNCİ BÖLÜM</h1>

  <p class="block_5">Banyoda lavabonun yanında kapağı açık bir Vicodin şişesi duruyordu ve annesinin odasının kapısı kapalıydı. Johnny&nbsp;kapıyı araladı. İçerisi loştu ve annesi yatağında yorganın&nbsp;arasına saklanmış öylece yatıyordu. Nefes alırken burnundan tiz bir ses çıkıyordu. Onun dışında derin bir sessizliğe&nbsp;gömülmüştü. Kapısını kapatıp kendi odasına gitti.</p>

  <p class="block_5">Yatağının altındaki bavulun derisi soyulmaya başlamıştı. İki kapağı bir arada tutan küçük menteşelerinin üzerindeyse kara lekeler vardı. Deri tutamaçlarından biri kopmuştu.&nbsp;Johnny bu bavulu hâlâ saklıyordu çünkü bir zamanlar büyük büyük büyükbabasına aitti. Büyük kare bavulun üzerinde silinmeye yüz tutmuş bir damga vardı. Johnny bavulu&nbsp;sağa doğru eğince hâlâ görebiliyordu. Üzerinde JPM kazılıydı, John Pendleton Merrimon, Johnny ile adaşlardı.</p>

  <p class="block_5">Bavulu çekerek çıkarıp yatağın üzerine koydu ve kilidi açtı. Kilitten kurtulan üst kısmı havaya fırladı ve açılıp duvara dayandı. Kapağın iç kısmında kolaj şeklinde onlarca&nbsp;fotoğraf vardı. Çoğu kız kardeşinin fotoğrafıydı ama iki tanesinde birlikteydiler. Birbirlerine çok benziyorlardı, ikisi&nbsp;de neredeyse aynı şekilde gülümsüyordu. Fotoğraflardan&nbsp;birinin üzerinde elini gezdirdi, sonra diğerlerine, babasının&nbsp;fotoğraflarına baktı. Spencer Merrimon iri yapılı bir adamdı. Kare şeklinde dişleriyle tipik bir gülümsemesi vardı. Elleri vücuduna uygun biçimde sert ve güçlüydü. Özgüveni&nbsp;tamdı. Johnny onun oğlu olduğu için hep gurur duymuştu.&nbsp;Johnny’e o kadar çok şey öğretmişti ki... Araba kullanmayı,&nbsp;başını öne eğmemeyi, nasıl doğru karar vereceğini... Babası&nbsp;ona hayatın nasıl bir şey olduğunu öğretmişti, neye inanması gerektiğini ve inancını neye dayandıracağını da öğretmişti: Ailesine, Tanrı’ya ve topluma. Johnny erkek olmakla&nbsp;ilgili ne öğrendiyse babasına borçluydu.</p>

  <p class="block_5">Ta ki babası çekip gidene kadar.</p>

  <p class="block_5">Johnny şimdi ciddi bir kararlılıkla kendisine öğretilen bunca şeyi sorguluyordu. Tanrı, acı içindeki insanları umursamıyordu. Hele hele küçük insanları asla. Adalet, intikam ya da toplum diye bir şey yoktu. Komşular komşulara&nbsp;yardım etmiyordu ve hayat ağırbaşlı insanlara karşı hiç de&nbsp;adil değildi. Hepsi saçmalıktı. Ne kilise, ne polisler, ne de&nbsp;annesi olanları düzeltebiliyordu. Hiçbirinin buna gücü yetmiyordu. Johnny son bir yıldır bu yepyeni acı gerçeğin tam&nbsp;göbeğinde yaşıyordu.</p>

  <p class="block_5">Ama yapılacak bir şey yoktu. Onca zaman güvendiği dağlara karlar yağmıştı. Güç, bir illüzyondan ibaretti ve&nbsp;inanç saçmalığın daniskasıydı. Ne yani? Bir zamanlar mutlu olduğu hayatı artık buz gibi bir zindana dönüşmüştü. Artık hayat böyleydi. Johnny’nin kendinden başka güvenecek&nbsp;hiçbir şeyi yoktu. O yüzden de artık böyle ilerliyordu. Kendi yolunda, kendi seçimleriyle, ardına bakmadan. Babasının fotoğraflarına bakmaya devam etti. Birinde bir kamyonetin direksiyonundaydı. Gözünde güneş gözlüğü, yüzünde mutlu bir gülümseme vardı. Birinde ise bir çatıya çıkmak üzere merdivenlerin tepesindeydi, elinde de alet çantası&nbsp;vardı. Güçlü görünüyordu. Çenesi, omuzları, gür sakalları...&nbsp;Johnny, babasından aldığı fiziksel özellikler var mı diye baktı&nbsp;ama o, narin yapılıydı ve açık tenliydi. Johnny’nin güçlü bir&nbsp;görüntüsü yoktu ama bu sadece dıştan görünüşüydü.</p>

  <p class="block_5">Aslında gerçekten de güçlüydü.</p>

  <p class="block_5">Kendi kendine böyle söylüyordu: Güçlü olacağım.</p>

  <p class="block_5">Geri kalanı, kabul edilmesi güçtü. O yüzden de kabul etmiyordu. Zihninin arkasında bir çocuğa ait olan o tiz sesi&nbsp;duymazlıktan geliyordu. Dişlerini sıkıp fotoğraflara son bir&nbsp;kez daha dokundu, sonra gözlerini kapattı. Tekrar açtığında&nbsp;o duygu gitmişti.</p>

  <p class="block_5">Yapayalnız değildi.</p>

  <p class="block_5">Bavulun içinde Alyssa’nın özleyeceği, eve geri gelince bulmak isteyeceği her şey vardı. Johnny bu eşyaları çıkarmaya başladı: Okunmamış günlüğü, eskilerden beri sahip&nbsp;olduğu iki pelüş hayvan, üç fotoğraf albümü, okul yıllığı,&nbsp;en sevdiği CD’ler, okulda topladığı notları koyduğu ve hazine gibi sakladığı ufak sandık.</p>

  <p class="block_5">Annesi bavulun içindekileri pek çok kez sormuştu ama Johnny söylemeyecek kadar akıllıydı. Yanlış hapları kullanırsa her şey mümkün olabilirdi. Bahçeye atar, bir güzel&nbsp;yakar ve zombi gibi durup bağırarak kızını hatırlamanın&nbsp;canını ne kadar yaktığını haykırırdı. Babasının fotoğraflarının ve bir zamanlar kız kardeşinin odasını dolduran kutsal&nbsp;eşyaların başına gelen buydu. Bir gecede yok olup gitmişler ya da annesinin kopardığı fırtınalarda paramparça edilmişlerdi.</p>

  <p class="block_5">Bavulun en altında yeşil bir dosya göze çarpıyordu. Dosyanın içinde ince bir harita destesi ve Alyssa’nın yirmiye yirmi beş santim ebatlarında bir fotoğrafı vardı. Johnny&nbsp;fotoğrafı kenara koyup haritaları yatağa yaydı. Büyük ölçekli bir harita kasabanın Kuzey Carolina’da nerede yer&nbsp;aldığını gösteriyordu. Ne tam olarak kum tepelerinde, ne&nbsp;Peidmont’ta, ne de sel düzlüklerindeydi. Raleigh’den iki&nbsp;saat, sahilden ise neredeyse bir saat uzaklıktaydı. Ülkenin&nbsp;kuzeyi sert bir bölgeydi. Ormanlar, bataklıklar ve eskiden&nbsp;altın aramak için kazdıkları kırk sekiz kilometre uzunluğunda granit yatakları... Kuzeyden doğan nehir kasabayı&nbsp;ikiye bölerek birkaç kilometre boyunca kasabanın içinden&nbsp;geçerek devam ediyordu. Batıya doğru ise üzüm bağları ve&nbsp;çiftlikler için elverişli kara topraklar uzanıyordu. Doğuda,&nbsp;üzerine çok lüks golf sahaları kurulu olan kum tepeleri ve&nbsp;onun da ilerisinde fakirlikten kıvranan küçük kasabalar vardı. Johnny birkaçını görmüştü. Evlerin etrafını saran yabani&nbsp;otları, talan edilmiş bahçeleri ve kahverengi kese kağıtlarının içindeki şişeden kafayı çeken evsizleri hatırlıyordu. Bu&nbsp;derme çatma ufak kasabaları seksen kilometre kadar geçince Atlas Okyanusu kıyısındaki Wilmington’a ulaşılıyordu.&nbsp;Güney Carolina buralarla karşılaştırıldığında haritanın uzak&nbsp;bir ucundaki yabancı bir ülke gibiydi.</p>

  <p class="block_5">Johnny haritayı klasörün içine tıkıştırdı. Diğer haritalar ise kasabanın sokaklarını detaylı bir biçimde gösteriyordu.&nbsp;Bazı sokakların üzeri kırmızı mürekkepli kalemle işaretlenmiş, kimi adreslerin üzerine çarpı işareti konulmuştu.</p>

  <p class="block_5">Kenarlarda kendi el yazısıyla alınmış notlar vardı. Kimi bölgeler hâlâ tertemizdi; kimileri ise tamamen üzerleri karalanmıştı. Kasabanın batısına doğru bakıp acaba Jack tam&nbsp;olarak nereyi kastediyor diye düşündü. Ona sormaya karar&nbsp;verdi. Ama daha sonra.</p>

  <p class="block_5">Johnny birkaç dakika daha haritaya baktıktan sonra katlayıp kenara koydu. Alyssa’nın eşyalarını bavula topladı ve yatağın altındaki yerine itti. Büyük fotoğrafı alıp kırmızı&nbsp;kalemi cebine attı.</p>

  <p class="block_5">Tam ön kapıdan çıkıp kilitleyecekken bir kamyonet evlerinin girişine doğru ilerledi. Kaputun üzerindeki boya&nbsp;parça parça dökülmeye başlamıştı. Tamponun sağ tarafı&nbsp;göçük halde ve paslanmıştı. Araba savrula savrula evin&nbsp;önündeki araba yoluna doğru ilerledi. Johnny’nin içini&nbsp;kaygı gibi bir his kapladı. Arkasını dönüp haritayı katladı ve kalemin durduğu cebe tıkıştırdı. Fotoğrafı ise, buruşmasın diye elinde tutmaya devam etti. Araba durdu ve&nbsp;Johnny camdan yansıyan mavi bir şey gördü. Sonra arabanın camı açıldı. Ardından görünen surat inanılmaz soluk&nbsp;ve şişkindi.</p>

  <p class="block_5">“Atla,” dedi adam.</p>

  <p class="block_5">Johnny sahanlıktan aşağı atladı, kısa çalıların arasından geçti. Arabanın yanına gelmeden durdu. “Burada ne işin&nbsp;var, Steve?”</p>

  <p class="block_5">“Steve değil, Steve Amca.”</p>

  <p class="block_5">“Sen benim amcam değilsin.”</p>

  <p class="block_5">Arabanın kapısı gıcırdayarak açıldı ve adam aşağı indi. Üzerinde mavi bir tulum vardı. Tulumun sağ kolunda da altın rengi bir arma. Belinde kocaman, siyah bir kemer vardı.</p>

  <p class="block_5">“Ben babanın kuzeniyim ve bence yeterince yakınız. Hem sen bana üç yaşından beri Steve Amca dersin.”</p>

  <p class="block_5">“Amca dediğin şey ailedendir ve ailedekiler birbirlerine yardım ederler. Seni son bir buçuk aydır görmedik bile. Nerelerdeydin?”</p>

  <p class="block_5">Steve iki başparmağını kemerinin ön kısmına geçirdi. “Annen artık zenginlerle takılıyor, oğlum. Paraları yiyip&nbsp;duruyor.” Elini sallayarak konuşmaya devam etti. “Evi bedava. Çalışmasına gerek yok. Yani evlat baksana ona. Erkek arkadaşından daha iyisini veremem ya. Adamın sineması var, alışveriş merkezi var. Neredeyse kasabanın yarısı&nbsp;onun. Benim gibi adamlar ona ancak ayak bağı olur.”</p>

  <p class="block_5">“Ayak bağı mı?” Johnny’nin sesindeki alay açıkça fark&nbsp;ediliyordu.</p>

  <p class="block_5">“E, yani-”</p>

  <p class="block_5">“Ondan korkuyorsun,” dedi Johnny.</p>

  <p class="block_5">“Maaşımı o ödüyor; benim de, benim gibi dört yüz adamın da. Hani annene zarar verse anlayacağım ama tek yaptığı yardım etmek. Yalan mı? O halde niye adamın yoluna çıkayım? Baban da olsa bana hak verirdi.”</p>

  <p class="block_5">Johnny başka tarafa baktı. “Sen işe gecikmedin mi?”</p>

  <p class="block_5">“Aynen öyle, o yüzden atla hadi.”</p>

  <p class="block_5">Johnny yerinden kıpırdamadı. “Burada gerçekten ne işin var, Steve Amca?”</p>

  <p class="block_5">“Annen arayıp seni okula bırakmamı istedi. Servisi kaçırmışsın.”</p>

  <p class="block_5">“Okula gitmeyeceğim.”</p>

  <p class="block_5">“Gideceksin.”</p>

  <p class="block_5">“Hayır.”</p>

  <p class="block_5">“Hadi ama bin şu arabaya.”</p>

  <p class="block_5">“Aldım dersin olur biter.”</p>

  <p class="block_5">“Seni alacağım dedim, o kadar. Binene kadar da bir yere gitmiyorum. Yoksa zorla bindiririm.”</p>

  <p class="block_5">“Sen polis değilsin, Steve. Sadece bir güvenlik görevlisisin. Bana hiçbir şeyi zorla yaptıramazsın.”</p>

  <p class="block_5">“Öyle mi?” dedi Steve. “Bekle de gör.” Johnny’i kenara itip yanından geçti. Belindeki metal kelepçeler birbirine çarptı. Üniformasının kumaşı sertti ve yürüdükçe pantolonu&nbsp;kumaş sesi çıkartıyordu.</p>

  <p class="block_5">“Ne yapıyorsun?”</p>

  <p class="block_5">“Annenle konuşacağım.”</p>

  <p class="block_5">“Uyuyor,” dedi Johnny.</p>

  <p class="block_5">“O zaman uyandırırım. Hiçbir yere gitme. Ciddiyim,” dedikten sonra alkol ve genel temizlik malzemesi kokan&nbsp;ufak eve girdi. Johnny kapının kapanışını izledi, sonra&nbsp;bisikletine baktı. Bisikletine atlayıp Steve Amcası gelene&nbsp;kadar gitmiş olabilirdi ama bu, güçlü insanların yapacağı&nbsp;türden bir şey değildi. O yüzden Johnny haritayı çıkartıp&nbsp;göğsünde düzeltti. Derin bir nefes alıp sorunla yüzleşmek&nbsp;üzere içeri girdi.</p>

  <p class="block_5">Ev sessizdi ve içerisi hâlâ loştu. Johnny kısa holü dönüp durdu. Annesinin kapısı ardına kadar açıktı ve Steve Amca&nbsp;kapının önünde duruyor ama kıpırdamıyordu. Johnny birkaç saniye izledi fakat Steve ne hareket etti ne de konuştu.&nbsp;Johnny yaklaştıkça annesinin odasını az biraz görmeye başlamıştı. Sırt üstü yatmış, tek kolunu gözünün üzerine koymuştu. Çarşaf beline kadar sıyrılmıştı ve annesinin çıplak&nbsp;vücuduna güneş ışığının yansıdığını görebiliyordu. Steve Amca öylece orada durup izliyordu. O anda Johnny durumu anladı. “Ne yapıyorsun?” Sonra daha yüksek sesle bağırdı.&nbsp;”Steve, ne yapıyorsun dedim sana?!”</p>

  <p class="block_5">Steve Amca suçlulukla titreyip kendine geldi. Ellerini havaya kaldırıp parmaklarını araladı. “Düşündüğün gibi&nbsp;değil.”</p>

  <p class="block_5">Ama Johnny dinlemiyordu. Hızla beş adım atıp annesinin kapısını kapattı. Annesi hâlâ kıpırdamamıştı. Johnny sırtını kapıya dayadı. Gözlerine ateş bürüdüğünü hissetti.&nbsp;”Sen hastasın, Steve. O benim annem.” Johnny etrafa bakınıp sopa gibi bir şey aradı ama yoktu. “Senin derdin ne&nbsp;böyle?”</p>

  <p class="block_5">Steve Amca’nın gözleri alışılmışın aksine çaresizce bakıyordu. “Sadece kapıyı açtım. Kötü bir niyetim yoktu. Tanrı’ya yemin ederim, Johnny. Ben öyle biri değilim.&nbsp;Ben o tip erkeklerden değilim. Yemin ederim. Tanrı adına&nbsp;yemin ederim.”</p>

  <p class="block_5">Steve Amca’nın yüzünü yağlı bir ter kaplamıştı. Çok korkmuştu ve acınası bir durumdaydı. Johnny adamın taşaklarına tekme atmak istedi. Adamı yere sermeyi, sonra&nbsp;yatağının altındaki boruyu alıp onu dümdüz etmeyi istiyordu. Ama sonra Alyssa’nın fotoğrafını düşündü ve yapması&nbsp;gereken şeyler aklına geldi. Ve duygularını nasıl bir kenara&nbsp;koyacağını bu yıl öğrenmişti. Sesi soğuk ve mesafeli çıkmıştı. Yapması gereken şeylere odaklanmalıydı ve Steve&nbsp;de ona ister istemez yardım edecekti. “Beni okula götürdüğünü söyleyeceksin.” Johnny başını sallayarak öne doğru&nbsp;adım attı. “Sorarsa, böyle söyleyeceksin.”</p>

  <p class="block_5">“Sen de ona bir şey anlatmayacaksın, öyle mi?”</p>

  <p class="block_5">“Sana söylediğim şeyi yaparsan söylemeyeceğim.”</p>

  <p class="block_5">“Yemin eder misin?”</p>

  <p class="block_5">“Sus ve git, Steve Amca. İşe git.”</p>

  <p class="block_5">Steve hızla geçip gitti. Elleri hâlâ havadaydı. “Kötü bir niyetim yoktu.”</p>

  <p class="block_5">Ama Johnny’nin söyleyecek başka bir şeyi yoktu. Kapıyı kapatıp haritayı mutfak tezgahına serdi. Kırmızı tükenmez kalem parmaklarının arasındaydı. Kırışmış kağıdı avucunun içiyle düzeltti, sonra da bir parmağını son üç haftadır üzerinde çalıştığı mahallenin üzerine koydu.</p>

  <p class="block_5">Rastgele bir sokak seçti.</p>

  <p class="block_">&nbsp;</p>

  <h1 class="block_4" id="toc_id_4"><br class="calibre1" id="calibre_pb_3" /></h1>
</body>
</html>
