<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_7" id="toc_id_53"><span class="text_" id="id_ELLI_IKINCI_BOLUM">ELLİ İKİNCİ BÖLÜM</span></h1>

  <p class="block_5">Hunt ciddi bir olay yaşamadan muhabirlerin yanından geçti. Belki de yüzünün aldığı şekil bu kolaylığı sağlamıştı. Belki de mavi üniformalı polislerden oluşan duvar dikkatlerini&nbsp;dağıttığı için rahat geçmişti. Muhabirin teki bir kere bu hattı&nbsp;geçmişti. Eğer bu bir kere daha yaşanırsa birileri soru sorulmadan işten atılacaktı. Hunt bununla bizzat ilgilenecekti.</p>

  <p class="block_5">Hâlâ nemli ve süngerimsi duran ormanın zeminine çok az güneş değiyordu. Hava oldukça nemliydi. Hunt yokuşu&nbsp;hızla indi.</p>

  <p class="block_5">Olay yerinin yanında durduğunda havadaki farklılığı hissedebiliyordu. Yetişkin bir ceset bulmak beklenmedik bir dunundu ve kimse ne yapacağını bilmiyordu. Johnny’nin&nbsp;babası olayı bir sonraki seviyeye taşımıştı.</p>

  <p class="block_5">İnsanlar işlerine devam ediyordu.</p>

  <p class="block_5">Hunt, Chapel Hill’den gelen iki adli tıp uzmanının yeni bir mezar üzerinde çalışmaya başladığını gördü. Bir sonraki&nbsp;cesetle ilgileniyorlardı. Hunt onlarla pek haşır neşir olmadı.&nbsp;Sağ tarafta ayakta duran gergin insanların hemen yanında,&nbsp;yokuşun etkisiyle hafif yan duran iki buçuk metre uzunluğunda portatif bir masa gördü. Cross. Şef. Raven Kasabası&nbsp;adli tıp uzmanı olan Trenton Moore. Üçü de Hunt’a bakıyor, yanlarına gelmesini bekliyordu.</p>

  <p class="block_5">Yerdeki ceset torbası diğerlerinden daha uzun duruyordu.</p>

  <p class="block_5">Ve daha da doluydu.</p>

  <p class="block_5">Hunt ileri yürüdü, ceset torbasına bir buçuk metre kala durdu ve dizlerinin üzerine eğildi. Spencer Merrimon’u, eşi&nbsp;için nasıl dik durduğunu, suçluluk duygusuyla mahvoluşunu ve bu durum onu içten içe öldürmüyormuş gibi yapışını&nbsp;hatırlıyordu. Bir eli daima oğlunun omzundaydı ve kızını&nbsp;eve getirmek için çalışanlara usulca teşekkür ederdi. Hunt&nbsp;adamdan hoşlanmıştı. Hatta belki de saygı duymuştu. “Bu&nbsp;o mu?”</p>

  <p class="block_5">Bütün gözler torbaya döndü. “Öyle olduğunu düşünüyoruz.”</p>

  <p class="block_5">“Nereden biliyorsunuz?”</p>

  <p class="block_5">“Buraya baksana,” dedi şef.</p>

  <p class="block_5">Hunt ayağa kalkınca hep beraber portatif masanın başına geldiler. Ortasında destek ayağı olan parlak metalden bir&nbsp;masaydı. Üzerine alet edevatlar konmuştu: Laptoplar, fotoğraf makinesi çantası ve tripod, bir iki not defteri, lateks&nbsp;eldiven kutusu. Birkaç eşya plastik kanıt poşetine konmuştu. Şef kirli cüzdanı gösterdi. “Bu, cebinden çıktı. Cırt cırtlı&nbsp;ve naylondan yapılmış. Bu sayede içindekileri iyi muhafaza&nbsp;etmiş.” Cüzdanın hemen yanında içindekiler duruyordu ve&nbsp;her biri kendi kanıt çantasına konmuştu. Ehliyet. Kredi kartı. Kirlenmiş faturalar ve kağıt paralar. Temizlikçinin verdiği kağıt. Eskiden katlı durduğu halde şimdi açılmış birkaç kağıt. Hunt Katherine’in ve çocukların bir fotoğrafını&nbsp;gördü. Bu da kirliydi fakat yüzler tanınabiliyordu. Johnny&nbsp;utangaç görünüyordu fakat Katherine ışık saçıyordu. Alyssa da öyleydi. “Yüce Tanrım,” dedi Hunt.</p>

  <p class="block_5">“Adli tıp uzmanlarına diş kayıtlarını inceleteceğiz ama cesedin ona ait olduğundan şüphe etmemizi sağlayacak bir&nbsp;sebep göremiyorum.”</p>

  <p class="block_5">“Doktor?” Hunt Trenton Moore’a bakıyordu.</p>

  <p class="block_5">“Ceset erkek ve uygun yaşta.”</p>

  <p class="block_5">Hunt geriye kalan bayraklara baktı. Adamlar kayıp bir ruha ait yarı açılmış mezarın başındaydı. Bu mezarların&nbsp;birinin Alyssa Merrimon’a ait olması artık daha büyük bir&nbsp;olasılıktı. Masaya geri dönüp cüzdanda bulunanları incelemeye başladı. Faturalara baktı - önemsizlerdi - sonra da&nbsp;iki ufak kağıda baktı. Bunlar o kadar fazla katlanmışlardı&nbsp;ki kenarları artık yıpranmıştı. İlkinde çocuk çizimi vardı.&nbsp;Çöp adam, ufak bir çocuğun elini tutuyordu. Eğri büğrü bir&nbsp;yazıyla, “Babişkomu seviyorum,” yazılıydı. Alt köşesinde&nbsp;ise, “Alyssa, altı yaşında,” yazıyordu.</p>

  <p class="block_5">Hunt diğer kağıda baktı.</p>

  <p class="block_5">“Adresler,” dedi Cross. “Merkeze gittiğimizde kontrol edeceğiz.”</p>

  <p class="block_5">Hunt dokuz adres gördü. El yazısı kötüydü fakat okunabiliyordu. İsim ya da telefon numarası yoktu. Adresler... Hunt Spencer Merrimon hakkında düşüncelerinde haklı olduğunu söyleyen soğuk bir ürperti hissetti. Cesedi neden&nbsp;buradaydı? Nasıl olduğu bir şekilde öğrenilirdi ama neden&nbsp;öldürülmüştü? Hunt bu adresleri biliyordu. Yanlarında yazan isimleri de biliyordu.</p>

  <p class="block_8">Kayıtlı cinsel saldırı suçluları.</p>

  <p class="block_8">Kötü olanlar.</p>

  <p class="block_5">Cross ceset torbasına baktı. Tıraş olmamıştı ve dudaklarını aşağı bükmüştü. “Bu Merrimon soyadlı elemanın kaçtığını düşünüyordum.”</p>

  <p class="block_5">“Hayır.” Hunt kağıdı masaya koydu.</p>

  <p class="block_5">“Eşi onu ölesiye suçlayınca kasabadan çekip gittiğini düşünüyordum.”</p>

  <p class="block_5">Hunt sığ mezarlarla dolu alana yeniden baktı. Çocuğun çizdiği resmi eline aldı. Kırmızı pastel boyayla yapılmıştı. Boşluklarda şekilsiz kalpler asılı duruyordu. “Hayır,”&nbsp;diye tekrarladı. “Bu adam yanlış kapıyı çalmış.” Etrafa salt&nbsp;sessizlik hakim olurken Hunt’ın kalbi saygıyla doldu. “Bu&nbsp;adam kızını ararken öldü.”</p>

  <p class="block_">&nbsp;</p>

  <h1 class="block_7" id="toc_id_54"><span class="text_"><br class="calibre1" id="calibre_pb_53" /></span></h1>
</body>
</html>
