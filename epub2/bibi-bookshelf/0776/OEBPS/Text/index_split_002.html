<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_7" id="toc_id_2"><span class="text_" id="id_BIRINCI_BOLUM">BİRİNCİ BÖLÜM</span></h1>

  <p class="block_5">Johnny hayatı erken yaşta öğrenmişti. Ona birileri neden böyle farklı göründüğünü, neden böyle durgun olduğunu,&nbsp;gözlerinin ferinin neden söndüğünü sorduğunda böyle diyordu. Hayatı erken öğrenmişti... Güvenli sayılabilecek&nbsp;hiçbir yer yoktu; ne arka bahçe, ne oyun parkı, ne ön veranda, ne de kasabayı çevreleyen sessiz ana yol. Güvenli hiçbir&nbsp;yer, güvenebileceği hiç kimse yoktu.</p>

  <p class="block_5">Çocukluğu ise bir hayalden ibaretti.</p>

  <p class="block_5">Bir saattir ayaktaydı. Gece seslerinin dinmesini, güneşin doğmasını bekliyordu. Günlerden pazartesiydi, hava hâlâ karanlıktı ama Johnny nadiren derin uykuya dalardı. Karanlık&nbsp;camların ardından dışarıyı izlerdi. Gece boyunca iki kere kapıların kilitlerini kontrol eder, ay doğduğunda tebeşirle kaplı gibi görünen patikayı ve boş yolu gözlerdi. Annesine bir&nbsp;bakardı, sadece Ken evde olmadığı zamanlarda tabii. Çünkü&nbsp;Ken’in oval yüzüğü bir kere çarptı mı fena iz bırakıyordu.</p>

  <p class="block_5">Bu da aldığı derslerden biriydi.</p>

  <p class="block_5">Johnny üzerine bir tişört ve altına da yıpranmış kot pantolonunu geçirdi. Yatak odasına doğru ilerleyip kapıyı&nbsp;araladı. Dar koridordan içeri ışık süzülüyordu. Oldukça havasızdı. Sigara ve viski kokusu her tarafa yayılmıştı. Bir&nbsp;an için Johnny koridorun sabah kahvaltısı kokularıyla dolu&nbsp;olduğu zamanları hatırladı. Yumurta ve kahve kokusu... Bir&nbsp;de babasının keskin tıraş sonrası losyonu. Güzel bir anıydı,&nbsp;o yüzden onu hemen karanlığa gömdü ve yok etti. İşleri&nbsp;zorlaştırmasına gerek yoktu.</p>

  <p class="block_5">Koridordaki kısa tüylü sert halıyı ayaklarının altında hissedebiliyordu. Annesinin yatak odasının kapısı bir hayli gevşemiş olmalıydı ki yerinde sallanıyordu. Boyasız,&nbsp;delikli bir malzeme kullanılmıştı. Odanın asıl kapısı arka&nbsp;bahçeye atılmıştı. Bir ay önce annesi ve Ken saatler sonra&nbsp;odaya girdiğinde o kapı çoktan menteşelerinden ayrılmıştı&nbsp;bile. Annesi ne için kavga ettiklerini hiç anlatmamıştı ama&nbsp;Johnny kendisiyle ilgili olduğunu tahmin edebiliyordu. Bir&nbsp;yıl önce olsa Ken asla annesi gibi bir kadına yaklaşacak cesareti bulamazdı ve Johnny bunu her seferinde yüzüne vuruyordu. Ama artık bir sene geçmişti. Koskoca bir sene...</p>

  <p class="block_5">Ken’i ailecek yıllardır tanıyorlardı, ya da onlar öyle sanmışlardı. Johnny’nin babası müteahhitti ve Ken de tüm inşaat işlerini üstleniyordu. Birlikte iyi iş çıkarıyorlardı çünkü Johnny’nin babası hızlı ve becerikliydi; Ken ise ona saygı&nbsp;gösterecek kadar zeki. İşte bu yüzden Ken, onlara karşı hep&nbsp;nazik ve düşünceli olmuştu. Hatta kaçırılma olayında bile.&nbsp;Ta ki, Johnny’nin babası artık bu üzüntü ve suçluluk hissine katlanamaz hale gelene kadar. Babası gitti gideli Ken’in&nbsp;saygısından eser kalmamıştı ve evlerine çok girip çıkar&nbsp;olmuştu. Şimdi ise otoritesini iyice kurmuştu. Johnny’nin&nbsp;annesini kendine bağımlı ve yapayalnız hale getiren oydu.&nbsp;Onu sürekli uyuşturucu ve alkol ile besliyordu. O, annesine&nbsp;yap diyordu, annesi de yapıyordu. Git yemek pişir, yatak&nbsp;odasına geç, kapıyı kilitle.</p>

  <p class="block_5">Johnny tüm bunları içine atıyordu. Kimi zaman kendini gecenin bir yarısı mutfakta ahşap saplı büyük bıçağa dokunurken buluyordu. Ken’in göğsüne saplanırken hissedeceği&nbsp;o yumuşaklığı düşünüyordu.</p>

  <p class="block_5">Adam tam bir yırtıcıydı. İstilacının tekiydi... Johnny’nin annesi neredeyse erimiş bitmiş durumdaydı.&nbsp;Kırk beş kiloya kadar düşmüştü ve kendini eve kapatmıştı.&nbsp;Johnny diğer erkeklerin annesine nasıl baktıklarını biliyordu. Annesi dışarı çıktığında Ken onun yanında nasıl da&nbsp;kartal kesiliyordu. Teni soluk olmasına rağmen pürüzsüz;&nbsp;iri gözlerindeki bakışlar kederliydi. Otuz üç yaşındaydı.&nbsp;Melekler gerçek olsaydı, annesi onlardan biri olabilecek&nbsp;kadar güzeldi. Simsiyah saçlarıyla hem kırılgan hem de&nbsp;bu dünyaya ait değilmiş gibi duruyordu. Annesi bir yere&nbsp;adımını attığında oradaki tüm erkekler dönüp ona bakardı.&nbsp;Sanki annesi bir ışık yayıyor, her an ayakları yerden kesilip havada süzülecek gibi duruyordu. Bunlar annesinin hiç&nbsp;umurunda değildi. Kızı kaybolmadan önce de görünüşüne pek önem vermezdi. Kot pantolon üzerine tişört giyer,&nbsp;saçlarını atkuyruğu yapar ve yüzüne de biraz allık sürerdi, o kadar. Kocasını ve çocuklarını çok sevdiği, arada bir&nbsp;bahçesiyle uğraştığı, kilisede gönüllü olarak çalıştığı küçük bir dünyada yaşıyordu. En fazla, yağmurlu günlerde&nbsp;kendi kendine şarkı söylerdi. Şimdi ise içinde derin bir&nbsp;boşluk ve acı vardı. Eski halinden hiç eser yoktu. Yine&nbsp;de güzelliği baki kalmıştı. Johnny her gün bununla yüzleşmek zorunda kalıyordu ve her gün onun o güzelliğine&nbsp;sövüp duruyordu. Keşke çirkin olsaydı da Ken başına bela&nbsp;olmasaydı. Keşke çirkin çocukları olsaydı da kız kardeşi&nbsp;yine yan odada mışıl mışıl uyuyor olsaydı. Oysa kız kardeşi tam bir taş bebek gibiydi. İnsanın onu vitrine koyup&nbsp;kilitleyesi geliyordu. Johnny ondan daha güzel bir insan&nbsp;görmemişti ve bu durumdan nefret ediyordu.</p>

  <p class="block_5">Nefret ediyordu.</p>

  <p class="block_5">İşte hayatı bu kadar değişmişti.</p>

  <p class="block_5">Johnny annesinin odasının kapısını inceledi. Ken belki içerdeydi, belki de değildi. Kulağını kapının ahşabına dayadı, nefesini tuttu. Normalde içeride olup olmadığını anlardı&nbsp;ama günlerdir uykusuzdu. Ve bu uykusuzlukla vücudu bir&nbsp;çöktü mü tam çökerdi. Sabit, kara bir boşluk... Derin bir&nbsp;uyku... Genelde de bir şeylerin kırılma sesiyle uyanırdı. O&nbsp;vakitler saat sabahın üçünü gösterirdi.</p>

  <p class="block_5">Kapıdan geri çekildi, emin olamamıştı. Koridora geçti, banyonun ışığını yaktığında floresanın uğultusunu duyabiliyordu. İlaç dolabı açıktı. İçindeki haplara baktı: Xanax,&nbsp;Prozac, birkaç mavi ve sarı hap. Eline bir şişe aldı, Vicodin. Bu yeniydi. Xanax şişesi açıktı, haplar rafa saçılmıştı.&nbsp;Johnny içindeki öfkenin gitgide arttığını hissediyordu. Xanax, Ken’in güzel şeylerle geçirdiği bir gecenin ardından&nbsp;sakinleşmesine yarıyordu.</p>

  <p class="block_5">Adam böyle diyordu.</p>

  <p class="block_5">Güzel şeyler.</p>

  <p class="block_5">Johnny şişenin ağzını kapatıp banyodan çıktı.</p>

  <p class="block_5">Ev leş gibiydi. Bu hali Johnny’e o evin onlara ait olmadığını yeterince hatırlatıyordu zaten. Onların asıl evi derli toplu ve tertemizdi. Çatıyı yenilemişlerdi, Johnny de yardım etmişti. Yaz tatilinde neredeyse her gün merdiveni dayayıp çatıya çıkmış, babasına kiremitleri taşımada yardım&nbsp;etmişti. Belindeki kemerin içinden ona çivileri uzatmıştı.&nbsp;Kemerin üzerine kendi ismi bile yazılıydı. Taş duvarlı güzel&nbsp;bir evleri vardı, Bahçeleri ise hiç de şimdi olduğu gibi yabani otlar ve çöplerle kaplı değildi. Şu an yaşadıkları eve birkaç yüz metre uzakta olmasına rağmen çok daha uzakmış&nbsp;gibi geliyordu. O ev artık insanların yuva diye sahiplenip&nbsp;gözü gibi baktığı evler ve yemyeşil bahçelerin olduğu bir&nbsp;mahalleye aitti. Ev, hayallerinde hâlâ canlıydı ama aslında&nbsp;banka el koymuştu. Annesine bazı belgeler teslim edip bahçeye bir tabela dikmişlerdi.</p>

  <p class="block_5">Şu an yaşadıkları yer Ken’in kiralık evlerinden biriydi. Adamın yüzlerce böyle kiralık evi vardı ama Johnny’e göre&nbsp;bu büyük ihtimalle içlerinde en berbat olanıydı. Kasabanın&nbsp;unutulmuş bir köşesindeki çöp yuvası. Mutfak küçüktü,&nbsp;yerler ise muşamba ile kaplıydı. Tezgah yıpranmış bir çeşit metalden üretilmişti. Johnny, ocağın üzerindeki ampulü&nbsp;yaktı ve yavaşça etrafına bakındı. Her yer iğrenç durumdaydı; bir tencerede sönmüş izmaritler, boş şişeler ve içki&nbsp;bardakları. Mutfak masasının üzerinde bir ayna yatay vaziyette duruyor, üzerindeki beyaz toz kalıntıları ışıkta parlıyordu. Bunu görmek bile Johnny’nin kanını dondurmaya&nbsp;yetiyordu. Kıvrılıp rulo haline gelmiş bir yüzlük yere düşmüştü. Johnny eğilip parayı yerden aldı ve eliyle düzeltti.&nbsp;Kendisi bir haftadır doğru düzgün bir şeyler yiyememişken&nbsp;Ken bir yüzlük ile kokain çekiyordu demek.</p>

  <p class="block_5">Aynayı aldı, ıslak bir bezle silip duvardaki yerine astı. Eskiden babası o aynanın karşısında pazar günleri kravatını&nbsp;bağlardı. Johnny hâlâ gözünde canlandırabiliyordu; babasının uzun parmaklı beceriksiz elleri ve bir türlü bağlanmak&nbsp;bilmeyen o kravatla uğraşması. Önce sinirden yüzü kızarır&nbsp;ardından da bir rahatlama ile gülümserdi. “Neyse ki annen&nbsp;var,” derdi ve annesi kravatını bağlardı.</p>

  <p class="block_5">Annesinin küçük sırtını kavramış eller. Babasının elleri.</p>

  <p class="block_5">Sonra küçük bir öpücük ve göz işareti.</p>

  <p class="block_5">Aynayı bir kez daha sildi ve duvardaki yerinde sağdan sola doğru ittirip onu düzeltti.</p>

  <p class="block_5">Johnny, verandanın gıcırdayan kapısını itip soğuk ve nemli sabaha adım attı. Elli metre ileride sokak lambasının&nbsp;teki yanıp sönüyordu. Arabaların farları uzakta bir tepenin&nbsp;siluetini aydınlatıyordu.</p>

  <p class="block_5">Ken’in arabası sokakta görünmüyordu. Johnny, biraz da utanarak, içinin rahatladığını hissetti. Ken, kasabanın öteki&nbsp;ucunda kocaman bir evde yaşıyordu. Duvarları güzelce boyanmış, yere kadar camlı ve dört arabalık garajı olan bir ev.&nbsp;Johnny iç çekti. Bir an için aklında annesinin aynaya eğilmiş hali belirdi. Bunu hemen aklından sildi. Annesi o kadar&nbsp;da ileri gitmezdi. Onun böyle taraklarda bezi olmazdı. Sıktığı yumruklarını rahatlatmaya çalıştı. Böyle şeyler düşünmek yerine havanın ne kadar açık olduğuna odaklanmaya&nbsp;çalıştı. Bugün yeni bir gün, belki de iyi şeyler olur diye düşündü ama sabah demek annesi için kötü bir başlangıç daha&nbsp;demekti. Uyandığında bir an için gözlerinde bir parıldama&nbsp;olurdu. Ama ardından yine aynı düşünce suratına çarpardı.&nbsp;Kaybolan kızı asla bulunamamıştı.</p>

  <p class="block_5">Johnny’nin kız kardeşi.</p>

  <p class="block_5">İkizi.</p>

  <p class="block_5">Alyssa, Johnny’den üç dakika sonra doğmuştu ve tek yumurta ikizleri ne kadar benzerse onlar da birbirlerine o&nbsp;kadar benziyordu. Saçları, yüz ifadeleri, gülüşleri aynıydı.&nbsp;Tamam, Alyssa bir kızdı ama on metre öteden onları ayırt&nbsp;etmek mümkün değildi. Duruşları, yürüyüşleri bile aynıydı.&nbsp;Çoğu sabah, ayrı odalarda olsa da, aynı saatte uyanırlardı. Annesi, onlar küçükken birbirleriyle iletişim kurdukları&nbsp;ayrı bir dil olduğunu söylemişti ama bunu hatırlamıyordu.&nbsp;Hayatında asla yalnız kalmadığını hatırlıyordu. İkisinin de&nbsp;tam olarak anlam veremediği şekilde birbirlerine bağlıydılar. Ama Alyssa gitmişti işte. Tamamen yok olmuştu. Karşı&nbsp;konulamaz gerçek buydu ve bu acı annesinin yüreğini dağlıyordu. İşte bu yüzden, Johnny elinden geleni yapıyordu.&nbsp;Geceleri kilitleri kontrol edip ortalığı topluyordu. Bugünlük&nbsp;işi yirmi dakikada bitmişti. Kendine bir kahve yapıp rulo&nbsp;halindeki yüzlüğü düşünmeye koyuldu.</p>

  <p class="block_5">Yüz kağıt.</p>

  <p class="block_5">Yemek ve giysi demek...</p>

  <p class="block_5">Eve şöyle son bir kez göz gezdirdi. Şişeler, atıldı. Uyuşturucu izleri, temizlendi. İçerinin havası değişsin diye camları açıp buzdolabına bakmaya gitti. Süt kutusu tam takır. Kartonda kalmış bir yumurta. Annesinin cüzdanını açtı.&nbsp;Dokuz dolar ve biraz da bozukluk. Johnny parayı yerine&nbsp;koyup cüzdanı kapattı. Bir bardak suyun içine iki aspirin&nbsp;atıp annesinin yanına gitti.</p>

  <p class="block_5">Güneşin ilk ışıkları camdan yansıyordu. Ağaçların ardında turuncu bir ampul gibiydi. Annesi yan yatıyordu, yüzü saçlarıyla kaplıydı. Komodinin üzeri dergiler ve kitaplarla&nbsp;doluydu. Onları şöyle bir itip bardağa yer açtı. Bir an için&nbsp;nefes alışını dinledi. Sonra Ken’in yatağın kenarına bıraktığı paralara baktı. Birkaç yirmilik, bir ellilik. Buruşmuş ve&nbsp;lekeli.</p>

  <p class="block_5">Koca bir desteden sıyrılmış.</p>

  <p class="block_5">Gözden çıkarılmış.</p>

  <p class="block_">&nbsp;</p>

  <p class="block_5">Yolun kenarında duran araba eskiydi. Babası yıllar önce almıştı. Cilası yerindeydi, lastiklerin havası her hafta kontrol ediliyordu. Ama Johnny bu kadarını yapmayı biliyordu.&nbsp;Marşa basınca hâlâ egzoz borusundan mavi bir duman çıkıyordu ve yolcu tarafındaki cam tam kapanmıyordu. Duman&nbsp;beyaza dönünceye kadar bekledi ve vitesi takıp gaza bastı.&nbsp;Henüz ehliyet alacak yaşta değildi. Yola dikkatlice bakıp devam etti. Yavaş ve kenardan gidiyordu. En yakındaki dükkan&nbsp;üç kilometre ötedeydi ama ana yolda büyük bir mağazaydı.&nbsp;Görenler onu tanırdı. Bu yüzden yola bir beş kilometre daha&nbsp;ekleyip akla gelecek her şeyi bulabileceği bir markete doğru ilerledi. Daha fazla benzin yakıyordu ve market pahalıydı&nbsp;ama başka bir seçeneği de yoktu. Sosyal Hizmetler’deki görevliler iki kez evi kontrole gelmişlerdi bile.</p>

  <p class="block_5">Araba, yol boyunca diğerleri arasında pek de seçilmiyordu. O da ötekiler gibi tipik, eski bir Amerikan arabasıydı. Siyah bir sedan arkasından gelip marketin girişinde durdu.&nbsp;Gün ışığı camına vuruyordu. Direksiyonda ifadesiz bir surata sahip yalnız bir adam oturuyordu. Arabadan inmedi.&nbsp;Johnny markete girerken onu gözünün ucuyla izledi.</p>

  <p class="block_5">Johnny, arabada tek başına oturup bekleyen adamlardan korkuyordu.</p>

  <p class="block_5">Reyonlar arasında gidip gelirken sürdüğü sepet tangırdıyordu. Temel şeyleri alsam yeter diye düşündü: Süt, meyve suyu, salam, yumurta, tost ekmeği, meyve. Annesi için bir&nbsp;kutu aspirin daha aldı. Domates suyu da ona iyi geliyordu.</p>

  <p class="block_5">Polis yolunu kestiğinde tam reyonun sonuna gelmişti. Uzun boylu, yapılı bir adamdı. Naif bakışlı kahverengi gözleri, yüzündeki sert çizgiler ve kemikli çenesiyle tezat oluşturuyordu. Alışveriş sepeti yoktu, elleri cebinde dikilmiş&nbsp;duruyordu. Johnny içeri kadar izlendiğini anladı. Adamın&nbsp;öyle bir ifadesi vardı. Uzun zamandır sabırla bekliyormuş&nbsp;gibi bir bakış.</p>

  <p class="block_5">Johnny, sadece koşup kaçmayı düşünebiliyordu.</p>

  <p class="block_5">“Selam, Johnny?” dedi. “Nasıl gidiyor?”</p>

  <p class="block_5">Johnny, polisin saçlarını daha kısa hatırlıyordu. Gözleriyle aynı renkti. Dağınık ve yakasına doğru inen kahverengi ve dalgalı saçlarında yeni yeni beyazlar çıkmaya başlamıştı. Yüzü süzülmüştü ve Johnny yılların bıraktığı&nbsp;izleri görebiliyordu. Her ne kadar iri kıyım bir adam olsa&nbsp;da hafiften yenik, gizemli bir duruşu vardı. Aslında neredeyse herkes Johnny’e böyle görünüyor, bu yüzden de emin&nbsp;olamıyordu. Polisin sesi boğuk ve endişeliydi. Bu ses onda&nbsp;o kadar kötü anıları canlandırıyordu ki Johnny bir an için&nbsp;kaskatı kesildi. Ne hareket edebiliyor, ne konuşabiliyordu.&nbsp;Polis ona yaklaştı. Johnny’nin çoğu zaman karşılaştığı o&nbsp;düşünceli yüz ifadesi de beraberinde geldi tabii. Birine kibarca acımanın ve endişenin verdiği ifade... Bir yanı hâlâ&nbsp;bu adama güvenmek istiyordu ama yine de, Alyssa’nın tamamen yok olmasına göz yuman bu adamdı.</p>

  <p class="block_5">“İyiyim,” dedi Johnny. “Bildiğiniz gibi, takılıyorum.” Polis önce saatine, sonra da Johnny’nin pasaklı giysilerine ve dağınık siyah saçlarına baktı. Hafta içi, bir okul günü, saat yediye yirmi vardı. “Babandan haber var mı?”&nbsp;diye sordu.</p>

  <p class="block_5">“Hayır.” Johnny bir an için utancını saklamaya çalıştı. “Ses yok.”</p>

  <p class="block_5">“Üzgünüm,”</p>

  <p class="block_5">Orada durduğu zaman dilimi yıllar kadar uzun gelmeye başlamıştı ama polis yerinden kımıldamıyordu. Kahverengi gözlerini hâlâ Johnny’e dikmişti. Johnny’nin evine ilk geldiği günkü gibi sakin bakıyordu. Ama bu başka bir&nbsp;konuydu. Johnny, gözlerini adamın kalın bileğine ve kısa&nbsp;kesilmiş tertemiz tırnaklarına çevirdi. Konuşurken sesi titriyordu. “Anneme bir keresinde bir mektup geldi. Annem,&nbsp;Chicago’dan Califomia’ya geçtiğini söyledi.” Duraksadı,&nbsp;gözleri polisin ellerinden yere doğru kaydı. “Geri dönecek.”</p>

  <p class="block_5">Johnny bunu kararlı bir ifadeyle söylemişti. Polis başını sallayıp kafasını başka yöne çevirdi. Spencer Merrimon, kızı kaçırıldıktan iki hafta sonra çekip gitmişti. Büyük bir&nbsp;acı ve suçluluk duygusu... Karısı asla unutmasına izin vermiyordu. Keşke onu gidip alsaydı. Gün batarken kızın o&nbsp;yoldan yürüyüp gelmesine gerek kalmazdı o zaman. Keşke&nbsp;üzerine düşeni yapsaydı, o zaman böyle olmazdı.</p>

  <p class="block_5">“Onun hatası değildi,” dedi Johnny.</p>

  <p class="block_5">“Öyle olduğunu asla söylemedim.”</p>

  <p class="block_5">“Yoğun çalışıyordu. Saatin farkına varmamış olabilir. Onun hatası değildi.”</p>

  <p class="block_5">“Hepimiz hata yaparız, evlat. Her birimiz. Baban iyi bir adam, bunu sakın unutma.”</p>

  <p class="block_5">“Unutmam.” Bir an için sesinde bir kızgınlık belirmişti.</p>

  <p class="block_5">“Aynen öyle.”</p>

  <p class="block_5">“Nasıl unutabilirim ki?” Johnny, beti benzi atmış bir durumda olduğunun farkındaydı. En son ne zaman bu kadar uzun süre bir yetişkin ile konuştuğunu hatırlamıyordu ama&nbsp;bu polisle konuşurken tuhaf bir hisse kapılıyordu. Adam orta&nbsp;yaşlıydı. Kırklarında olmalıydı. Tedirgin ya da aceleci değildi. Yüzünde dost canlısı bir ifade vardı. Küçük bir çocuğu&nbsp;kendine inandırmaya çalışan sahte bir ifade takınmıyordu.&nbsp;Bakışlarında bir dinginlik vardı. Johnny onun bir şeyleri&nbsp;düzeltebilecek kadar iyi bir polis olmasını umuyordu. Ama&nbsp;aradan bir sene geçmiş ve kız kardeşi hâlâ bulunamamıştı.&nbsp;Johnny artık içinde bulunduğu zaman için yeterince endişeleniyordu. O an için polisin onun hayatında yeri yoktu.</p>

  <p class="block_5">Sosyal Hizmetler tepesindeydi zaten. Onu almak için bahane arıyorlardı. Johnny’nin de yaptığı bazı şeyler vardı&nbsp;tabii, okulu astığında gittiği yerler ve gece yarısı gizlice evden çıktığında aldığı riskler. Polis Johnny’nin yaptıklarını&nbsp;bilse bu konuda mutlaka harekete geçmek zorunda kalırdı.&nbsp;Çocuk sığınma evleri, mahkemeler...</p>

  <p class="block_5">Elinde olsa Johnny’i durdururdu.</p>

  <p class="block_5">“Annen nasıl?” diye sordu polis. Gözlerini bir an olsun kırpmıyor, hâlâ Johnny’nin sepetini tutuyordu.</p>

  <p class="block_5">“Bitkin,” dedi Johnny. “Lupus hastası, biliyorsunuz. Çok çabuk yoruluyor.”</p>

  <p class="block_5">Polisin yüzü ilk kez asıldı. “Geçen sefer burada karşılaştığımızda Lyme hastası demiştin.”</p>

  <p class="block_5">Haklıydı. “Hayır, lupus demiştim.”</p>

  <p class="block_5">Polisin yüzü yumuşadı ve ellerini sepetten çekti. “Yardım etmek isteyenler var, onu anlayabilecek kişiler.”</p>

  <p class="block_5">Johnny içinde bir kızgınlık hissetti. Kimse anlayamazdı, kimse yardım edemezdi ona. Asla. “O sadece hasta ve bitkin.”&nbsp;Polis bu yalanı kulak arkası etti ama yüzünde hâlâ üzgün bir ifade vardı. Bakışları önce aspirine, oradan domates&nbsp;suyuna kaydı. Ayyaşlar ve uyuşturucu bağımlılarını nerede görse tanıyacağı belliydi. “Tek canı yanan sen değilsin,&nbsp;Johnny. Yalnız değilsin.”</p>

  <p class="block_5">“Yeterince yalnızım.”</p>

  <p class="block_5">Polis derin bir iç çekti. Gömleğinin cebinden bir kart çıkarıp arkasına numarasını yazdı ve çocuğa verdi. “Herhangi bir şeye ihtiyacın olursa...” Kararlı görünüyordu. “Gece olsun, gündüz olsun; ciddiyim.”</p>

  <p class="block_5">Johnny karta baktı, pantolonunun arka cebine sıkıştırdı. “Biz iyiyiz,” dedi ve sepeti diğer yöne çevirdi. Polis çocuğun omzuna elini attı.</p>

  <p class="block_5">“Eğer sana bir daha vurursa...”</p>

  <p class="block_5">Johnny gerildi.</p>

  <p class="block_5">“Ya da annene...”</p>

  <p class="block_5">Johnny omzunu silkti ki polis elini üzerinden çeksin. “Biz iyiyiz,” diye tekrarladı. “Ben hallederim.”</p>

  <p class="block_5">Sepetiyle polisin yanından geçti. Bir an için ya onu durdurup daha fazla soru sorarsa, ya Sosyal Hizmetler’de çalışan o sert ifadeli kadınlardan birini ararsa diye korktu.</p>

  <p class="block_5">Kasaya vardığında sepet kenara sürtünüp gıcırdadı. Kasadaki şişman kadın yüzünü buruşturup ona baktı. Markette işe yeni başlamıştı ve Johnny yüzündeki şaşkın ifadenin farkındaydı. On üç yaşındaydı ama çok daha küçük gösteriyordu. Cebinden yüzlüğü çıkarıp düzelterek kasa bandının&nbsp;üzerine koydu. “Biraz hızlı olabilir misiniz?”</p>

  <p class="block_5">Kadın ağzındaki çikletten balon yapıp patlattı. “Hemen sinirlenme tatlım, hallederiz.”</p>

  <p class="block_5">Polis hemen gerisinde bekliyordu. Johnny bakışlarının ona çevrildiğini hissedebiliyordu. Şişman kasiyer, aldıklarını kasadan geçirdi. Johnny gerginliğini üzerinden atmaya&nbsp;çalışıyordu ki polis yanına geldi ve, “O kartı kaybetme,”&nbsp;dedi.</p>

  <p class="block_5">Sonra döndü, gülümsemesinde bariz bir gerginlik vardı. “Seni görmek güzeldi, Johnny.”</p>

  <p class="block_5">Marketten çıktı, açılır kapanır kapıların büyük camlarından hâlâ görünüyordu. Johnny’nin kullandığı arabanın yanından geçerken bir an için durdu. Arabanın camından&nbsp;içeri baktı ve sonra arka tarafına geçip plakasına göz attı.&nbsp;Bir sorun olmadığını görüp arabasına geçti. Loşluğun içine&nbsp;kendini bırakıp oturdu.</p>

  <p class="block_5">Beklemeye koyuldu.</p>

  <p class="block_5">Johnny, kalbinin atışlarını yavaşlatmaya çalışıyordu. Kasiyerin nemli ve dolgun parmaklarının arasından para&nbsp;üzerini aldı.</p>

  <p class="block_5">Polisin adı Clyde Lafayette Hunt’tı. Bir dedektifti. Kartında böyle yazıyordu. Johnny’de bunlardan çok vardı. Üst çekmecesinde çoraplarının altında babasının fotoğrafıyla birlikte duruyorlardı. Bazen kartın üzerindeki numarayı düşünüyordu ama sonra yetimhane ve esirgeme kurumları geliyordu&nbsp;aklına. Kaybolan kız kardeşini ve yatağıyla duvar arasına&nbsp;koyduğu kurşun boruyu düşünüyordu. Polis söylediklerinde&nbsp;ciddiydi. Büyük ihtimalle iyi bir adamdı. Ama Johnny ona&nbsp;her baktığında Alyssa’yı düşünmeden edemiyordu. Üstelik&nbsp;onu düşünebilmesi için iyice odaklanması gerekiyordu. Onu canlı ve gülümserken aklına getirmeye çalışıyordu. İğrenç bir hücrede ya da bir arabanın arkasına tıkılmış halde değil.&nbsp;Onu son gördüğünde on iki yaşındaydı. On iki yaşında, siyah, kısa saçlı. Olayı gören kişi onun arabaya doğru kendi&nbsp;isteğiyle gittiğini, hatta gülümsediğini söylemişti.</p>

  <p class="block_5">Biri onu arabanın içine çekene dek gülümsüyordu.</p>

  <p class="block_5">Bu kelime hep Johnny’nin beyninde yankılanıyordu. Gülümsemek. Takılmış plak gibi aklındaydı. Ama uyuduğunda yüzünü görebiliyordu. Geride bıraktığı evler gitgide&nbsp;gözden kaybolurken iyice endişelendiğini ve çığlık attığını&nbsp;görüyordu.</p>

  <p class="block_5">Johnny, kasiyerin ona baktığını fark etti. Hâlâ eli açıktı ama para üzerini almıştı zaten. Paketleri de hazırdı. Kadın,&nbsp;bir kaşı havada çikletini şaklatarak ona bakıyordu.</p>

  <p class="block_5">“Başka bir şey var mı, tatlım?”</p>

  <p class="block_5">Johnny irkildi. Para üstünü cebine tıktı. “Hayır,” dedi. “Başka bir şey yok.”</p>

  <p class="block_5">O geçerken kadın onun üzerinden camlı bir bölmede oturan market müdürüne doğru baktı. Johnny, bakışlarını&nbsp;takip edip paketlerine uzandı. Kadın omuz silkti. Johnny&nbsp;marketten çıktığında hava aydınlanmaya başlamış, gökyüzü&nbsp;mavileşmişti. Gözlerini annesinin arabasına dikti. Dedektif&nbsp;Hunt’ın olduğu yöne bakmamaya çalışıyordu. Elindeki paketler birbirine sürtünüp hışırdıyordu. Sağda kalan süt tıkırdıyordu. Paketleri arka koltuğa koydu. Polis onu biraz&nbsp;öteden arabası o yöne çevrilmiş şekilde izliyordu. Johnny&nbsp;kafasını kaldırdığında adam başıyla selam verdi.</p>

  <p class="block_5">“Araba kullanmayı biliyorum,” dedi Johnny.</p>

  <p class="block_5">“Buna hiç şüphem yok.” Cevabı Johnny’i şaşırtmıştı.</p>

  <p class="block_5">Gülümser gibiydi. “Güçlü olduğunu biliyorum,” dedi ve gülümsemesi kayboldu. “Birçok şeyin üstesinden gelebileceğini biliyorum ama kanun kanundur.” Johnny omuzlarını&nbsp;dikleştirdi. “Kullanmana izin veremem,” dedi Hunt.</p>

  <p class="block_5">“Arabayı burada bırakamam,” dedi Johnny. “Bundan başka aracımız yok.”</p>

  <p class="block_5">“Seni eve bırakırım.”</p>

  <p class="block_5">Johnny cevap vermedi. Ev hâlâ viski kokuyor mudur diye bir düşündü. Bütün ilaç kutularını ortadan kaldırmış&nbsp;mıydı acaba?</p>

  <p class="block_5">“Johnny, sana yardım etmeye çalışıyorum.” Polis durakladı. “İnsanlar birbirlerine yardım eder, biliyorsun.”</p>

  <p class="block_5">“Hangi insanlar?” dedi alaycı bir tavırla.</p>

  <p class="block_5">“Tamam,” dedi Dedektif Hunt. “Sorun değil, bana adresini söyle.”</p>

  <p class="block_5">“Evimizin yerini biliyorsunuz. Önünden geçtiğinizi gördüm kaç kez. Hem de yavaşlayarak geçiyorsunuz. Bilmiyormuş gibi yapmayın.”</p>

  <p class="block_5">Hunt, çocuğun sesindeki güvensizliği hissedebiliyordu. “Seni kandırmaya falan çalışmıyorum, evlat. Açık adresine&nbsp;ihtiyacım var ki beni geri getirebilmeleri için oraya başka&nbsp;bir araç çağırayım.”</p>

  <p class="block_5">Johnny, dikkatle polise baktı. “Neden sürekli evimizin önünden geçiyorsunuz?”</p>

  <p class="block_5">“Dediğim gibi, Johnny. Yardım etmek isteyen insanlar da olabilir.”</p>

  <p class="block_5">Johnny ona inanıp inanmamakta kararsızdı ama yine de ona adresini verdi. Polis, telsizinden anons yaparak bir başka devriye aracını adrese yönlendirdi. “Haydi bakalım.”</p>

  <p class="block_5">Hunt, kendi arabasından inip Johnny’nin arabasına doğru yöneldi. Johnny, yolcu koltuğuna, polis ise sürücü koltuğuna&nbsp;direksiyonun başına geçti. Johnny emniyet kemerini bağlayıp, kımıldamadan oturdu. Bir süre ikisi de kıpırdamadı.</p>

  <p class="block_5">“Kardeşin için üzgünüm,” dedi en sonunda Hunt. “Onu geri getiremediğim için üzgünüm. Anlıyorsun değil mi?”&nbsp;Johnny hiç cevap vermeden karşıya baktı. Kucağında&nbsp;kavuşturduğu elleri sıkmaktan bembeyaz olmuştu. Güneş,&nbsp;ağaçları aşıp arabanın camından yansıyarak içeriyi ısıtıyordu.</p>

  <p class="block_5">“Lütfen bir şey söyle,” dedi Hunt.</p>

  <p class="block_5">Johnny ona döndü, sesi herhangi bir duygudan yoksundu, “Dün tam bir sene oldu.” Bunun yetmeyeceğini düşündü. “Bunun farkında mısınız?”</p>

  <p class="block_5">Hunt’ın içi cız etti. “Evet,” dedi. “Farkındayım.”</p>

  <p class="block_5">Johnny kafasını çevirdi. “Hadi gidelim artık, lütfen.” Araba çalıştı ve egzozdan çıkan mavi duman ön cama&nbsp;kadar geldi.</p>

  <p class="block_5">“Pekala,” dedi Hunt. “Hadi bakalım, Johnny.”</p>

  <p class="block_5">Arabayı vitese taktı. Kasabanın girişine kadar sessizce ilerlediler. Tek kelime etmediler. Johnny, polisin üzerine sinen kokuyu duyabiliyordu. Sabun ve tabanca temizliğinde&nbsp;kullanılan yağ kokuyordu. Belki de üzerine sadece sigara&nbsp;kokusu sinmişti. Eve, Johnny’nin babasının gittiği yoldan&nbsp;gitti. Arabayı kendinden emin, hızlı ve seri bir şekilde kullanıyordu. Gözü yoldaydı ve arada bir dikiz aynasına bakıyordu. Eve yaklaştıklarında Johnny bir sene önceki o&nbsp;günü hatırladı. Tıpkı bugün gibi o gün de evin tam önünde&nbsp;Alyssa’yı bulacağına söz vermişti.</p>

  <p class="block_5">Vardıklarında kapının önünde lambaları yanan bir polis arabası bekliyordu. Johnny arabadan indi ve paketleri almak için arka kapıya yöneldi. “Sana yardım edeyim,” dedi&nbsp;Hunt.</p>

  <p class="block_5">Johnny tek kelime etmeden ona sadece baktı. Hâlâ ne istiyordu ki bu adam? Kız kardeşi hâlâ kayıptı işte, daha ne?</p>

  <p class="block_5">“Ben hallederim,” dedi Johnny.</p>

  <p class="block_5">Dedektif Hunt bir süre Johnny’e baktı. Sonra yapacak bir şey olmadığını anladı. “Uslu ol,” dedi ve kapıda bekleyen polis arabasına bindi. Araba tekrar yola girene dek Johnny orada, elinde paketlerle bekledi. Dedektif Hunt’ın ona el sallamasına karşılık vermedi. Kapının&nbsp;önündeki girişte bekleyip arabanın önce bir yokuşta yükselmesini, sonra aşağı inişte kayboluşunu izledi. Kalbinin çarpıntısı biraz hafiflesin diye bekledi ve paketleri&nbsp;içeri götürdü.</p>

  <p class="block_5">Tezgahın üzerine koyduğunda paketlerin içinde pek bir şey olmadığı belli oluyordu ama aslında çok şey ifade ediyorlardı. Zafer. Johnny içindekileri yerleştirip bir fincan&nbsp;kahve yaptı ve bir de yumurta kırdı. Tavanın altını ısıtan&nbsp;mavi alevlere bakıp yumurtanın pişip beyazlamasını izledi. Dikkatlice tavadan çıkarıp bir kağıt tabağa koydu. Tam&nbsp;peçete alacaktı ki telefon çaldı. Ekranda numarayı görüp&nbsp;tanıdığından ikinci kez çalmasına izin vermeden açtı. Telefonun ucundaki çocuğun çatlak bir sesi vardı. O da on üç&nbsp;yaşındaydı ama bir yetişkin kadar çok sigara ve alkol kullanıyordu. “Bugün kırıyor muyuz? Haydi, kıralım.”</p>

  <p class="block_5">Johnny, gözlerini koridora dikti ve kısık sesle konuşmaya başladı. “Selam, Jack.”</p>

  <p class="block_5">“Kasabanın batısında bazı evlere baktım. Bayağı kötü yerler, gerçekten. Eski suçlular falan. Düşününce hiç de&nbsp;fena gelmiyor.”</p>

  <p class="block_5">Jack, Johnny okulu kırdığında ya da geceleri evden gizlice çıktığında neler yapıyor biliyordu.</p>

  <p class="block_5">Yardım etmesinin sebebi biraz iyi bir çocuk oluşu, biraz da kötü biri oluşuydu.</p>

  <p class="block_5">“Bu oyuncak değil,” dedi Johnny.</p>

  <p class="block_5">“Hediye atın dişine bakılmaz diye bir söz vardır, oğlum. Beleşe yardım işte. Böylesi her zaman denk gelmez.”&nbsp;Johnny iç çekti. “Üzgünüm, Jack. Kötü bir sabah seçtin.”</p>

  <p class="block_5">“Annen mi?”</p>

  <p class="block_5">Johnny’nin boğazı düğümlendi ve kafasını evet anlamında sallamakla yetindi. Jack onun kalan son arkadaşıydı. Bir tek o Johnny’e deli ya da acınacak bir fare muamelesi&nbsp;yapmıyordu. Üstelik ortak noktaları da vardı. O da Johnny&nbsp;gibi ufak tefek bir çocuktu ve onun da kendine ait problemleri vardı. “Bugün pek müsait değilim.”</p>

  <p class="block_5">“Tarih ödevinin teslim zamanını yine geçirdik,” dedi Jack. “Sen yaptın mı?”</p>

  <p class="block_5">“Onu geçen hafta teslim ettim.”</p>

  <p class="block_5">“Yok artık! Ben daha başlamadım bile.”</p>

  <p class="block_5">Jack okula hep geç kalırdı ama öğretmenleri göz yumuyordu. Annesi ona bir keresinde çakal demişti, aynen öyleydi. Öğretmenler odasından sigara çalar, saçlarını jölelemekten çekinmezdi. Okuldaki herkesten daha çok içebiliyordu ve bir profesyonel kadar iyi bir yalancıydı. Ama yine de sır&nbsp;tutması ve sana arka çıkması gerekiyorsa bunu iyi beceriyordu. Aslında fena birisi değildi, hatta tatlı bile denebilirdi.</p>

  <p class="block_5">Bunları düşününce Johnny’nin bir anda keyfi yerine geldi. Ama çok geçmeden sabahın laneti tekrar üzerine çöktü.</p>

  <p class="block_5">Dedektif Hunt.</p>

  <p class="block_5">Annesinin komodini üzerindeki buruşmuş paralar.</p>

  <p class="block_5">“Gitmem lazım,” dedi Johnny.</p>

  <p class="block_5">“Okulu kırmaya ne diyorsun?”</p>

  <p class="block_5">“Gitmem lazım.” Johnny telefonu kapadı. Arkadaşını kırmıştı büyük ihtimalle ama şu an bunu düşünecek durumda değildi. Tabağını alıp verandaya çıktı. Yumurtasının&nbsp;yanında bir dilim ekmek yiyip bir bardak da süt içti. Bitirdiğinde henüz doymamıştı ama yapacak bir şey yoktu. Öğle&nbsp;yemeğine dört buçuk saat vardı.</p>

  <p class="block_5">Bekleyebilirdi.</p>

  <p class="block_5">Bir fincan sütlü kahve hazırlayıp loş koridordan annesinin odasına doğru yürüdü. Su da aspirin de bitmişti. Annesinin saçları artık yüzünü kaplamıyordu ve gözlerine pencereden içeri giren güneş ışıkları yansıyordu. Johnny fincanı sehpaya koyup pencereyi açtı. Evin yıkık dökük tarafından&nbsp;içeri hafif bir serinlik girdi. Johnny annesine baktı. Her&nbsp;geçen gün daha solgun, daha yorgun, daha zayıf ve bitkin&nbsp;görünüyordu. Kahve onu ayıltmaya yetmeyecekti ama olsun, Johnny yine de yanında bulunsun istemişti. Annesi de&nbsp;görsün diye.</p>

  <p class="block_5">Gitmek için dönerken bir anda annesi uykusunda inledi ve tiz bir çığlık attı. Bir şeyler söyler gibi oldu, bacakları kasılıyordu ve bir anda yatağın içinde doğruldu. Dehşet&nbsp;içindeydi. “Aman Tanrım!” diyordu. “Aman Tanrım!”</p>

  <p class="block_5">Johnny tam karşısında duruyordu ama onu görmüyor gibiydi. Onu korkutan her neyse henüz etkisinden kurtulamamıştı. Annesine yaklaştı, sadece bir rüya olduğunu söyledi ve o anda annesinin gözlerindeki ifade değişti. Artık onu tanıyor gibiydi. Elini yüzüne doğru kaldırdı. “Alyssa,” dedi,&nbsp;sesinde bir soru işareti vardı.</p>

  <p class="block_5">Johnny olacakları hissediyordu. “Ben Johnny,” dedi.</p>

  <p class="block_5">“Johnny?” Gözlerini kırpıştırdı ve gün onun için de aydınlanmaya başlamıştı. Gözleri çaresizlikle kapandı ve kendini yeniden yorganın kollarına attı.</p>

  <p class="block_5">Johnny ona birkaç saniye izin verdi ama annesi bir daha gözlerini açmadı. “İyi misin?” diye sordu en sonunda.</p>

  <p class="block_5">“Kötü bir rüya gördüm.”</p>

  <p class="block_5">“Sana kahve yaptım. Kahvaltı etmek ister misin?”</p>

  <p class="block_5">“Kahretsin.” Yataktan bir hışımla kalkıp odadan dışarı fırladı. Arkasına bakmıyordu. Johnny banyo kapısının hızla&nbsp;çarpıldığını duydu.</p>

  <p class="block_5">Dışarı çıkıp verandaya oturdu. Beş dakika sonra okul otobüsü bakımsız bahçenin sınırında durdu. Johnny ayağa&nbsp;kalkmadı. Kıpırdamadı da. En sonunda otobüs kapılarını&nbsp;kapatıp yola devam etti.</p>

  <p class="block_">&nbsp;</p>

  <p class="block_5">Annesinin kendine gelip giyinmesi ve onu verandada bulması bir saat kadar sürdü. İncecik kollarını dizlerinin arasına alıp yanına oturdu. Gülümsemeye çalışsa da olmuyordu. Halbuki eskiden bir gülümsemesiyle odayı nasıl da aydınlatırdı diye düşündü Johnny.</p>

  <p class="block_5">“Üzgünüm,” dedi annesi bir yandan onu omzuyla dürtüp. Johnny yola bakmaya devam ediyordu. Annesi onu yeniden dürttü. “Üzgünüm... yani özür dilerim.”</p>

  <p class="block_5">Ne diyeceğini bilemiyordu. Annesinin her gün ona bakıp kız kardeşini hatırlamasının ne kadar zor bir şey olduğunun farkındaydı. Canı ne kadar yanıyordu kim bilir. Johnny&nbsp;omuz silkti. “Sorun değil.”</p>

  <p class="block_5">Annesinin yüzüne bakınca daha net bir şeyler söyleme ihtiyacı duyduğunu görebiliyordu ama onu da becerememişti. “Servisi kaçırdın,” dedi.</p>

  <p class="block_5">“Umurumda değil.”</p>

  <p class="block_5">“Okulun umurunda ama.”</p>

  <p class="block_5">“Notlarım iyi, orada olup olmamam kimsenin umurunda değil.”</p>

  <p class="block_5">“Rehber öğretmeninle görüşmelere hâlâ gidiyor musun?” Johnny annesine kızgın bir bakış attı. “Altı aydır gitmiyorum.”</p>

  <p class="block_5">“Öyle mi?”</p>

  <p class="block_5">Johnny başını yine yola çevirdi. Annesinin ona baktığını hissedebiliyordu. Eskiden her şeyden haberi olurdu. Oturup&nbsp;sohbet ederlerdi. “Artık geri dönmeyecek,” dedi keskin bir&nbsp;ifadeyle.</p>

  <p class="block_5">Johnny dönüp annesine baktı. “Efendim?”</p>

  <p class="block_5">“Yola bakıp duruyorsun. Sanki birdenbire yokuşun başında belirmesini bekler gibi sürekli bakıyorsun.” Johnny bir şey söyleyecekti ki annesi araya girdi. “Gelmeyecek.”</p>

  <p class="block_5">“Bunu bilemezsin.”</p>

  <p class="block_5">“Sadece sana anlatmaya çalışıyorum-”</p>

  <p class="block_5">“Bunu bilemezsin!”</p>

  <p class="block_5">Johnny ne ara ayağa fırlamıştı hatırlamıyordu ama bu sabah ikinci kez bembeyaz olana dek yumruğunu sıkıyordu. Göğsünde alev alev yanan bir şeyler var gibiydi.&nbsp;Annesi, dizleri hâlâ kollarının arasında, arkasına yaslandı.</p>

  <p class="block_5">Gözlerinin feri sönmüştü ve Johnny bundan sonra neler olabileceğini biliyordu. Annesi elini uzattı ama Johnny’e&nbsp;erişemiyordu.</p>

  <p class="block_5">“Bizi bırakıp gitti Johnny, yapacak bir şey yok. Bu senin hatan değil.”</p>

  <p class="block_5">Ayağa kalktı. Dudakları gevşedi ve gerçekle yüzleşmek zorunda kalanların acısını yüzlerine taşıyan o ifade bakışlarına oturdu. Sanki karşısındaki küçük çocuktu, hayatın&nbsp;gerçeklerini anlayamıyordu da onu rahatlatmak ister gibi&nbsp;davranıyordu. Ama Johnny bu bakışın ne demek olduğunu&nbsp;biliyordu ve bu ifadeden nefret ediyordu.</p>

  <p class="block_5">“O lafları hiç etmeyecektin.”</p>

  <p class="block_5">“Johnny...”</p>

  <p class="block_5">“Kaçırılması onun suçu değildi. Ona böyle bir şey söylememeliydin.” Annesi ona doğru bir adım attı. Johnny’nin umurunda değildi. “Senin yüzünden bizi bırakıp gitti.”</p>

  <p class="block_5">Bir adım daha atacaktı ki durdu. Sesini öfke kapladı. Dudaklarındaki o sevecen gevşeklik yerini gerginliğe bıraktı. “Evet, onun suçuydu,” dedi. “Onun suçuydu tabii ki başka&nbsp;kimsenin değil. Onun yüzünden kızımı kaybettim ve artık&nbsp;başka hiçbir şeyim yok.”</p>

  <p class="block_5">Johnny bacaklarının ardından bütün vücuduna yayılmaya başlayan gerginliğin farkındaydı ve çok geçmeden bir yaprak gibi titremeye başladı. Aynı kavgayı daha önce de&nbsp;etmişlerdi, bunun yüzünden kaç kere birbirlerinden nefret&nbsp;edecek noktaya gelmişlerdi.</p>

  <p class="block_5">Annesi doğruldu ve arkasını döndü. “Sen zaten hep onun tarafındasın,” dedi ve gitti. Eve girdi. Tüm dünyayı ve kalan tek çocuğunu da dışarıda bırakıp gitti.</p>

  <p class="block_5">Johnny ardından kapanan kapıya bakakaldı, sonra ellerine baktı. Elleri tir tir titriyordu. Kendini sıkıp titremeyi durdurdu. Tekrar yerine oturdu ve rüzgarın yol kenarındaki&nbsp;tozları kaldırışına baktı. Annesinin söylediklerini düşündü, yokuşun ardındaki tepeye baktı. Pek de bir şeye benzemiyordu. Üzerinde bakımsız, arasında eski püskü evlerin olduğu bir ağaçlık vardı. Telefon direkleri ve kabloları&nbsp;kıvrılarak ilerliyor, gökyüzünde siyah lekeler bırakıyordu.&nbsp;Tepenin özel bir anlamı yoktu ama uzun uzun bakmaya devam etti. Boynu tutulana kadar izledi, sonra annesine bakmak için eve girdi.</p>

  <p class="block_">&nbsp;</p>

  <h1 class="block_4" id="toc_id_3"><br class="calibre1" id="calibre_pb_2" /></h1>
</body>
</html>
