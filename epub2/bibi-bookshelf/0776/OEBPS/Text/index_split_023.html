<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_4" id="toc_id_23">YİRMİ İKİNCİ BÖLÜM</h1>

  <p class="block_5">Hastanenin otoparkındaki yeni araçları sığdıracak yer yoktu. Öyle üst üste yığılmışlardı ki Charlie, acil bir hasta gelmesi durumunda zorluk olmaması için bir şeridi açık tutmaya çalışıyordu. Charlie’nin işi buydu, otoparka bakıyordu. Girişi gösteriyor, insanları dışarıda tutuyordu. Sütunlu girişin altında durmuş parlak ışıklar yüzünden gözleri kamaşıyordu.</p>

  <p class="block_5">Bu beşinci röportajıydı.</p>

  <p class="block_5">Kalabalığı umursamaz şekilde bir kolunu kaldırmış, gözlerini Kanal 4’ün muhabirine dikmiş, anlatıyordu. Kadın gerçek hayatta da televizyonda olduğu kadar güzel görünüyordu. Film afişinden fırlamış gibiydi. “Tam orada,”&nbsp;diye işaret etti Charlie. “Araba o girişten geldi, yalpalıyordu. Sağa sola gidiyordu. Oradaki betona çarpıp geriye sekti&nbsp;ve sonra buraya düştü.” Charlie bu sefer tam durduğu yeri&nbsp;gösteriyordu. “Neyse ki çevik bir insanım.”</p>

  <p class="block_5">Muhabir başını sallayıp gülümsedi. Artık hiç şüphesi kalmamıştı; Charlie’nin göbeği gerçekten de en az üç adam&nbsp;büyüklüğündeydi. “Devam edin,” dedi.</p>

  <p class="block_5">Spikerin gülüşü öyle aydınlıktı ki Charlie parlaklığı içinde hissedebiliyordu. “Direksiyonda Johnny Merrimon mu vardı?” diye sordu kadın.</p>

  <p class="block_5">“Aynen öyle. Onu geçen seneden hatırlıyorum. O olayı unutmak kolay değil. İkiz kardeşinin fotoğrafları hemen her yerdeydi. Hepimiz gördük. Zaten birbirlerinin aynısı.&nbsp;Neyse, Johnny arabayla buraya geldiğinde her tarafı kan ve&nbsp;pislik içindeydi. Arabanın da her tarafı kan içindeydi.”&nbsp;Spiker kameraya döndü. “Johnny on üç yaşına...”</p>

  <p class="block_5">“Direksiyonun başında işi ne...”</p>

  <p class="block_5">“Ama yanındaki kız Tiffany Shore’du.”</p>

  <p class="block_5">Charlie, evet anlamında başını salladı. “Kaybolan kız, evet. Oydu. Gazetede görmüştüm.”</p>

  <p class="block_5">“Tiffany de yaralanmış gibi miydi?” Muhabirin gözleri parıldıyor, hafif aralık boyalı dudaklarının arasından inci&nbsp;gibi dişleri göz kamaştırıyordu.</p>

  <p class="block_5">Charlie elini başından indirdi. “Yaralı mıydı bilmiyorum. Kollarında kelepçeler vardı ama bağlı değildi. Haykırıyordu. Arabadan çıkaralım derken avazı çıktığı kadar bağırıyordu. Johnny’nin kolunu bırakmıyordu.”</p>

  <p class="block_5">“Peki ya Johnny Merrimon? O ne durumdaydı?”</p>

  <p class="block_5">“Onun durumu mu? Eee, tam bir vahşi yerli gibiydi.”</p>

  <p class="block_5">“Vahşi yerli mi?”</p>

  <p class="block_5">Muhabir mikrofonu daha da yaklaştırdı. Charlie yutkundu, gözlerini dudaklarından alamıyor ama bunun için büyük bir çaba sarf ediyordu. “Evet. Saçları dümdüz ve simsiyah&nbsp;biliyorsunuz. Gözleri de öyle. Sülün gibiydi ve üzerinde tişört yoktu. Boynunda kemikler ve tüyler asılıydı - hatta bir&nbsp;kafatası bile vardı, yemin ederim ki kafatasıydı. Suratına&nbsp;siyah ve kırmızı boyalar sürmüştü.” Ellerini yüzünün iki&nbsp;yanına götürdü. “Yüz boyası gibi.”</p>

  <p class="block_5">Spiker heyecanlanmaya başlamıştı. “Savaş boyası gibi mi?”</p>

  <p class="block_5">“Bana sorarsanız pislik içindeydi. Gözlerinin sanki akı&nbsp;çıkmıştı ve yüz metre koşmuş domuz gibi nefes alıyordu.”</p>

  <p class="block_5">“Yaralanmış mıydı?”</p>

  <p class="block_5">“Daha çok bıçaklanmış gibiydi. Sanki bıçakla dilimlenmiş gibi. Yaraları kana ve pisliğe bulanmıştı. Direksiyonu elinden bırakamıyordu. Onu da arabadan sürükleyerek çıkarmak zorunda kaldılar. Korkunç durumdaydı.”</p>

  <p class="block_5">Kadın mikrofonu yaklaştırdı. “Sizce Johnny Merrimon, Tiffany Shore’u onu kaçıran adamın elinden mi kurtarmıştı?”</p>

  <p class="block_5">“Onu bilemiyorum.” Spikerin dekoltesini fark edince&nbsp;duraksadı. “İkisi de kurtulmuş gibi görünmüyordu.”</p>

  <p class="block_">&nbsp;</p>

  <p class="block_5">Hunt parlak koridorda ayaktaydı. Eğri büğrü yansıması, cilalanmış yer karolarından yansıyordu. Şakağında bir damar atıyordu ve göğsünü asit gibi bir sıcaklık yakıyordu. Patronu, polis şefiyle konuşuyordu ve adamı oracıkta harcamamak için kendini zor tutuyordu.</p>

  <p class="block_5">“Onu nasıl kaçırabildin?” Şef, düşük omuzlu kalın belliydi. Hoşgörüsüzlüğüyle ünlüydü ve kendini beladan kurtaracak derecede politik bir adamdı. Normalde Hunt’la pek ilgilenmemeyi, onun işine karışmamayı tercih ederdi ama&nbsp;bu normal bir durum değildi. “Tanrı aşkına Hunt, herif bilindik bir sübyancı.”</p>

  <p class="block_5">Hunt içinden üçe kadar saydı. Bir doktor ve boş bir tekerlekli sandalyeyle zayıf bir hemşire yanlarından geçti. “Onu iki kez sorguya çektik. Evini aramamıza izin verdi ve biz de arama yaptık. Temizdi. Bildiğimiz tek suçlu o değil. Ondan daha yüksek risk oluşturanlar vardı. Adam sayımız sınırlı.”</p>

  <p class="block_5">“Bu yeterli sebep değil.”</p>

  <p class="block_5">Hunt tırnaklarını avuçlarına geçirdi. “En son suçu on dokuz yıl önceymiş. Bu vaktin on altı yılında şartlı tahliye&nbsp;ile salıverilmiş. Daha tehlikeli kayıtları olan suçlular vardı&nbsp;ve barakayı fark etmemizin imkanı yoktu. Ne izni ne de&nbsp;tesisatı var. Vergi haritalarında kayıtlı değil. Tamamen bir&nbsp;hiç. Sınırın dışında. Bu ülkede onun gibi on binlerce baraka&nbsp;olabilir ve bizim hiçbirinden haberimiz olmayabilir. Hem&nbsp;bir de Levi Freemantle var. Daha önce hiç bu kadar net bir&nbsp;kanıt görmemiştim. David Wilson kızı bulduğunu söylüyor,&nbsp;Wilson’ın cesedinde Freemantle’ın parmak izi bulunuyor-”</p>

  <p class="block_5">“Burada çarmıha geriliyorum.” Şef parmağıyla hastanenin girişini gösterdi. “Üstelik televizyonların önünde”</p>

  <p class="block_5">“Bu benim kontrolüm dışında.”</p>

  <p class="block_5">Şef gözlerini kıstı, sesi fısıldar gibiydi. “Hoşuna gidiyor aslında, değil mi?”</p>

  <p class="block_5">“Saçmalama.”</p>

  <p class="block_5">“Biz becerememişken o çocuk Tiffany Shore’u nasıl buldu bilmek istiyorlar. Tanrım daha on üç yaşında ve onu&nbsp;kahraman ilan etmek istiyorlar.”</p>

  <p class="block_5">“Orada ne olup bittiğini tam olarak bilmiyoruz.”</p>

  <p class="block_5">“Burada aptal yerine konuyorum! Bu arada, çocuktan&nbsp;bahsetmişken, Ken Holloway’e kıçımı tekmelemek için bir&nbsp;fırsat verdiğin için de ayrıca teşekkürler. Belediyeden dört&nbsp;kere aradılar. Dört telefonun ikisi bizzat belediye başkanının kendisinden geldi. Holloway ciddi suçlamalarla geliyor.&nbsp;Dava açmakla tehdit ediyor.”</p>

  <p class="block_5">Hunt’ın kızgınlığı tavan yapmıştı. “Görevi başındaki polis memurunu tartakladı. Bu, umurunda olmalı.”</p>

  <p class="block_5">“Uydurma, Hunt. Göğsüne parmağını dayamış sadece.”</p>

  <p class="block_5">“Soruşturmama karışıyordu.”</p>

  <p class="block_5">“Soruşturmana değil başka bir şeye karışıyor.” Kelimeler tane tane dökülmüştü.</p>

  <p class="block_5">Hunt bir anda diklendi. “Bu ne demek şimdi?”</p>

  <p class="block_5">“Holloway, senin Katherine Merrimon’a ilgin olduğu&nbsp;konusunda ısrarcı. Duygusal bir ilgi.”</p>

  <p class="block_5">“Saçmalık.”</p>

  <p class="block_5">“Öyle mi? Onu rahatsız edip durduğunu, kışkırttığını söylüyor.”</p>

  <p class="block_5">“Saldırganlaşmaya başlamıştı. Ben de uygun olanı yaptım.”</p>

  <p class="block_5">“Memur Taylor, Holloway’in tarafında.”</p>

  <p class="block_5">“Asla böyle bir şey söylemez.”</p>

  <p class="block_5">“Söylemesine gerek kalmadı zaten, aptal. Memur Taylor asla yalan söylemeyi beceremez. Doğru soruyu sormak yeterliydi.”</p>

  <p class="block_5">Hunt arkasını döndü, şef sözlerine devam ediyordu. “Davranışların beni doğrudan etkilediği için lafı dolandırmayacağım. Katherine Merrimon’a karşı özel bir ilgin&nbsp;var mı?”</p>

  <p class="block_5">“Ne yapmamı istediğini söyle, yeter.”</p>

  <p class="block_5">“Şu kahrolası soruya cevap ver.”</p>

  <p class="block_5">“Bu, aşağılayıcı bir soru.”</p>

  <p class="block_5">Saniyeler saatlere dönüşmüş gibiydi. Şef burnundan soluyordu. “Belki bir süre ara versen iyi olacak.”</p>

  <p class="block_5">“Mümkün değil. Asla.”</p>

  <p class="block_5">Şef derin bir soluk daha aldı ve bir an olsun empati kuruyor gibiydi. “Bak, Clyde. Alyssa’yı asla bulamadık. Ve bu olayın bu şekilde ortaya dökülmesi... insanların aklında&nbsp;soru işaretleri yaratıyor.”</p>

  <p class="block_5">“Ne hakkında?”</p>

  <p class="block_5">Yine o yumuşak bakışlar. “Yetkinliğin hakkında. Sana daha önce de söyledim. Bazen işi çok fazla kişiselleştiriyorsun.”</p>

  <p class="block_5">“Başka bir polis olsa da böyle yapardı.”</p>

  <p class="block_5">“Daha bu sabah olay yerinde olup bitenleri izleyen kalabalığa bağırıyordun. Olay yerinin üzerine koca bir kova boya boca ettin.” Şef başka tarafa doğru baktı ve başını&nbsp;iki yana salladı. “Zor bir sene geçirdin, sanırım ara verme&nbsp;zamanın geldi.”</p>

  <p class="block_5">“Beni kovuyor musun?”</p>

  <p class="block_5">“Birkaç hafta izin almanı istiyorum. En fazla bir ay kadar.”</p>

  <p class="block_5">“Hayır.”</p>

  <p class="block_5">“Öyle mi?”</p>

  <p class="block_5">“Aynen öyle.”</p>

  <p class="block_5">Yumuşamadan eser kalmadı. Öfke geri gelmişti. “O zaman sana ne yapacağını söyleyeyim. Öncelikle bu içine edilmiş olayın tüm ceremesine katlanacaksın. Basın bir şamar oğlanı istiyorsa seni veririm ve tek bir kelime bile edemezsin. Valilik için de aynı şey geçerli. Tiffany Shore’un&nbsp;ailesi için de.”</p>

  <p class="block_5">“Bunu neden kabul edeyim?”</p>

  <p class="block_5">“Çünkü ben seni bir yıldır sırtımda taşıyorum.”</p>

  <p class="block_5">“Saçmalık.”</p>

  <p class="block_5">“Ayrıca,” sesini yükseltip iki parmağıyla avuç içine vurdu. “Ken Holloway’in peşini bırakacaksın. Adamın&nbsp;Tanrı’dan çok parası, hiçbirimizin hayal edemeyeceği&nbsp;yüksek mercilerde dostları var ve bir de onunla uğraşamayacağım. Sana belli ki ilgi gösteren bir kadınla yatması&nbsp;dışında gördüğüm kadarıyla hayatında başka bir kötülüğü olmamış. Tutuklanma kaydı yok. Hakkında suçlama&nbsp;da yok. Yani, eğer parmağını göğsüne dayamak istiyorsa&nbsp;bırak yapsın. Katherine Merrimon’u becermek istiyorsa,”&nbsp;- Şef bir parmağını Hunt’ın göğsüne koyup hızla salladı -”bırak becersin.”</p>

  <p class="block_">&nbsp;</p>

  <p class="block_5">Hunt, şefin hışımla uzaklaşmasını izledi. Küçük endişeleri olan küçük bir adamdı ama Hunt’ın daha önemli sorunları&nbsp;vardı. Bu yüzden deminki tartışmayı aklından silip attı.</p>

  <p class="block_5">Kiminle dalga geçiyordu ki?</p>

  <p class="block_5">Hastanenin uzun koridorlarında ilerleyip Johnny’nin kaldığı pediatri bölümüne geldi. Hunt’ın çocuğu görmesine&nbsp;izin vermiyorlardı ama Hunt doktorla konuşup bir yolunu&nbsp;bulmayı umuyordu. Bunları düşünürken Johnny’nin odasının olduğu koridorda bir bankta dizleri birbirine yapışık&nbsp;bir şekilde oturan sert bakışlı bir kadın gördü. Gri saçları&nbsp;geriye taranmış, üzerinde keskin hatlı bir takım vardı. Hunt&nbsp;durumu hemen anladı.</p>

  <p class="block_5">Sosyal Hizmetler.</p>

  <p class="block_5">Kahretsin.</p>

  <p class="block_5">Kadının gözü Hunt’a takılınca ayağa kalkıyordu ki o daha bir şey söylemeden Hunt arkasını dönüp gitti. Lobiye doğru&nbsp;ilerlerken Katherine’in sesini duydu. “Dedektif Hunt.”</p>

  <p class="block_5">Asansörün yanında durmuş, korkunç görünüyordu. Hunt hemen yanına gitti ve bekleme odasında kalabalığın arasında kendilerini garip bir şekilde yapayalnız hissettiler. “Katherine,” dedi Hunt. “Johnny nasıl?”</p>

  <p class="block_5">Bir kolunu sıvazlarken önüne düşen saçlarını geriye itti ve Hunt her an kendini kaybedebilecek durumda olduğunu&nbsp;gördü. “İyi değil. Yedi kez bıçaklanmış, iki tanesi derin.”&nbsp;Gözyaşları dökülmeden önce iki parmağıyla gözlerinin altını sildi. “Yaralara iki yüz altı dikiş atıldı, izi asla geçmeyecek.”</p>

  <p class="block_5">Hunt arkasına doğru baktı. “Uyanık mı?”</p>

  <p class="block_5">“Şu an değil. İlk geldiğinde yarı ayıktı.”</p>

  <p class="block_5">“Hiçbir şey söyledi mi?”</p>

  <p class="block_5">“Alyssa’yı sordu. Onu bulup bulmadığımızı sordu.” Hunt başka yöne baktı ama Katherine elini adamın koluna&nbsp;koyup, “Aynı adam mı?” diye sordu.</p>

  <p class="block_5">Kızını kaçıran adamın Burton Jarvis olup olmadığını soruyordu. “Bir şey söylemek için henüz erken.”</p>

  <p class="block_5">“Erken mi?” Kolunu sıkıyordu. Hunt, içini dolduran umut ve endişeyi görebiliyordu.</p>

  <p class="block_5">“Bilmiyorum,” dedi. “Bakıyoruz, araştırıyoruz. Bir şeyler bulunca sana da hemen haber vereceğim. Söz veriyorum.”&nbsp;Katherine başını öne arkaya salladı. “Geri dönmeliyim...&nbsp;Uyanırsa yalnız kalmasın.”</p>

  <p class="block_5">Tam gidiyordu ki Hunt onu durdurdu. Konuşmadan önce kelimelerini doğru seçmeye çalıştı. “Katherine.”</p>

  <p class="block_5">“Evet?”</p>

  <p class="block_5">“Sosyal Hizmetler görevlisi seninle konuşmak isteyecektir.”</p>

  <p class="block_5">“Sosyal Hizmetler mi? Neden ki?”</p>

  <p class="block_5">“Johnny bütün gece senin arabanla birlikte kayıptı. Kayıtlara geçmiş bir sübyancı tarafından neredeyse öldürülüyordu.” Hunt durakladı. “Johnny’i seninle birlikte bırakacaklarını sanmıyorum.”</p>

  <p class="block_5">“Anlamadım.” Sonra hemen ekledi. “Buna izin veremem.”</p>

  <p class="block_5">“Boynunda kuş tüyleri, yılan çıngırakları ve hatta bir kafatası asılıydı. Bunları gören hangi savcı seninle kalmasına izin verir bilemiyorum. Dışarıdaki gazetecileri&nbsp;gördün mü? CNN, FOX, hepsi burada. Ona ‘Küçük Vahşi&nbsp;Şef’ diyorlar. Artık ellerinde bir hikaye var ve bu da işleri&nbsp;karıştırıyor. Sosyal Hizmetler bir şeyler yapmak zorunda&nbsp;kalacak.”</p>

  <p class="block_5">Reddeden tavrı geride kalmıştı. “Ne yapmalıyım?”</p>

  <p class="block_5">“Bilmiyorum.”</p>

  <p class="block_5">“Lütfen.” Kolunu saran parmakları sıkılaşıyordu. “Lütfen,”</p>

  <p class="block_5">Hunt odada bir aşağı, bir yukarı baktı. On yedi yıllık kariyeri boyunca asla çizgiyi aşmamıştı ama işte şimdi o çizgi tam da önünde duruyordu. Kendinden emin bir şekilde çizgiyi aştı. Çünkü bazı şeyler daha çok umurundaydı.</p>

  <p class="block_5">“Kapsamlı bir değerlendirme yapacaklardır,” dedi. “Önce eve habersiz gelirler.”</p>

  <p class="block_5">“Ben buradan gidemem-”</p>

  <p class="block_5">“Hemen eve gitmeli ve etrafı temizlemelisin.” Elini kaldırıp yüzüne düşen bir saç tutamına dokundu. Hunt duraksadı ama acı gerçekleri söylemesi gerekiyordu. “O uyuşturucu ve sakinleştiricilerden kurtulmalısın.</p>

  <p class="block_5">“Ben aslında-”</p>

  <p class="block_5">Hunt onu susturdu. “Bana yalan söyleme, Katherine. Şu an seninle bir polis olarak değil, bir arkadaşın olarak&nbsp;konuşuyorum. Bir arkadaş gibi sana yardım etmeye çalışıyorum.”</p>

  <p class="block_5">Katherine olabildiğince uzun süre gözlerini gözlerine dikti ve sonra başını eğdi.</p>

  <p class="block_5">“Katherine, bana bak.” Yüzünü çevirdi, parlak ışığın altında bembeyaz görünüyordu. “Güven bana.”</p>

  <p class="block_5">Çiy damlası gibi gözyaşları akarken gözlerini kırpıştırdı ve kelimeler ağzından zorlukla döküldü. “Beni bırakabilir&nbsp;misin?”</p>

  <p class="block_5">Hunt cam kapılardan geçip kalabalığın arasına daldı. Muhabirler, kameralar. Katherine’in eli elindeydi. “Bu taraftan.” Hunt onu ardı ardına koridorlardan sürükleyip bir&nbsp;asansöre bindirdi ve sonra iki kanatlı, üzerinde ‘Sadece&nbsp;Kargo’ yazan bir kapıdan geçtiler. “Araba bu tarafta.”</p>

  <p class="block_5">“Benim arabama ne oldu?”</p>

  <p class="block_5">“Kanıt olarak el konuldu.”</p>

  <p class="block_5">Kızgın güneşin altında elli metrenin ardından elini çekti. “Ben hallederim,” dedi. Ama arabaya vardıklarında Hunt,&nbsp;halledemeyeceğini açıkça görebiliyordu. Yanakları kıpkırmızı, parmakları ise bembeyaz kesilmişti. Kapıya dayanıp&nbsp;başını eğdi.</p>

  <p class="block_5">Eve vardıklarında Hunt arabayı eve olabildiğince yakın bir yerde durdurdu. “Taksi için paran var mı? Hastaneye&nbsp;geri dönmek için.” Evet anlamında başını salladı. “Benim&nbsp;numaram yanında mı?”</p>

  <p class="block_5">Yüzüne düşen saçları geriye attı ve gözlerinde gururlu bir ifadeyle, “Bende pek çok kartınız var,” dedi. Evin kapısını açtı ve sıcaklık evi doldurdu. Hunt, Katherine’in&nbsp;bacaklarının sendeleyişine, elini kapıya dayayışına baktı.&nbsp;İçeri girdiğinde sesi titriyordu. “Oğlumu çok seviyorum,&nbsp;dedektif.”</p>

  <p class="block_5">“Biliyorum.”</p>

  <p class="block_5">“Ben iyi bir anneyim.”</p>

  <p class="block_5">Kendini ikna etmeye çalışsa da gözlerindeki boş ifade söylediği şeyi bir yalana dönüştürüyordu. Johnny hastanedeyken o hâlâ uyuşuk durumdaydı. “Öyle olduğunu biliyorum,” dedi Hunt ama buna pek de inanmıyordu.</p>

  <p class="block_5">Bir zamanlar öyleydin, biliyorum.</p>

  <p class="block_5">Umarım bir gün yine öyle olursun.</p>

  <p class="block_5">Hunt vitesi geriye taktı.</p>

  <p class="block_5">Katherine merdivenlerde durup dedektifin gidişini seyretti.</p>

  <p class="block_">&nbsp;</p>

  <p class="block_5">* * *</p>

  <p class="block_">&nbsp;</p>

  <p class="block_5">Yarım saat sonra Hunt, Yoakum ve birkaç başka teknisyenle birlikte barakada olay yeri incelemeye katılmıştı. Eve arkası dönüktü. “Dikkat,” dedi Yoakum.</p>

  <p class="block_5">“Ne?”</p>

  <p class="block_5">“Şef.”</p>

  <p class="block_5">Hunt yola baktı. Şef, yerde kalan son yabani otları da eze eze ilerliyordu. Yanında iki asistan onu takip ediyordu.&nbsp;Önde bir üniformalı polis, o geçerken yoldaki dalları önünden kaldırıyordu. “Onu bu hale ben getirdim,” dedi Hunt.</p>

  <p class="block_5">“Belli.”</p>

  <p class="block_5">Hunt kollarını göğsünde kavuşturdu. Şef işleri kontrol edecekse etsindi ama Hunt buna seviniyormuş gibi yapmayacaktı. Şef olay yerine dört buçuk metre kala durdu. Elleri&nbsp;belinde, çenesi öndeydi.</p>

  <p class="block_5">“Bunu filmlerden mi öğrenmiş acaba?”</p>

  <p class="block_5">“Kapa çeneni, John.”</p>

  <p class="block_5">“Patton gibi davranıyor. Kahretsin. Adam kendini General Patton’u canlandıran George C. Scott sanıyor.”</p>

  <p class="block_5">Şef hareketlenip arayı kapattı. Küçük çetesi de ardından geliyordu. Yoakum’a başını salladı ve Hunt’a keskin bakışlarını fırlattı. “Benimle gelin.”</p>

  <p class="block_5">Hunt sık ağaçlıktan aşağı yürürken ellerini açıp kendi kendine sordu, “İyi de nereye?”</p>

  <p class="block_5">Şef, sık ağaçlığa göz gezdirdi. “Bize bir dakika izin verin.” Asistanları yoldan çekildi. “Sen de, Yoakum.”</p>

  <p class="block_5">“Ben mi?” Eli göğsünde, gözleri fal taşı gibi açılmıştı. “Kaybol.”</p>

  <p class="block_5">Yoakum şefin arkasından, yürüyüşünü taklit ederek gitti fakat Hunt neşelenecek havada değildi. Şefle karşılıklı bakıştılar. Aralarındaki gerginlik arttı. Söze ilk başlayan ise&nbsp;şef oldu. “Bugün konuştuklarımızı düşününce... Belki sınırı&nbsp;biraz aşmışımdır.”</p>

  <p class="block_5">“Belki.”</p>

  <p class="block_5">“Ve belki de aşmamışımdır.”</p>

  <p class="block_5">Şef uzun ağaçları ve orman sınırını inceledi. Baraka yeşillik içinde bir lekeydi. “Eğer bu davayı kişiselleştirmediğini söylersen, kabul edeceğim.”</p>

  <p class="block_5">Bakışmaları devam etti. “Bu da diğerleri gibi sıradan bir dava.”</p>

  <p class="block_5">“Tamam.” Şef başıyla keskin bir şekilde onayladı. “Oyunu bu şekilde oynayacağız ama bunu son şansın olarak kabul et. Böyle beceriksiz bir yalancı olduğun için seni kovmadan önce ne bulduğunuzu anlat bakalım.”</p>

  <p class="block_5">Hunt ağaçlardan görünmeyen eve doğru işaret etti. “Jarvis’in elektrik kutusuyla uğraştığı yeri bulduk. Kablolar&nbsp;yerin üç santim aşağısına gömülü. Baraka etraftan kesinlikle görünmüyor. Buraya çıkan patikayı da gördün. Yürümek&nbsp;için bile oldukça dar. Bunların hiçbiri evden ya da sokaktan&nbsp;görünmüyor. Tamamen kaçak. Ayrıca elektrik ya da su bağlı değil. Ölü bir bölge.”</p>

  <p class="block_5">“Tiffany ve Johnny’dan yana şansımız yaver gitti mi peki?”</p>

  <p class="block_5">“Sakinleştirici vermişler. Doktor onlarla görüşmeme izin vermedi.”</p>

  <p class="block_5">Şef barakaya girince Hunt onu takip etti. Tüylerinin diken diken olduğunu hissediyordu. “Göründüğü üzere duvarlar battaniyeyle kaplanmış. Muhtemelen ses geçirmemesi için böyle yapmış. Pencereler izolasyon maddesiyle kaplanıp dışarıdan da muşambayla örülmüş. Bu, pencerelerin hem ses hem de ışık geçirmemesini sağlamış. Şuna&nbsp;bir bak.” Hunt ilerideki duvara doğru gidip aşağı taraftaki&nbsp;deliği gösterdi. “Kelepçelerini tutan kancayı Tiffany burada&nbsp;duvardan söküp atmış.” Kanca kanıt poşetine konulmuştu.&nbsp;Hunt poşeti eline alıp plastik içindeki metali hissettikten&nbsp;sonra şefe uzattı. Şef şöyle bir dokunup yere çömeldi ve&nbsp;kancanın çıktığı deliğe dokundu. Delik derin değildi. Beton&nbsp;sert ve kuruydu. “Sıkı ufaklıkmış,” dedi Hunt.</p>

  <p class="block_5">“Demek bu şekilde barakadan çıktı.”</p>

  <p class="block_5">Hunt şefe kapıya kadar eşlik edip dışarı çıktı. Asma kilidi işaret etti. Pirinçten yapılmış büyük ve sağlam bir kilitti. Kapalıydı ve U şeklindeki çeliklere bağlıydı. “Kilidi çekti&nbsp;ama kapıyı kilitlemeyi başaramadı.”</p>

  <p class="block_5">Şef kilidi kaldırıp bıraktı. Kilit sallanmaya başladı. “Kaza eseri mi? Yoksa dikkatsizlik mi?” diye sordu.</p>

  <p class="block_5">“Fark eder mi?”</p>

  <p class="block_5">Cevap omuz silkiş olarak geldi. “Peki ya silah?”</p>

  <p class="block_5">“Bilinmiyor. Bütün süre boyunca barakanın içinde olabilir. Evde de bulmuş olabilir. Evin kapısı da kilitli değildi.”&nbsp;İkisi de evin olduğu tarafa baktı. Ağaçlar yüzünden hiçbir&nbsp;şey görünmüyordu. Elbette akşam ışıklar yanınca durum&nbsp;değişiyordu. Tiffany bu şekilde görmüş olabilirdi. “Adamın&nbsp;kafasının güzel olduğunu düşünüyorum. İçki ve uyuşturucu&nbsp;bulduk. Otopsi, gerçeği gösterecektir.”</p>

  <p class="block_5">“Buraya başka çocukların da geldiğine dair bir iz var mı?” Şef ses tonunu profesyonel tutmaya çalıştı.</p>

  <p class="block_5">“Alyssa Merrimon’dan mı bahsediyorsun?”</p>

  <p class="block_5">“Özellikle ondan bahsetmiyorum.”</p>

  <p class="block_5">Şef gözlerini kaçırmıyordu. Cevap gelmeyince Hunt ormana baktı. “Köpeğe ihtiyacımız var,” dedi Hunt. “Eğer dışarıda bir yerlerde gömülüyse, onu bulacağım.”</p>

  <p class="block_5">“Pek fazla gün ışığı kalmadı.”</p>

  <p class="block_5">Hunt’ın sesi kederli geliyordu. “Çoktan telefon açtım bile.”</p>

  <p class="block_">&nbsp;</p>

  <h1 class="block_4" id="toc_id_24"><br class="calibre1" id="calibre_pb_23" /></h1>
</body>
</html>
