<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tanrı Küçük Günahları Affeder</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_4" id="toc_id_28">YİRMİ YEDİNCİ BÖLÜM</h1>

  <p class="block_5">Steve kamyonetiyle şehrin içinde ilerliyordu. Dükkanların, villaların önlerinden geçti. Etrafı dev meşe ağaçlarıyla kaplı, ortasında eyaletin bir asır önceki başkanının heykeli&nbsp;dikili olan meydana vardılar. Johnny, ağaçların birinden&nbsp;sarkan bir tutam ökseotu gördü ve aklına bir zamanlar öpmeye kalkıştığı bir kız geldi. Şimdi yüzünü bile zor hatırlıyordu.</p>

  <p class="block_5">O zamanlar bambaşka bir hayatı vardı.</p>

  <p class="block_5">Meydanı ve üniversite kampüsünü geçtikten sonra Steve alışveriş merkezine giden dört şeritli yola saptı. Bu alışveriş merkezi Ken’e aitti. “Nereye gidiyoruz?” diye sordu Johnny.</p>

  <p class="block_5">“İşyerine uğramam lazım, uzun sürmez.”</p>

  <p class="block_5">Johnny koltuğuna gömüldü. Steve de bunu fark etti. “Bay Holloway orada değildir,” dedi. “Zaten hiç orada olmuyor.”</p>

  <p class="block_5">“Ken’den korktuğum yok.”</p>

  <p class="block_5">“İstersen önce seni eve bırakayım.”</p>

  <p class="block_5">“Korkmuyorum dedim.”</p>

  <p class="block_5">Steve kıkırdadı. “Sen bilirsin.”</p>

  <p class="block_5">Johnny zar zor doğruldu. “Neden anneme bu kadar kafayı takmış?”</p>

  <p class="block_5">“Bay Holloway mi?”</p>

  <p class="block_5">“Ona iğrenç davranıyor.”</p>

  <p class="block_5">“Annen ülkenin bu yakasındaki en güzel kadın, farkında değil misin yoksa?”</p>

  <p class="block_5">“Bir tek güzelliği için değildir.”</p>

  <p class="block_5">Steve omuz silkti. “Bay Holloway kaybetmekten hoşlanmaz.”</p>

  <p class="block_5">“Neyi kaybetmekten?”</p>

  <p class="block_5">“Hiçbir şeyi.” Johnny’nin kafasının karıştığı, yüzünden okunuyordu. Bunu gören Steve’in gözleri kısıldı ve dudakları gerginleşti. “Haberin yok, değil mi?” Kafasını iki yana&nbsp;salladı. “Ah, Tanrım.”</p>

  <p class="block_5">“Neyi?”</p>

  <p class="block_5">“Annen eskiden Ken Holloway’le çıkıyordu.”</p>

  <p class="block_5">“Buna inanmam.”</p>

  <p class="block_5">“İnansan iyi edersin.” Steve sigarasından bir nefes alıp izmaritine kadar çekti. “On sekiz ya da on dokuz yaşlarındaydı. Gencecik kızdı.” Başını iki yana sallayıp dudaklarını birbirine yapıştırdı. “Annen inanılmaz güzel bir kızdı.&nbsp;Hollywood’a gitse giderdi, New York desen zaten banko.&nbsp;Ama oraya hiç gitmedi.”</p>

  <p class="block_5">“Hâlâ inanmıyorum.”</p>

  <p class="block_5">“Ken ondan yaşça büyüktü ama o zamanlar bile etraftaki en zengin adamdı. Şimdiki kadar değildi ama yine de zengindi. Kafaya taktı mı onun ilgisine karşı koyacak bir kız&nbsp;yoktu. E tabii annen de diğerlerinden farklı değildi. Çiçekler, hediyeler, pahalı restoranlarda yemekler. Ona kendini&nbsp;özel hissettirecek her şey.”</p>

  <p class="block_5">“Annem öyle bir kadın değil.” Johnny sinirlenmeye başlamıştı.</p>

  <p class="block_5">“Şu an öyle değil. Ama insan gençken kendini çevresindekilerden daha üstün hissetmek ister. Bu birkaç ay kadar sürdü sanırım, baban geri gelene kadar.”</p>

  <p class="block_5">“Nereden geri gelene kadar?”</p>

  <p class="block_5">“Askerden. Dört yıl. Aralarında kaç yaş varsa artık, herhalde altı falan. Yedi de olabilir. Neyse işte, baban gittiğinde annen daha çocuktu ama döndüğünde her şey farklıydı.” Steve güldü ve bir ıslık çaldı. “Hem de ne biçim farklı.”&nbsp;Johnny camdan dışarı bakmayı sürdürüyordu. Steve devam&nbsp;etti: “Senin baban ona çılgınlar gibi aşık oldu.”</p>

  <p class="block_5">“Peki ya o? Annem yani.”</p>

  <p class="block_5">“Annen bir kelebek gibiydi, Johnny. Nazik ve pır pır. Baban da onda en çok bunu severdi. Bir kelebeğin eline&nbsp;konması için beklemek gerektiği gibi o da en az onun kadar&nbsp;nazik ve sabırlı davrandı.”</p>

  <p class="block_5">“Peki ya Holloway?”</p>

  <p class="block_5">Steve sigarasının izmaritini dışarı fırlattı. “Holloway onu bir fanusa hapsetmek istiyordu, o kadar.”</p>

  <p class="block_5">“Annem de bunun farkına vardı, değil mi?”</p>

  <p class="block_5">“Annen onu baban için terk ettiğinde halini görmeliydin.”</p>

  <p class="block_5">“Kızgın mıydı?”</p>

  <p class="block_5">“Kızgınlık, kıskançlık. Fikrini değiştirmek için çok uğraştı, annenin peşinden çok koştu. Ama üç ay sonra sizinkiler evlendi. Bir yıl sonra da sen oldun. Daha önce birinin birini böyle reddedişini hiç görmemiştim. Bence Holloway&nbsp;de bunu hiçbir zaman atlatamadı.”</p>

  <p class="block_5">“Ama babam Holloway’in yanında çalışıyordu ve Holloway hiç sorun çıkarmamıştı.”</p>

  <p class="block_5">“Baban hep her şeye iyi tarafından bakardı. Onu bu kadar iyi yapan şeylerden biri de bu. Ama Holloway onu mahvedeceği günü iple çekiyordu.”</p>

  <p class="block_5">“Babam bunu bilmiyor muydu?”</p>

  <p class="block_5">“Ona hep söyledim. Ama baban onu daima idare edebileceğini düşündü.”</p>

  <p class="block_5">“Kendine güveniyormuş,” dedi Johnny.</p>

  <p class="block_5">“Ukalalık yapıyordu.”</p>

  <p class="block_5">Bir tümseğin üzerinden geçerlerken araba sarsıldı. “Sen de Holloway için çalışıyorsun.”</p>

  <p class="block_5">“Hayatta herkes istediğini seçme şansına sahip olamıyor, Johnny. Bunu aklının bir köşesine yaz. Benden sana hayat dersi olsun.”</p>

  <p class="block_5">Steve trafik ışıklarında durdu. İleride Holloway’in alışveriş merkezi dev bir savaş gemisi gibi yükseliyordu.&nbsp;Johnny, Steve’in yüzüne baktı. “Sen de onunla çıkmak istemiş miydin?” Annesinden bahsediyordu.</p>

  <p class="block_5">Steve’in gözleri iyice kısılmıştı. “Bak evlat,” yeşil ışık yandı, “herkes isterdi.”</p>

  <p class="block_">&nbsp;</p>

  <p class="block_5">Otopark ağzına kadar doluydu. Johnny o zaman günlerden cumartesi olduğunu hatırladı. Steve personel girişinin oraya&nbsp;park etti. Kapıyı açtığında yan aynalardan Johnny’nin gözüne güneş ışığı yansıdı. “Haydi,” dedi.</p>

  <p class="block_5">“Ben arabada beklesem olmaz mı?”</p>

  <p class="block_5">“Bu arka taraflar pek tekin değil. Evsizler, uyuşturucu satıcıları ve hatta daha kim bilir neler neler.” Steve kemerinde asılı olanları kontrol etti. Cop, telsiz, kelepçeler. “Gel&nbsp;hadi, sana ilginç bir şey göstereceğim.”</p>

  <p class="block_5">İçeriye kartla açılan dar bir kapıdan giriliyordu. Ardından metal merdivenleri çıkıp üçüncü asma katta üzerinde GÜVENLİK yazan bir kapıya vardılar. Steve kartını okuttu ve&nbsp;omzunu kapıya dayadı. “Çocuklar bunu asla göremezler.”&nbsp;Güvenliğin ofisi geniş ve karmaşıktı. Bütün bir duvar,&nbsp;güvenlik kameralarına bağlı ekranlarla doluydu. Diğer iki&nbsp;güvenlik görevlisi siyah ofis sandalyelerinde oturmuş, elleri klavye ve kumanda kollarında, ekranlara bakıyorlardı.&nbsp;Johnny içeri girince aynı anda dönüp baktılar.</p>

  <p class="block_5">Bir tanesi yirmili yaşlarında, kafası kazınmış, şişman bir adamdı. İlk başta şaşkınlık dolu olan gülümsemesi, artık&nbsp;karşısındakini hafife alır gibiydi. “Çocuk bu mu?”</p>

  <p class="block_5">Steve, Johnny’nin sırtına elini koydu ve odanın içine doğru ilerlediler. “Yeğenim sayılır.” Şişman güvenlik görevlisi koca elini Johnny’e uzattı. “İyi iş çıkardın, evlat.&nbsp;Keşke ben de orada olabilseydim.”</p>

  <p class="block_5">“Tiffany Shore’u kastediyor.” Johnny, açıklama yapan amcasına baktı.</p>

  <p class="block_5">Görevli elini tabanca gibi tutup ateş eder gibi yaptı.</p>

  <p class="block_5">“Bu konuda konuşmak istemiyorum,” dedi Johnny.</p>

  <p class="block_5">Ama güvenlik görevlisi vazgeçmiyordu. “Şuna bak.” Masanın üzerindeki gazeteyi gösterdi. “Manşete baksana.”&nbsp;Birinci sayfada Johnny’nin annesinin arabasında, hâlâ direksiyonda olduğu an çekilmiş bir fotoğrafı vardı. Ağzı açık, yüzü ifadesizdi ve şoktaydı. Her yanı kan içindeydi. Kimi yerlerde kuruyup kararmış ama göğsündeki yaralardan hâlâ&nbsp;kırmızı akan kan. Boynundaki tüyler ve çıngıraklar gölge&nbsp;gibi duruyordu. Kurukafa ise sanki üzerine bal dökülmüş&nbsp;gibi san ve ıslak görünüyordu. Tiffany yanındaki koltuğa gömülmüştü. Yüzüne vuran güneşten dolayı gözleri kısılmıştı.&nbsp;Temiz kıyafetli, uzun kollu adamlar arabanın kapısını açmış&nbsp;onu dışarı çıkarmaya çalışırken kendini korumaya, onlardan&nbsp;uzak durmaya çalışıyordu. Johnny’nin koluna yapışmıştı.</p>

  <p class="block_5">Fotoğrafın altında şöyle yazıyordu. “Kayıp çocuk bulundu, sübyancı ölü ele geçirildi.”</p>

  <p class="block_5">Johnny’nin sesi fısıltı gibiydi. “Bu fotoğrafı nereden bulmuşlar?”</p>

  <p class="block_5">“Hastanenin güvenlik görevlisi cep telefonuyla çekmiş. CNN’de bile aynı fotoğrafı kullanıyorlar.” Şişman adam&nbsp;başını iki yana salladı. “Kim bilir ne paralar ödemişlerdir.”&nbsp;Steve, Johnny’nin elinden gazeteyi çekip aldı. “Böyle&nbsp;şeyler göstermeyin çocuğa.”</p>

  <p class="block_5">Adam, Johnny’nin iyice asılan yüzünü görünce toparlandı. “Kötü bir şey yapmak istemedim.”</p>

  <p class="block_5">“Patron içeride mi?” diye araya girdi Steve.</p>

  <p class="block_5">Görevli, Johnny’den gözlerini ayırmadan başparmağıyla başka bir ofisin kapısını işaret etti. Johnny, Steve’in bakışlarını takip edince beyaz, kirlenmiş storlarla örtülü&nbsp;bir pencereyi gördü. Oradan birisi dışarı baktı ve storlar&nbsp;tamamen kapandı. “Kahretsin,” diye mırıldandı Steve.&nbsp;”Beni sordu mu?”</p>

  <p class="block_5">“Sormalı mıydı?”</p>

  <p class="block_5">Steve gergin görünüyordu. “Bir durum var mı?”</p>

  <p class="block_5">“Bir hırsızlık. İki tane S.”</p>

  <p class="block_5">Steve, Johnny’e S’nin ne anlama geldiği anlattı. “Sarhoş.” Johnny’nin omzuna dokunup işaret etti. “Hadi, gel,” dedi. Johnny onu takip etti. Ekranların yanından geçip dev&nbsp;bir camın önüne geldiler. Camın ardından yemek katı görünüyordu. Steve camı tıklattı. “Aynalı cam,” dedi.</p>

  <p class="block_5">Johnny camdan bir göz attı, aşağıda olan biten her şeyi görebiliyordu. Dükkanlar, vitrinler, yürüyen merdivenler,&nbsp;kalabalık. Şişman görevli yerinden kalkıp ellerini önünde&nbsp;birleştirdi. “Tanrı olmak böyle bir şey olsa gerek.” Johnny&nbsp;adamın söylediği şeyin saçmalığına gülmek istedi.</p>

  <p class="block_5">Sonra, Jack’i gördü.</p>

  <p class="block_5">Pancar suratlı, düşük omuzlu, garip görünüşlü Jack.</p>

  <p class="block_5">Başında bir kalabalık toplanmıştı. Ortalarında ufak tefek, büzüşmüş kollu bir çocuk, omuzları çökmüş duruyordu. Hiçbir şey yapmadan alaylarına maruz kalıyordu çünkü karşılık vermenin bir anlamı olmayacağını biliyordu. Bir&nbsp;yandan, yürüyüp gitmek alay ettikleri şey karşısında yenilgiyi kabul etmek demekti. Onunla alay edenler büyük sınıflardan, yapılı vücutlu, kendine güvenen tiplerdi.</p>

  <p class="block_5">Bir çocuk Jack’in tişörtünün içinden sırtına tükürünce Johnny irkildi. Ama asıl, Jack’in ağabeyinin on metre ötede&nbsp;hiçbir şey yapmadan, etrafını saran kızlarla ilgilendiğini görünce gerçekten öfkelendi. Çevresinde en az dört kız vardı.</p>

  <p class="block_5">Johnny olayı gösterdi. “Şunu görüyor musun?”</p>

  <p class="block_5">Steve bakmak için eğildi. “Gerald Cross mu? Evet gördüm. Clemson ile sözleşme imzalandığından beri kızlar peşini bırakmıyor. Bir sene içinde profesyonel olur ve sözleşmeye göre alacağı ücret en az on milyona çıkar.”</p>

  <p class="block_5">“Onu demedim.”</p>

  <p class="block_5">“Ne o zaman?”</p>

  <p class="block_5">“Aşağı inebilir miyim?</p>

  <p class="block_5">Steve omuz silkti. “İster git, ister kal. Baban değilim sonuçta.”</p>

  <p class="block_">&nbsp;</p>

  <p class="block_1">* * *</p>

  <p class="block_">&nbsp;</p>

  <p class="block_5">Johnny, merdivenlerden hızla inip güvenlik kapısından kalabalığın arasına karıştı. Burnuna pizza, et, kalabalığın ter kokusu ve bir yerlerde bir bebek bezi kokusu geliyordu.&nbsp;Jack’e doğru yöneldiğinde etrafta fısıldaşmalar duydu. Onu&nbsp;parmakla gösterenler vardı.</p>

  <p class="block_8">Bu o çocuk.</p>

  <p class="block_5">Johnny önce bir anlam veremedi ama sonra anladı.</p>

  <p class="block_5">Herkesin haberi vardı.</p>

  <p class="block_5">Yemek katının bir ucundan diğerine yürüyene kadar birçok insan dönüp ona bakıyordu ama umurunda değildi.&nbsp;Büyük çocuklardan biri Jack’in sakat kolunun en hassas&nbsp;yerini itekliyordu. Jack, kolunu sakınmaya çalışıyordu ama&nbsp;Johnny, arkadaşının artık gözlerinin dolduğunu görebiliyordu.</p>

  <p class="block_5">Johnny kalabalığın arasından sıyrılarak geçti ve büyük çocuğun suratına var gücüyle bir yumruk indirdi. Yumruğu&nbsp;çocuğun ağzına yapıştı. Parmaklarının altında deri parçalarını, dişleri ve çocuğun patlayan dudağını hissedebiliyordu. Çocuk sola doğru sendeledi ve yumruklarını sıkmış bir&nbsp;şekilde geri döndü. Bir yumruk sallamak için gerilmişti ki&nbsp;Johnny’i tanıdı. “Lanet olsun,” dedi.</p>

  <p class="block_5">Johnny, çocuğun şaşkın gözlerine, kan lekesi olmuş dişlerine ve jöleyle dikleştirilmiş uzun saçlarına gözlerini&nbsp;dikmiş öylece bakıyordu. Çocuk kan tükürüp geri çekildi.&nbsp;”Kahrolası ucube.”</p>

  <p class="block_5">Johnny, öfkeden titremeye başladı. Vücudu sanki bütün bir yılı, hastaneye kanlar içinde gelene kadar içinde tüm&nbsp;bastırdıklarını titreyerek dışarı kusuyordu. Büyük çocuk&nbsp;Johnny’nin korkudan titrediğini sanıp gülümsemeye başladı. Sonra onları izlemek için toplaşan kalabalığa doğru baktı. Yumruklarını indirip kahkahalar atmaya başladı. “Sakin&nbsp;ol, Pocahontas.”</p>

  <p class="block_5">Başka kimse gülmedi. Johnny artık herkesin gözünde esrarlı bir kahramandı. Gözü pek, vahşi çocuk... Daha önce&nbsp;hiçbirinin görmediği cinsten şeyler görmüş bir çocuktu o.&nbsp;İkiz kardeşini kaybetmiş, Tiffany Shore’u kurtarmış ve neredeyse bir adam öldürmüştü.</p>

  <p class="block_5">Savaş boyalı, yüreği ateş dolu bir çocuktu.</p>

  <p class="block_5">Çılgın.</p>

  <p class="block_5">Johnny bir parmağını kaldırdı ve arkadaşının parıldayan gözlerine baktı. “Gidelim buradan.”</p>

  <p class="block_5">Tam gidecekken arkalarda duran Gerald’ı gördü. Yapılı, uzun boylu, kum rengi saçları olan, yanık tenli çocuk. Johnny, Jack’i kolunun altına, aldı ve kalabalık açıldı.&nbsp;Gerald’ın karşısına dikildiler. Kızlar bir anda geriledi, onlar&nbsp;olmadan Gerald çıplak gibiydi.</p>

  <p class="block_5">Johnny, Jack’i kolunun altından öne itip bir koluyla arkadan boynunu sardı. Arkadaşının nasıl da küçülüp bir&nbsp;böcek gibi kıvrıldığını göremiyordu. Jack korkudan ve&nbsp;gerginlikten titriyordu. Gerald, Johnny’nin önünde dikildi. Ondan çok daha uzun boylu ve yapılıydı. Herkesin beğendiği, mükemmel, tam bir halk kahramanı olma yolunda&nbsp;bir çocuktu ama o sırada orada kimin patron olduğu açıkça&nbsp;belli oluyordu.</p>

  <p class="block_5">Johnny parmağını kaldırıp Gerald’ın göğsüne dayadı. “O senin kardeşin, geri zekalı. Neden bir şey yapmıyorsun?”</p>

  <p class="block_">&nbsp;</p>

  <p class="block_5">İki çocuk sessizce kalabalığın arasından yürüdü. Johnny önüne bakıp insanlarla göz göze gelmekten kaçınıyordu ama onu görmezden gelemedi. Uzun boylu, açık sarı saçlı, yaşça&nbsp;büyük bir çocuk gözlerini onlara dikmişti. Dedektif Hunt’ın oğlu, Ailen. Nehir kenarında karşılaştıkları çocuk. Kalabalığın ardında bir kolona dayanmış duruyordu. Ucu metal plakalı botlar ve kot ceket giymişti. Gözleriyle etrafı süzüyor, bir&nbsp;yandan da ağzındaki kürdanı bir sağa bir sola oynatıyordu.&nbsp;Johnny ona baktığında hiç kımıldamadı, ne bir göz hareketi&nbsp;ne bir ifade değişikliği. Sadece kürdan. Bir sağa, bir sola.</p>

  <p class="block_5">Steve’den aldıkları kartla kapıyı açtılar. Johnny kapıyı itti ve boş, serin, nem ve çimento kokan bir yere geldiler.&nbsp;Sağ tarafta yukarı çıkan merdivenler vardı. Burası zemini&nbsp;gri olan bomboş, koca bir alandı. Jack kendini köşeye, yere&nbsp;attı ve sırtını duvara dayadı. Johnny de yanına oturdu. Yerde, yapışmış çiklet izleri vardı. Jack’in ayakkabılarından&nbsp;birinin bağcığı çözülmüştü ve pantolonunun dizlerinde çim&nbsp;lekesi vardı.</p>

  <p class="block_5">“Şey,” dedi Johnny, “berbat bir durum.”</p>

  <p class="block_5">Jack başını dizlerine dayadı. Johnny ise yukarı baktı. Parmaklarını yanındaki bir çivinin ve kaynak izinin üzerinde gezdiriyordu. Jack yüzünü kaldırdığında dizlerindeki&nbsp;çimen lekelerini yer yer karartan ıslak noktalar göründü.</p>

  <p class="block_5">“Buraya nasıl girdik?”</p>

  <p class="block_5">“Steve Amca sayesinde.”</p>

  <p class="block_5">Jack iki kez hızlıca nefes alıp sakat kolunun tersine sümüğünü sildi.</p>

  <p class="block_5">“O herifler tam anlamıyla pislik,” dedi Johnny.</p>

  <p class="block_5">Jack burnunu çekti. “Bok çuvalları.”</p>

  <p class="block_5">“Aynen. Hepsi puşt.”</p>

  <p class="block_5">Jack kıkırdadı, Johnny rahatlamıştı. “Ne diye çullandılar sana?”</p>

  <p class="block_5">“Bir cevap vereyim istiyordu,” diye anlatmaya başladı Jack. “Ama yapmadım.” Johnny sorunun ne olduğunu öğrenmek istediyse de Jack omuz silkti. “Boş kafalar her zaman diğerlerine üstün gelmiştir.”</p>

  <p class="block_5">“Gerald da tam bir pislik. Kolun nasıl?”</p>

  <p class="block_5">Jack kolunu omzundan döndürdü ve göğsüne bastırdı. Johnny’nin göğsünü işaret etti, sargıları gömleğinin içinden&nbsp;belli oluyordu. “Oğlum, kanıyor.”</p>

  <p class="block_5">“Birkaç dikiş patlattım galiba”</p>

  <p class="block_5">Jack sargılara baktı. “Geçen akşam mı oldu?”</p>

  <p class="block_5">Sargılar kan kırmızısı olmuştu, Johnny gömleğini çekti. “Ben de seninle gelmeliydim, Johnny. Benden yardım&nbsp;istediğinde yanında olmalıydım.”</p>

  <p class="block_5">“Bir şey fark etmezdi,” dedi Johnny.</p>

  <p class="block_5">Jack kendi dizine bir yumruk attı. “Ben kötü bir arkadaşım.” Yumruklamaya devam ediyordu. “Ben,” dedi ve bir yumruk daha, “kötü bir arkadaşım”</p>

  <p class="block_5">“Yapma.”</p>

  <p class="block_5">“Alyssa için de hiçbir şey yapamadım.”</p>

  <p class="block_5">“Yapamazdın da zaten.”</p>

  <p class="block_5">“Göz göre göre...”</p>

  <p class="block_5">“Yapabileceğin hiçbir şey yoktu, Jack.”</p>

  <p class="block_5">Ama Jack onu dinlemiyordu. “Senin için de bir şey yapamadım.” Kendine yine, bu sefer daha sert vurdu.</p>

  <p class="block_5">“Yapma şunu, Jack.”</p>

  <p class="block_5">Jack durdu. “Doğru mu?” Johnny’e bakıyordu. “Senin hakkında söyledikleri şeyler yani.” Parmaklarını değdirmeden yüzünde gezdirir gibi yaptı.</p>

  <p class="block_5">Johnny, neyden bahsettiğini anlamıştı. “Bazıları doğru, sanırım.”</p>

  <p class="block_5">“Derdin ne, Johnny?”</p>

  <p class="block_5">Jack, Johnny’nin kendi ellerinden daha güçlü bir şeye çaresizce inanma isteğini asla ama asla anlayamazdı. Arkadaşına bakınca bunu şüphe götürmez bir şekilde fark etmişti. Jack korkunun ve bir şeyleri kaybetmenin ne demek&nbsp;olduğunu bilmiyordu. Johnny’nin yaşadığı kabus gibi bir&nbsp;hayat geçilmemişti ama aptal da sayılmazdı.</p>

  <p class="block_5">Johnny’nin ona söylemek istediği bir şey vardı.</p>

  <p class="block_5">“İngilizce dersinde okuduğumuz kitabı hatırlıyor musun? <i class="calibre3">Sineklerin Tanrısı.</i> Hani birkaç çocuk ıssız bir adaya düşüyor,&nbsp;başlarında ne anne ne baba var ve inanılmaz özgür yaşamaya&nbsp;başlıyorlar. Kendi mızraklarını yapıp kanlarını savaş boyası&nbsp;olarak kullanıyorlar. Ormanda vahşiler gibi domuz avlayıp&nbsp;savaş boruları çalıyorlar. Hatırladın mı?”</p>

  <p class="block_5">“Evet, ne olmuş?”</p>

  <p class="block_5">“Bir gün her şey normalken ertesi gün kural nedir hiç bilmiyormuş gibi davranabiliyorlar. Kendi kurallarını, kendi inançlarını yaratıyorlar.” Duraksadı. “Ben de bazen onlar&nbsp;gibi hissediyorum.”</p>

  <p class="block_5">“İyi de o çocuklar en sonunda delirip birbirlerini öldürüyorlardı.”</p>

  <p class="block_5">“Delirip mi?”</p>

  <p class="block_5">“Evet.”</p>

  <p class="block_5">Johnny omuz silkti. “Ben o kitabı çok seviyorum.”</p>

  <p class="block_5">“Tam bir salaksın.”</p>

  <p class="block_5">“Olabilir.”</p>

  <p class="block_5">Jack, kotundan sallanan bir tutam iplikle oynamaya başladı. Bir yandan etrafındaki betonlara ve merdivene bakıyordu. “Steve Amca’dan nefret etmiyor muydun sen?” Johnny ona Sosyal Hizmetler’i ve Dedektif Hunt’ı anlattı. “Bu yüzden onunlayım.”</p>

  <p class="block_5">“Ben olsam o polisi çok sallamazdım,” dedi Jack.</p>

  <p class="block_5">“Ne demek o?”</p>

  <p class="block_5">Elini, sinek kovar gibi salladı. “Babamdan duyduğum şeyler işte, polislerin konuştuğu türden.”</p>

  <p class="block_5">“Mesela?”</p>

  <p class="block_5">“Yok, işte annenden hoşlanıyormuş da, zamanında birlikte... Neyse işte.”</p>

  <p class="block_5">“Saçmalık.”</p>

  <p class="block_5">“Babam böyle söylüyor.”</p>

  <p class="block_5">“Ne yapayım? Baban yalancının teki zaten.”</p>

  <p class="block_5">“Sanırım öyle.”</p>

  <p class="block_5">Bir sessizlik oldu. İlk kez aralarında bir soğukluk olmuştu. “Akşam bizde kalmak ister misin? Yani, Steve Amca’da-”</p>

  <p class="block_5">“Babam seninle takılmama izin vermiyor.”</p>

  <p class="block_5">“Neden?”</p>

  <p class="block_5"><i class="calibre3">“Sineklerin Tanrısı</i> işte, dostum. Senin tehlikeli olduğunu söylüyor.” Jack başını duvara hafifçe vurdu. Johnny de aynısını yaptı “Tehlikeli,” dedi Jack. “Tehlikeli eşittir karizmatik.”</p>

  <p class="block_5">“Birlikte takılamazsak öyle sayılmaz.”</p>

  <p class="block_5">Yine bir sessizliğe gömüldüler. “Babanı gerçekten severdim,” dedi Jack. “Kolumun sakat olması hiç sorun değilmiş gibi hissettirirdi bana.”</p>

  <p class="block_5">“Değil zaten.”</p>

  <p class="block_5">“Ailemden nefret ediyorum.”</p>

  <p class="block_5">“Hayır, etmiyorsun.”</p>

  <p class="block_5">Jack dizlerini kollarıyla sarıp ellerini önünde sıkıca birleştirdi. “Geçen sene kolumu kırdığım zamanı hatırladın mı?” Sakat kolu zayıftı ve kolayca kırılıyordu. Johnny daha&nbsp;önce Jack’in kolunun en az üç kere alçıya alındığını hatırlıyordu. Ama geçen seneki en fenasıydı; dört yerden birden&nbsp;kırılmıştı. Bu sefer birkaç kez ameliyat olması gerekmişti.&nbsp;Sadece protez değil başka ufak çiviler de yerleştirmek zorunda kalmışlardı. “Hatırlıyorum.”</p>

  <p class="block_5">“Onu Gerald yaptı.” Dar dirseğinin ucundaki ufak eli kıpırdadı. Jack’in sesi iyice kısıldı. “Babam da o olaydan&nbsp;sonra bana yeni bir bisiklet aldı.”</p>

  <p class="block_5">“Jack- “</p>

  <p class="block_5">“O yüzden ona hiç binmiyorum.”</p>

  <p class="block_5">“Lanet olsun, dostum.”</p>

  <p class="block_5">“Ailemden nefret ediyorum.”</p>

  <p class="block_">&nbsp;</p>

  <h1 class="block_4" id="toc_id_29"><br class="calibre1" id="calibre_pb_28" /></h1>
</body>
</html>
