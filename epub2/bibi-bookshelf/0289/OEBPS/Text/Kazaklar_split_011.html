<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_9">VII</h2>

  <p class="normal">Güneş artık batmıştı, ormanın bulunduğu yerden çevreye hızla gölgeler yayılıyordu. Talimlerini bitiren Kazaklar, akşam yemeği için kulenin yanındaki yemekhanede toplanmışlardı. Sadece ihtiyar, hâlâ atmacanın gelmesini bekliyor, ayağından bağlı olan tavuğu çekiştirip duruyor, çınarın dibinde oturmaya devam ediyordu.</p>

  <p class="normal">Ağacın üzerinde tünemiş duran atmaca, bir türlü yerdeki tavuğa doğru inmiyordu. Sabırsızlıkla, dikenli fundalıkların arasında sülünlerin bol bulunduğu bir keçiyolunun üzerinde, sülün yakalamak için ağ geren Lukaşka, bir türküyü bitirip bir diğerine geçiyordu.</p>

  <p class="normal">Orta boylu bir delikanlıydı, elleri de pek iri sayılmazdı ama, kaba olsun, ince olsun bu ellerden her işin geldiği anlaşılıyordu.</p>

  <p class="normal">Sık korunun içinden, az öteden Nazarka’nın tiz duru sesi duyuldu:</p>

  <p class="normal">— Hey, Luka! Kazaklar yemeğe gittiler!</p>

  <p class="normal">Koltuğunun altında tuttuğu canlı bir sülünle dikenli fundaların arasından zorlukla ilerleyerek keçi yoluna çıktı.</p>

  <p class="normal">Lukaşka türkü söylemeyi keserek: “Ooo!” dedi, “Nerden buldun o horozu, ha? Eminim benim kapana girmiştir!”</p>

  <p class="normal">Nazarka, Lukaşka ile aynı yaştaydı, o da baharda birliğe girmişti. Kısa boylu, çirkin, zayıf bir delikanlıydı, biraz kurnaz sayılırdı. İnsanın kulağında çın çın öten tiz bir sesi vardı. Lukaşka ile hem komşu, hem de arkadaştılar.</p>

  <p class="normal">Lukaşka Tatarların yaptığı gibi otların üzerinde bağdaş kurarak oturmuş ağları germekle uğraşıyordu:</p>

  <p class="normal">— Bilmem ki o kimin kapanıydı! Sanırım senindir.</p>

  <p class="normal">— Çınarın yanındaki çukurun yanındaki kapandan mı aldın? Evet! O benim kapanım işte! Dün gece kurmuştum.</p>

  <p class="normal">Lukaşka yerinden doğruldu, ürkek sülüne dikkatle baktı. Kuşun koyu lacivert başını hafifçe okşadı. Hayvan korkuyla dolu gözlerini çevire çevire, boynunu uzatıp duruyordu.</p>

  <p class="normal">Lukaşka onu kucağına aldı.</p>

  <p class="normal">— Bundan nefis bir etli pilav olur, dedi. Sen şunu götür ve bir yerde kes, tüylerini de iyice yol, tamam mı?</p>

  <p class="normal">— Pilavı biz mi yiyeceğiz, yoksa komutana mı vereceğiz?</p>

  <p class="normal">— Ona çok verdik! Yetmez mi!</p>

  <p class="normal">Nazarka: “Ben sülün kesemem, korkarım!” dedi.</p>

  <p class="normal">— Peki, ver şunu bana!</p>

  <p class="normal">Lukaşka kılıcının altından çıkardığı küçük bir bıçağı hayvanın boynuna şöyle bir çaldı. Kuş titredi. Kanatlarını açmaya fırsat bulamadan, kan içinde kalan başı düşüverdi, çırpınmaya başladı.</p>

  <p class="normal">Lukaşka kuşu fırlatıp attı.</p>

  <p class="normal">— İşte bu iş böyle yapılır, anlaşıldı mı? dedi. Bundan öyle nefis bir pilav olur ki!</p>

  <p class="normal">Nazarka kuşa bakarak irkildi:</p>

  <p class="normal">— Hey, Luka! Herif bizi gene keşfe çıkaracakmış, alçak herif!</p>

  <p class="normal">Sözünü ettiği “herif” karakol komutanıydı.</p>

  <p class="normal">— Fomuşkin’i <span class="ideitalik">çihir</span> almaya göndermiş. Çünkü sıra ondaymış. Kaç gecedir üst üste keşfe hep biz çıkıyoruz. Durmadan bize yükleniyor.</p>

  <p class="normal">Lukaşka keçiyoluna sapıp, ıslık çalarak yürümeye başladı.</p>

  <p class="normal">— Sicimi de alsana! diye seslendi.</p>

  <p class="normal">Nazarka onun dediğini yaptıktan sonra:</p>

  <p class="normal">— Yemin ederim, oraya gidince, ona söyleyeceğim. Göreceksin bak, söyleyeceğim işte! dedi. Gel seninle birlikte ona diyelim ki: Biz bu işlerden yorulduk. İşte o kadar! Senin sözünü dinler. Bu ne biçim iş?</p>

  <p class="normal">Bambaşka şeyler düşündüğünü anlatan bir tavırla Lukaşka: “Bu da söylenecek şey mi yani?” dedi. “Ne pısırık insanlarsınız be! Şehirde olup da, gece nöbetine çıkarsalar tamam. Şehirde eğlenecek pek çok yer var. Burada ne var? Sorarım sana? Ha karakoldaymışsın, ha keşifte. Ne fark eder... Aman sen de!</p>

  <p class="normal">— Sen kasabaya gidecek misin?</p>

  <p class="normal">— Elbette, bayramda gideceğim.</p>

  <p class="normal">Nazarka birden atıldı.</p>

  <p class="normal">— Gurka söyledi, senin Dunayka yok mu, Fomuşkin’le eğleniyormuş...</p>

  <p class="normal">Lukaşka bembeyaz dişlerini göstererek sırıttı:</p>

  <p class="normal">— Tanrı cezasını versin, dedi, ama gülmedi. Sanki başka bir sevgili bulamam.</p>

  <p class="normal">— Gurka’nın anlattığına göre bir keresinde evine uğramış, bakmış ki kocası evde yok... Evde Fomuşkin oturuyor ve sofrada da etli börek var. Gurka biraz oturduktan sonra çekip gitmiş. Giderken de pencerenin önünden geçmiş.</p>

  <p class="normal">Senin Dunayka’nın Fomuşkin’e: “Nihayet gitti herif, çok şükür! Börek yemiyorsun sevgilim. Bu gece burada yatsan, daha iyi olmaz mı?” dediğini duymuş. Fomuşkin de pencerenin arkasından kendi kendine “Çok güzel” diye söylenmiş...</p>

  <p class="normal">— Atıyorsun!</p>

  <p class="normal">— Yemin ederim, doğru söylüyorum.</p>

  <p class="normal">Lukaşka bir an sustu.</p>

  <p class="normal">Sonra: “Başka birini bulduysa da canı cehenneme,” dedi. “Ondan başka kadın mı yok! Üstelik ben de ondan sıkılmaya başlamıştım!”</p>

  <p class="normal">Nazarka: “Yaşa be! Erkek adamsın!” dedi. Yalnız, kendine bu kadar güveniyorsan, gidip reisin kızı, Maryana ile arkadaşlık etsene. Duyduğuma göre o kız kimseyi yanına yaklaştırmıyormuş.”</p>

  <p class="normal">— Maryana da kimmiş, dedi. O da aynı malın gözüdür.</p>

  <p class="normal">— Sen bu işi bir dene bakalım.</p>

  <p class="normal">— Yani sence bana yüz vermez, öyle mi? Kentte onun gibi çok kız var.</p>

  <p class="normal">Lukaşka bunu söyledikten sonra yine ıslık çalarak, yol boyunca köklerden yaprak kopara kopara, yürümeye devam etti.</p>

  <p class="normal">Küme küme fundalıkların arasından geçerken aniden durdu. Gözü dümdüz bir dala takılmıştı. Kılıcının altından bıçağını çekti, dalı kesiverdi.</p>

  <p class="normal">— Tüfek temizlemek için oldukça uygun bir çubuk, dedi.</p>

  <p class="normal">Sonra dalı sallayarak, havada ıslığa benzer sesler çıkararak yürümeye devam etti.</p>

  <p class="normal">Kazaklar karakolun toprak sıvalı binasında, toprak zeminin üzerinde, Tatar tarzı alçak bir masaya oturmuş, akşam yemeğini yiyorlardı.</p>

  <p class="normal">Bir ara söz, o gece keşfe çıkacak olanlara geldi. Kazaklardan biri açık olan kapıdan, yandaki odada bulunan karakol komutanına seslendi:</p>

  <p class="normal">— Bu gece kim keşfe çıkacak?</p>

  <p class="normal">Karakol komutanı olduğu yerden karşılık verdi:</p>

  <p class="normal">— Kim mi çıkacak? Ne bileyim ben? Burlak, ama o çıktı, Fomuşkin de çıktı...</p>

  <p class="normal">Bunu kimin ne zaman keşfe çıktığını gayet iyi biliyormuş gibi bir havayla söylemişti.</p>

  <p class="normal">Sonunda Luka’ya doğru dönerek: “Bari siz gidin, olmaz mı? Sen de gidersin Nazar...” dedi. “Sonra, Yerguşov da gidebilir... Herhalde uykusunu almıştır...”</p>

  <p class="normal">Nazarka alçak sesle: “Sanki sen sızdın mı kendine gelebilirmişsin gibi,” diye söylendi. “Sen ayılmazsan, o hiç ayılmaz!”</p>

  <p class="normal">Kazaklar gülüştüler.</p>

  <p class="normal">Yerguşov dedikleri, izbenin yanında içkiden kendinden geçmiş yatan Kazak’tı. Biraz önce, gözlerini oğuşturak kendini içeri zor atmıştı. Lukaşka bu sırada ayağa kalkmış, tüfeğini gözden geçirmeye başlamıştı.</p>

  <p class="normal">Karakol komutanı: “Evet, evet, bir an önce yola çıkın. Yemeğinizi bitirir bitirmez gidin,” dedi.</p>

  <p class="normal">Bunu söyledikten sonra “tamam” gibilerden bir karşılık beklemeden aradaki kapıyı kapadı. Kazakların kendisini dinleyeceklerinden emin olmadığı anlaşılıyordu.</p>

  <p class="normal">Onların yanına geldiğinde “Verilmiş emir olmasaydı sizi göndermezdim,” dedi. “Emir, emirdir... Başka türlü olması söz konusu değil! Dediğim gibi, hadi kalkıp gidelim!”</p>

  <p class="normal">Lukaşka elleriyle sülünün koca bir parçasını ağzına götürmeye hazırlanıyordu. Olup bitenlere tamamen ilgisiz kalmış gibi görünüyor, her ikisiyle de içinden alay ediyordu.</p>

  <p class="normal">Kazaklar keşfe çıkmak üzereyken, gece bastırana kadar çınarın altında boşu boşuna beklemiş olan Yeroşka amca, karanlık binaya girdi. Alçak tavanlı koğuşta bütün diğer sesleri bastıran kalın sesi duyuldu:</p>

  <p class="normal">— Durun çocuklar, bekleyin! Ben de sizinle geliyorum! Siz Çeçenleri avlarsınız, ben de yaban domuzlarını!</p>
</body>
</html>
