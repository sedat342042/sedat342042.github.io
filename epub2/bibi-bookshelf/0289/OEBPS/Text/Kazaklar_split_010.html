<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_8">VI</h2>

  <p class="normal">Kazak köyünün erkekleri genellikle yürüyüşlerde, seferlerde, karakollarda, ya da konak yerlerinde olurlardı. Akşam vakitlerinde ihtiyar kadınların köyde sözünü ettikleri “korkusuz” Lukaşka da, akşama doğru Aşağı Prototzkiy karakolunun kulesindeydi.</p>

  <p class="normal">Aşağı Prototzkiy karakolu Terek ırmağının kıyısındaydı. Lukaşka ara sıra kulenin parmaklıklarına yaslanıyor, gözlerini kısarak Terek’in ilerisine doğru bakıyor, sonra da gözlerini aşağıdaki Kazak arkadaşlarına çevirerek ara sıra onlarla konuşuyordu.</p>

  <p class="normal">Artık güneş, öbek öbek bulutların altında bembeyaz görünen dağın karlı tepesine doğru yaklaşıyordu. Dağın eteklerindeki bulutlar gittikçe daha koyu gölgelere bürünüyordu. Havada bir akşam durgunluğu vardı. Balta girmemiş ormandan gelen hafif bir serinlik olmasına rağmen, kulenin çevresi henüz sıcaktı.</p>

  <p class="normal">Birbiriyle sohbet eden Kazakların artık daha güçlü duyulan sesleri havada uzun bir süre yankılanıyordu. Kahverengi suları hızla akan Terek, kesintisiz kayıp giden koca kitlesiyle, hareketsiz kıyılardan daha belirgin bir şekilde ayrılıyordu. Suları yavaş yavaş azalmaya başlamıştı. Kıyılardaki sığlık yerlerde ıslak, öbek öbek kum yığınları göze çarpıyordu.</p>

  <p class="normal">Gözetleme kulesinin karşı tarafında ve diğer yakada her yer oldukça tenhaydı, görünürde, ta tepelere kadar uzanıp giden bomboş, kamışlarla kaplı topraklardan başka hiçbir şey yoktu. Biraz daha yanda kıyının alçak kesimlerinde bir Çeçen köyünün düz damlı, bacaları huni biçimindeki toprak evleri görünüyordu.</p>

  <p class="normal">Kuledeki Kazak delikanlısının keskin gözleri Ruslarla barış içinde yaşayan, akşam sisleri içinde avluda dolaşan lacivert kırmızı elbiseli Çeçen kadınlarının hareketlerini seçebiliyordu.</p>

  <p class="normal">Kazaklar her an Tatar bölgesinden gelebilecek bir <span class="ideitalik">Abrek<sup class="calibre2"><a href="../Text/Kazaklar_split_054.html#footnote-127975-5" id="footnote-127975-5-backlink">[5]</a></sup></span> baskını bekliyorlardı. Çünkü, özellikle mayıs ayında Terek’in kıyısındaki orman bir insanın yaya olarak geçmesine olanak vermeyecek kadar gürleştiğinde ve ırmak da yer yer arabayla geçilebilecek kadar sığlaştığı zaman, böyle baskınlar sıkça görülürdü.</p>

  <p class="normal">İki gün kadar önce alay komutanından gelen atlı bir haberci, keşif kolundan sekiz kişilik bir müfrezenin Terek üzerinden karşı yakaya geçtiğini haber vermiş; bu nedenle dikkatli olunmasına ilişkin yazılı bir emir getirmişti. Durum böyle olduğu halde, yine de gözetleme kulesinde pek de tedbirli davranılmıyordu.</p>

  <p class="normal">Kazaklar sanki köylerindeymiş gibi atlarını eyerlemeden, silahsız dolaşıyor, kimi balık avlıyor, kimi içki içip sarhoş oluyor, kimi ava çıkıyordu. Yalnızca nöbetçinin atı eyerli bir şekilde ormanın yanındaki keçiyolunda dolaşıyor, sadece nöbet tutan Kazak, sırtında üniforma, elinde silah, yanında da kılıç, hazır bekliyordu.</p>

  <p class="normal">Kulenin komutanı uzun boylu, oldukça zayıf bir Kazak’tı, belinden yukarısı bir hayli uzun, kısacık bacakları ve kolları vardı. Üzerinde sadece önü açık bir yelekle karakol olarak kullanılan izbenin yanında oturuyor, yüzünde yöneticilere özgü tembel, sıkıntılı bir ifadeyle gözlerini kapamış, başını bir sağ eline, bir sol eline dayıyordu.</p>

  <p class="normal">Kırlaşmış siyah, geniş sakallı ihtiyar bir Kazak da, üstünde belinden kara bir kuşakla bağlanmış bir gömlek, suyun kıyısının çok yakınına uzanmış yatıyor, için için kaynayan, yer yer tümsekler yapan Terek’in monoton akışına tembel tembel bakıyordu. Diğerleri de, sıcaktan bunalmış bir halde yarı çıplak dolaşıyor, kimi Terek’te çamaşır yıkıyor, kimi olta atıyor, kimi toprağa uzanmış yatıyor, kimi de kıyıdaki sıcak kumların üzerinde bir türkü mırıldanarak dolaşıyordu.</p>

  <p class="normal">Zayıf yüzü güneşten adeta siyaha dönmüş bir Kazak, büyük olasılıkla içkiden, ölü gibi kendinden geçmiş, izbenin duvarlarından birinin dibine yüzükoyun uzanmıştı, güneşin yakıcı ışınları yan olarak tam üzerine geliyordu.</p>

  <p class="normal">Kulede nöbet tutan Lukaşka uzun boylu, yakışıklı bir delikanlıydı. Yirmi yaşlarındaydı ve annesine çok benzerdi. Yüzü ve bütün bedeni, gençliğinden ileri gelen keskin çizgilere sahip olduğu halde, hem ruhen hem de bedenen çok güçlü olduğu hemen anlaşılıyordu. Birliğe katılalı fazla bir zaman geçmemişti. Ama geniş yüzünün ifadesinden, sakin ve kendinden emin tavırlarından; kısa bir süre içinde Kazaklara, daha doğrusu silahlı insanlara özgü savaşçı ve gururlu bir karakter kazandığı anlaşılıyordu. Kazak olmaktan gurur duyduğu her halinden belliydi ve kendi değerini de çok iyi biliyordu.</p>

  <p class="normal">Çerkez üniformasının bir iki yeri yırtılmıştı, kalpağını Çeçenlerin yaptığı gibi arkaya doğru kaydırmıştı. Deri çizmeleri de dizden aşağı kıvrılmıştı. Kıyafeti pek gösterişli değildi ama, Kazaklara özgü bir inceliği vardı, bu da Çeçen <span class="ideitalik">cigit</span>’lerini taklit etmekten ileri geliyordu. Gerçek bir <span class="ideitalik">cigit</span>’in üzerindeki kıyafet her zaman özen gösterilmemiş gibi sarkık, orası burası yırtık olurdu. Yalnız, silahının çok güzel olması gerekirdi. Bununla beraber o yırtık pırtık kıyafet öyle özel bir şekilde kemerle bağlanmış, vücuda öylesine güzel bir şekilde oturtulmuş olur, silah da öyle güzel bir şekilde tutulurdu ki, bunu herkes beceremezdi, bu kılıkta birinin ne olduğu, daha doğrusu bunun bir Kazak ya da bir Dağlı olduğu daha ilk bakışta anlaşılırdı.</p>

  <p class="normal">İşte Lukaşka’nın böyle <span class="ideitalik">cigit</span>’leri andıran bir hali vardı. Ellerini kılıcın arkasına sokmuş, gözlerini kısarak hep o uzaklardaki <span class="ideitalik">avul</span>’a bakıyordu. Yüzünün hatları tek tek incelenecek olsa, güzel sayılmazdı ama, sağlam yapılı vücuduna, zeki bir ifade taşıyan kara kaşlı yüzüne bakan herkes elinde olmayarak hemen, “Yakışıklı delikanlı!” diye düşünürdü.</p>

  <p class="normal">Dudaklarını tembel tembel kıpırdatarak, beyaz dişlerini göstererek tiz bir sesle: “Köye bakın!” dedi. “Ne kadar kadın varsa hepsi sokaklara dökülmüş!”</p>

  <p class="normal">Bunu özellikle birine hitap etmeden, ortaya söylemişti.</p>

  <p class="normal">Aşağıda yatan Nazarka hemen telaşla başını yukarı kaldırdı. Lukaşka güldü:</p>

  <p class="normal">— Tüfekle bir ateş etsem kimbilir nasıl korkarlar!</p>

  <p class="normal">— Kurşun oraya kadar gitmez ki!</p>

  <p class="normal">— Hadi canım! Benim kurşunum gider! Biraz zaman geçsin de gör bak, onların bayramları gelsin, gidip Girey Han’ı ziyaret edeceğim, onunla boza içeceğim...</p>

  <p class="normal">Lukaşka bir taraftan bunları söylerken bir taraftan da üzerine yapışan sivrisineklerden kurtulmak için elini kolunu öfkeyle sallayıp duruyordu. Birden, koruluktan gelen bir hışırtı Kazakların dikkatini çekti; tüyleri rengârenk, kılları yer yer dökülmüş kuyruğunu hızla sallayan zayıf bir av köpeği, yerleri koklaya koklaya gözetleme kulesine doğru koşuyordu.</p>

  <p class="normal">Lukaşka köpeği hemen tanıdı. Bu komşu avcı Yeroşka amcanın köpeğiydi. Hemen peşinden de korulukta yürüyen avcının karaltısı belirmişti.</p>

  <p class="normal">Yeroşka amca uzun boylu bir Kazaktı. Pamuk gibi bembeyaz geniş bir sakalı vardı. Omuzları, göğsü öylesine genişti ki! Ancak ormanda onunla boy ölçüşecek bir kimse olmadığından dolayı pek boylu görünmüyordu... Sağlam yapılı vücudunun bütün hatları son derece ölçülüydü. Sırtında kuşağının içine soktuğu yırtık bir gömlek, ayaklarında geyik derisinden yapılmış, iplerle bağlanmış çarıklar, başında da küçük beyaz bir kalpak vardı. Bir omzuna, sülünlere sessizce yaklaşabilmek için kullandığı içinde tavuk bulunan bir çuval ve atmacaları kışkırtmak için yapılmış özel bir alet asmıştı. Diğer omzuna da öldürdüğü bir yaban kedisini atıvermişti. Arkasında kuşağının altında, içi fişek, barut, ekmek dolu bir torba, sivrisinekleri kovmak için kullandığı bir at kuyruğu, üzerinde eski kan lekeleri bulunan ucu ikiye ayrılmış bir hançer, iki de ölü sülün sallanıyordu.</p>

  <p class="normal">Kuleye baktı ve biraz durdu. Sonra köpeğine seslendi:</p>

  <p class="normal">— Hey buraya baksana Lyam!</p>

  <p class="normal">Sesi öyle kalın, öyle gürdü ki ormanda derin yankılar yaptı. Yaşlı adam, Kazakların <span class="ideitalik">filinta</span> dedikleri kocaman çakmaklı tüfeğini de omzuna alıp kalpağını kaldırdı. Sanki ırmağın diğer yakasındaki birine bağırıyormuş gibi gür bir sesle:</p>

  <p class="normal">— Merhaba arkadaşlar! İyi günler... Hey, buraya baksanıza!</p>

  <p class="normal">Her taraftan genç Kazakların zinde, neşeli sesleri duyuldu:</p>

  <p class="normal">— Merhaba amca! Merhaba!</p>

  <p class="normal">Yeroşka amca Çerkez tarzında dikilmiş ceketinin koluyla, geniş kırmızı yüzündeki terleri sildi.</p>

  <p class="normal">— Anlatın bakalım... Ne var, ne yok? diye seslendi.</p>

  <p class="normal">Nazarka göz kırparak omzunu silkti:</p>

  <p class="normal">— Sana bir şey söyleyeyim mi amca, şu gördüğün çınar var ya, üstüne bir atmaca sürekli konmaya çalışıyor. Her akşam gelip, tepede çabalar durur!</p>

  <p class="normal">Yaşlı adam inanmadığını gösteren bir tavırla: “Hadi ordan be!” dedi.</p>

  <p class="normal">Nazarka kıs kıs güldü.</p>

  <p class="normal">— Doğru söylüyorum, amca! İstersen gel hayvanı bekle!</p>

  <p class="normal">Kazaklar gülüştüler. Şakacı Nazarka, atmaca falan görmemişti ama, karakoldaki bütün genç Kazaklar, Yeroşka amca oraya her geldiğinde onunla şakalaşmayı, onu kandırmayı alışkanlık haline getirmişlerdi.</p>

  <p class="normal">Lukaşka kulenin tepesinden Nazarka’ya çıkıştı:</p>

  <p class="normal">— Aptal, sen de! İşin gücün gevezelik etmek!</p>

  <p class="normal">Nazarka hemen sustu, ihtiyar avcı bütün Kazakların hoşuna giden şu karşılığı verdi:</p>

  <p class="normal">— Gerekirse beklerim, ne olacakmış! Peki, siz hiç yaban domuzu gördünüz mü?</p>

  <p class="normal">Bir eğlence bulduklarından dolayı mutlu olan karakol komutanı yana doğru dönerek iki eliyle uzun sırtını kaşıdı:</p>

  <p class="normal">— Yaban domuzu gözetlemek... O da iş mi? Biz burada yaban domuzlarını değil, Abrek gözetliyoruz... Sen hiç Abrek’le ilgili bir şey duydun mu amca, ha?</p>

  <p class="normal">Karakol komutanı bunu bembeyaz, düzgün dişlerini gösterecek şekilde gülerek, gereksiz yere gözlerini kısarak sormuştu.</p>

  <p class="normal">Yaşlı adam: “Abrek mi dediniz?” diye sordu. “Hayır... Hiçbir şey duymadım. Haberim yok. Sende biraz <span class="ideitalik">çihir<sup class="calibre2"><a href="../Text/Kazaklar_split_054.html#footnote-127975-6" id="footnote-127975-6-backlink">[6]</a></sup></span> bulunur mu? Bir yudum ver de içeyim, kardeşim. İnanın öyle çok yoruldum ki! Dur bak, biraz bekle, ben de sana taze av eti getireceğim! İnan ki, getireceğim. Getirsene şunu...”</p>

  <p class="normal">Karakol komutanı sanki adamın söylediklerini hiç duymamış gibi: “Yoksa şimdi oturup avını mı bekleyeceksin?” diye sordu.</p>

  <p class="normal">Yeroşka amca bu soruya, “Gece beklemeyi düşünüyorum,” diye karşılık verdi. “Tanrı yardım ederse, bayrama kadar epey bir şeyler vururum. O zaman avlardan sana da veririm! Yemin ederim, veririm!”</p>

  <p class="normal">Lukaşka yukarıdan herkesin dikkatini çekecek şekilde gür bir sesle haykırdı:</p>

  <p class="normal">— Amca! Hey amca!</p>

  <p class="normal">Bütün Kazaklar ona baktılar.</p>

  <p class="normal">— Sen ırmağın yukarısına gitsene! Orada sürüyle domuz dolaşıyor. Doğru söylüyorum. Yemin ederim, öyle! Geçenlerde bizim Kazaklardan biri domuz avladı, oradan biliyorum... Sırtındaki tüfeği eliyle düzelterek, güldüğünü gösteren bir sesle: “İnan ki, doğru söylüyorum!” diye tekrarladı.</p>

  <p class="normal">İhtiyar yukarı doğru baktı.</p>

  <p class="normal">— Ooo... Demek korkusuz Lukaşka da buradaymış,” dedi. “Nerede vurmuş arkadaşın onu?”</p>

  <p class="normal">Lukaşka: “Sen sürünün bulunduğu yeri görmedin mi? Belki boyun kısa olduğundan görememişsindir,” dedi. Sonra birden ciddi bir tavır takınarak başını salladı: “Şurada tam kanalın orada, amca. Kanal boyunca yürüyorduk. Bir de baktık ki gürültülür, sesler geliyor. Benim tüfeğim kılıfındaydı. İlyaska hemen tüfeğini ateşledi ve bir kurşun attı... İş tamam! Gel bak, sana yerini göstereyim. Çok uzak sayılmaz. Biraz bekle, olur mu? Ben buraları çok iyi, avucumun içi gibi bilirim, Mosev Amca!”</p>

  <p class="normal">Lukaşka kararlı bir tavırla adeta karakol komutanına emir verircesine seslenmişti.</p>

  <p class="normal">— Nöbet değiştir! Zamanı geldi!</p>

  <p class="normal">Sonra karşılık gelmesini bile beklemeden, tüfeğini eline alıp, kuleden inmeye başladı. Karakol komutanı bir süre sonra: “Eh, in bakalım!” dedi, sonra çevresine bakındı: “Sıra sende mi, Gurka? Hadi, yürü!”</p>

  <p class="normal">Sonra yaşlı adama döndü.</p>

  <p class="normal">— Senin Lukaşka öyle becerikli bir delikanlı oldu ki, dedi. Aynı senin gibi yürüyor. Yerinde duramıyor. Geçenlerde birini vurdu.</p>
</body>
</html>
