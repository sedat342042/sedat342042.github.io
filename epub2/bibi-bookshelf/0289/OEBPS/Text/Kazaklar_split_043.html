<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_38">XXXVI</h2>

  <p class="normal">Bu sırada, yan sokaklardan birinden meydana iki atlı çıkmıştı. Bunlar Nazarka ile Lukaşka idi.</p>

  <p class="normal">Lukaşka kabardin cinsi besili, doru atının üzerinde, hafifçe yan dönmüş bir şekilde oturuyordu. Hayvan sert toprak yolda, o pırıl pırıl, ince boynu ile güzel başını yukarı kaldırarak, çevik adımlarla yürüyordu. Kılıfının içindeki tüfeğin oldukça sağlam bir şekilde yerleştirilmiş olması, arkada bir tabancanın, eyerin altında ikiye katlanmış bir gocuğun bulunması, Lukaşka’nın barış içinde yaşamayan, uzak bir yerden geldiğini gösteriyordu.</p>

  <p class="normal">Ata zarif bir şekilde hafif yan olarak oturuşundan, elindeki kırbaçla atın sağrısına hafif hafif vuruşundan, elinin rahat hareketinden, hele ara sıra kasılarak dört bir yana gururla bakan parlak siyah gözlerinden sahip olduğu gücü çok iyi bildiği, aynı zamanda gençliğinin verdiği bir güven duygusu taşıdığı belli oluyordu. Gözlerinden “Hiç böyle bir yiğit gördünüz mü?” dediği okunuyordu.</p>

  <p class="normal">Gümüş koşumları ile güzel, besili atı, silahları ile yakışıklı Kazak delikanlısı meydanda toplanmış olan kalabalığın ilgisini çekmişti. Nazarka zayıf ve kısa boyluydu. Giyimi de Lukaşka’dan çok daha kötüydü.</p>

  <p class="normal">Lukaşka yaşlıların yanından geçerken durakladı, beyaz kalpağını çıkarınca altından kısa kesilmiş siyah saçları göründü.</p>

  <p class="normal">Çatık kaşlı, somurtkan, zayıf bir yaşlı adam: “Nogaylardan kaç at çalıp getirdin?” diye sordu.</p>

  <p class="normal">Lukaşka başını öteki tarafa çevirerek: “Mutlaka saymışsındır, ne diye soruyorsun!” dedi.</p>

  <p class="normal">İhtiyar daha somurtkan bir tavırla: “O delikanlıyı da yanında boşuna oraya buraya taşıyıp duruyorsun...” dedi.</p>

  <p class="normal">Lukaşka kendi kendine: “Her şeyi de biliyor aksi şeytan!” diye söylendi.</p>

  <p class="normal">Yüzü birden düşünceli bir hal almıştı. Ancak, birçok Kazak kadınlarının toplandığı köşeye bakınca keyfi yerine geldi, atını onlara doğru çevirdi.</p>

  <p class="normal">Gür bir sesle: “Merhaba, kızlar!” diye bağırdı, atını onlara iyice yaklaşınca durdurdu. “Görmeyeli ne kadar yaşlanmışsınız, cadılar!”</p>

  <p class="normal">Bunu söyledikten sonra bir kahkaha attı. Çevreden neşeli sesler duyuldu:</p>

  <p class="normal">— Merhaba, Lukaşka! Merhaba, Ağabey! Çok para getirdin mi? Bize biraz çerez alsana. Çok kalacak mısın? Uzun zamandır görmedik seni...</p>

  <p class="normal">Lukaşka kırbacını havada savurarak, atını kızların üzerine sürdü:</p>

  <p class="normal">— Nazarka ile felekten bir gece çalmaya geldik, dedi.</p>

  <p class="normal">Ustenka incecik bir sesle: “İyi ettin de geldin! Maryanka seni unutacaktı nerdeyse!” dedi.</p>

  <p class="normal">Bunu söylerken dirseğiyle Maryanka’yı hafifçe dürtüyor, tiz bir sesle kahkahalar atıyordu. Maryanka atın yanından biraz çekildi, başını arkaya doğru attı, parlak iri gözleriyle sakin sakin Kazak gencine baktı:</p>

  <p class="normal">— Çok uzun zamandır gelmedin! dedi. Atınla bizi ne diye çiğniyorsun?</p>

  <p class="normal">Bunu soğuk bir tavırla söylemişti. Sonra arkasını döndü.</p>

  <p class="normal">Lukaşka’nın o akşam her zamankinden daha neşeli bir hali, yüzünde coşkun bir ifade vardı. Maryanka’nın soğuk karşılığına şaşırmıştı.</p>

  <p class="normal">Genç adam birden kaşlarını çattı, aklına gelen kötü düşünceleri kovmak istiyormuş gibi: “Atla atıma, seni dağlara götüreyim, yavrum!” diye bağırdı.</p>

  <p class="normal">Sonra çeşitli cambazlık numaralarıyla hayvanı gene kızların arasına sürdü.</p>

  <p class="normal">Maryanka’ya doğru eğilerek: “Seni buruda bir öpersem görürsün. Öperim de işte!” dedi. “Neden kaçıyorsun?”</p>

  <p class="normal">Maryanka onunla göz göze gelince birden kızararak geriye çekildi:</p>

  <p class="normal">— Çekil be! Tanrı’nın cezası, ayaklarımı ezeceksin! diye bağırdı.</p>

  <p class="normal">Sonra başını eğerek yanında ok şeklinde çizgileri olan mavi çoraplar giydiği biçimli bacaklarına, simle işlenmiş yepyeni kırmızı çarıklarına baktı.</p>

  <p class="normal">Lukaşka, Ustenka ile konuşmaya başladı, Maryanka da kucağında çocuğuyla oturan genç bir kadının yanına oturdu. Bebek tombul elini uzatarak kızın boynundaki, lacivert cepkenin üzerinde pırıl pırıl görünen altınların geçirildiği ipi yakaladı. Maryanka çocuğa doğru eğildi ve yan gözle Lukaşka’ya baktı.</p>

  <p class="normal">Lukaşka ise o sırada, Çerkez elbisesinin içindeki siyah gömleğinin cebinden, içi çeşitli çerezlerle dolu bir mendil çıkardı. Gülümseyerek Maryanka’ya baktı, sonra mendili Ustenka’ya uzattı.</p>

  <p class="normal">— Bunları hepiniz için getirdim! dedi.</p>

  <p class="normal">Maryanka’nın yüzünde yine bir heyecan belirdi. Sanki güzel gözleri buğulanmış gibiydi. Başındaki mendili daha da aşağıya dudaklarının üzerine doğru çekerek, yüzünü bebeğin bembeyaz yüzüne dayayıp onu tutkuyla öpmeye başladı. Bebek hâlâ onun boynundaki altın para dizilmiş ipi sımsıkı tutuyor, Maryanka’nın kabarık göğsünü küçük elleriyle itmeye çalışarak, dişsiz ağzını açmış, avazı çıktığı kadar bağırıyordu.</p>

  <p class="normal">Bebeğin annesi birden çocuğu Maryanka’dan çekerek: “Hey, ne sıkıştırıyorsun çocuğu!” dedi. Sonra gömleğinin düğmelerini açarak bebeği emzirmeye hazırlandı. “Bebeğimle eğleneceğine, delikanlının gönlünü al!”</p>

  <p class="normal">Lukaşka atını hafifçe kırbaçladı:</p>

  <p class="normal">— Hayvanı ağıla koyayım! Nazarka ile birlikte yine geleceğim, o zaman sabaha kadar eğleniriz! diyerek kızların yanından ayrıldı.</p>

  <p class="ortayazi">***</p>

  <p class="normal">Nazarka ile beraber yan sokaklardan birine saparak yan yana duran iki eve doğru ilerlediler. Lukaşka komşu avlunun önünde atından inerek arkadaşına:</p>

  <p class="normal">— İşte geldik! dedi. Hadi çabuk ol!</p>

  <p class="normal">Sonra atını yavaşça avlunun çitten yapılmış kapısından geçirdi. Dilsiz kız atı almak için sokaktan gelmişti, herkes gibi o da bayramlık elbisesini giymişti.</p>

  <p class="normal">Lukaşka: “Merhaba, Stöpka!” dedi.</p>

  <p class="normal">Sonra ona işaretlerle, hayvana saman vermesini, eyerini çözmesini tembihledi. Dilsiz uğultuya benzer bir ses çıkarıp atı göstererek dudaklarını şapırdattı, sonra hayvanı burnundan öptü. Bu “Atı beğendim, güzel hayvan!” demek oluyordu.</p>

  <p class="normal">Lukaşka eliyle tüfeğini tutarak, evin önündeki basamaklardan yukarı çıktı:</p>

  <p class="normal">— Merhaba, anneceğim! diye seslendi.</p>

  <p class="normal">Yaşlı annesi ona kapıyı açtı:</p>

  <p class="normal">— Seni hiç beklemiyordum! dedi. Kirka senin gelmeyeceğini söylemişti.</p>

  <p class="normal">— Bana biraz <span class="ideitalik">çihir</span> getirir misin, anneciğim! Birazdan Nazarka da gelecek, bayramı kutlayacağız.</p>

  <p class="normal">Annesi: “Hemen getiririm, Lukaşka, hemen!” dedi. “Bizim kadınlar eğleniyorlar: Ben de onların yanına gidecektim... Dilsiz de gitti...”</p>

  <p class="normal">Bunları söyledikten sonra anahtarları alıp aceleyle kilere gitti. Nazarka, kendi atını ağıla götürüp, tüfeğini de yerine koyduktan sonra, Lukaşka’ların evine geldi.</p>
</body>
</html>
