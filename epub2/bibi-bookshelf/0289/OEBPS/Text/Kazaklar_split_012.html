<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_10">VIII</h2>

  <p class="normal">Yeroşka Amca ile birlikte sırtlarında kaput, ellerinde tüfek, üç Kazak, Terek kıyıları boyunca, gözetlemek için önceden belirlenmiş yere geldiklerinde, karanlık iyice bastırmıştı.</p>

  <p class="normal">Nazarka aslında keşfe çıkmayı hiç istememesine rağmen, Luka ona bağırınca gitmek zorunda kalmış, ikisi de çabucak hazırlanıp yola koyulmuşlardı.</p>

  <p class="normal">Bir süre sessizce yürüyen Kazaklar, kanaldan sapıp zor seçilen incecik bir keçiyolundan, kamışların arasından geçerek Terek’e ulaştılar. Kıyıda yere devrilmiş kocaman bir ağacın kara gövdesi duruyordu. Anlaşılan, sular onu kıyıya kadar sürüklemişti, altındaki kamışlar yeni ezilmişti.</p>

  <p class="normal">Nazarka: “Burada mı bekleyeceğiz,” diye sordu.</p>

  <p class="normal">Lukaşka: “Evet... Başka nerede olacak?” dedi. “Sen burada otur bekle ben etrafa bir bakıp geleyim. Fazla kalmam! Sadece, ihtiyara hayvanların yerini göstereceğim.”</p>

  <p class="normal">Yerguşov: “Gözetlemek için bundan daha uygun yer olur mu!” dedi. “Burada bizi kimse görmez. Biz ise herkesi görürüz. Doğrusu burası mükemmel bir yer! Bundan iyisi can sağlığı!”</p>

  <p class="normal">Nazarka ile Yerguşov kaputlarını ağacın gövdesinin yanına sererek oturdular. Lukaşka ise Yeroşka amca ile ileriye doğru yürüdü.</p>

  <p class="normal">Lukaşka ihtiyarın önünde sessizce yürürken: “Şurada, bir az ileridedir, amca!” dedi fısıldayarak. “Sana gösteririm, geçtiğimiz yolu işaretlerim, oraları benden başka bilen yoktur!”</p>

  <p class="normal">İhtiyar da onun gibi fısıldayarak: “Göster oğlum! Sen ne yiğit, ne cesur çocuksundur bilirim...” dedi. Lukaşka birkaç adım ilerledikten sonra bir su birikintisinin önünde durdu, hafifçe ıslık çalarak eğildi. Sonra topraktaki yeni izleri gösterdi.</p>

  <p class="normal">— Görüyor musun bak, gelip buradan su içmişler, sence de öyle değil mi?</p>

  <p class="normal">Yaşlı adam: “Tanrı senden razı olsun oğlum!” dedi. “Şuraya bak, yaban domuzu gelmiş buraya, çukurdaki çamura girmiş. Hadi sen git! Ben burada oturup onu beklerim, hadi hoşçakal.”</p>

  <p class="normal">Lukaşka kaputunu daha da yukarı çekti. Sonra tek başına kıyıda dolaşmaya başladı. Bir solda duvar gibi yükselen kamışlara, bir de sağda çağlayarak akan Terek’e bakıyordu.</p>

  <p class="normal">Birden aklına bir fikir geldi:</p>

  <p class="normal">“Kimbilir belki şu anda o da beni gözetliyor, ya da bir yerlerde toprakta sürüne sürüne ilerliyordur!” diye söylendi. Herhangi bir Çeçen’di sözünü ettiği.</p>

  <p class="normal">Aniden kulağına hışırtıyı andıran bir ses çarptı. Suya düşen bir ağırlığın çıkardığı bir ses duydu. İrkildi, tüfeğine sarıldı.</p>

  <p class="normal">Kıyıda suyun sığlaştığı bir yerden bir yaban domuzu fırladı. Aynı zamanda da ırmağın cam gibi parlayan yüzeyine bir karaltı yansıdı, sonra da kamışların arasında yok oldu. Luka tüfeğini hemen o yöne doğrulttu, nişan aldı. Ateş etmeye zaman bulamadan yaban domuzu sık ormanda kayboldu.</p>

  <p class="normal">Lukaşka sıkıntılı bir şekilde yürümeye devam etti. Henüz keşif kolunun saklandığı yere uluşamamıştı, durakladı, hafif bir ıslık çaldı. Islığına karşılık geldi. O zaman arkadaşlarının yanına doğru gitti.</p>

  <p class="normal">Nazarka çoktan uykuya dalmıştı. Yerguşov, ayaklarını altına alıp oturmuştu. Lukaşka gelince onun da oturabilmesi için biraz yana çekildi:</p>

  <p class="normal">— Burası çok eğlenceli bir yer, dedi. Gerçekten çok güzel bir yer! Sen ihtiyarı söylediğin yere kadar götürdün mü?</p>

  <p class="normal">Lukaşka kaputunu yere serdi:</p>

  <p class="normal">— Evet, orayı gösterdim. Az önce de kocaman bir yaban domuzunu oraya doğru ürküttüm. Suyun iyice yanındaydı. Sanırım daha önce gördüğüm domuzdu. Homurtularını sen de duymuşsundur.</p>

  <p class="normal">Yerguşov kaputuna sarındı.</p>

  <p class="normal">— Evet, duydum hayvanın homurtusunu, dedi. Homurtuyu duyar duymaz da bunun bir yaban domuzu olduğunu hemen anladım. Kendi kendime: “Lukaşka hayvanı ürküttü!” dedim. Şimdi ben biraz yatıp uyuyayım. Sen beni horozlar ötünce uyandırırsın. Bildiğin gibi bu işin de bir usulü var. Önce ben uyuyayım sen bekle, sonra da ben beklerim sen uyursun... Doğru değil mi?</p>

  <p class="normal">Lukaşka: “Benim uyumaya niyetim yok, sağol,” dedi.</p>

  <p class="ortayazi">***</p>

  <p class="normal">Zifiri karanlık gecede, hava ılık ve durgundu. Gökyüzünün sadece bir tarafında yıldızların parıltısı görünüyordu; dağların olduğu tarafta ise yıldızlar kocaman bir bulutun altında kaybolmuştu. Kara bulut dağlarla birleşerek, rüzgârsız havaya rağmen, aheste aheste ilerilere doğru kayıyor, kıvrımlı kenarları yıldızlı, dipsiz gökyüzünden belirgin bir şekilde ayrılıyordu.</p>

  <p class="normal">Genç Kazak karşısında sadece Terek’i ve uzakları görüyordu. Arkasında ise her iki yanında duvar gibi kamışlar yükseliyordu. Arada sırada kamışlar bir neden yokken sallanmaya, birbirlerine sürtünerek hışırdamaya başlıyordu. Aşağıdan bakıldığında, sallanan sazlar aydınlık göğe doğru uzanmış, hafif hafif sallanan tomurcuklu ağaç dallarını çağrıştırıyordu.</p>

  <p class="normal">Kıyı neredeyse Kazakların ayaklarının dibinde başlıyor, sular hemen önlerinden köpüre köpüre akıyordu. Tıpkı cam gibi parlayan kahverengi su aralıksız kıpırtılarla oynaşıyor, sığlık yerlerde ve kumluklarda rengi hafif kızıl görünüyordu. Daha da ileride su, kıyı ve bulut hepsi birden göz gözü görmeyecek zifiri bir karanlık içinde yitip gidiyorlardı.</p>

  <p class="normal">Suyun üzerinden zaman zaman koyu renk gölgeler kıpırdanıyordu. Kazak genci keskin gözleriyle, bunların suya kapılıp giden ağaç dalları olduğunu seçebiliyordu. Ancak arada bir çakan bir şimşek, kapkara bir aynadaki yansıma gibi, bir an için karşıdaki düz kıyıyı aydınlatıyordu. Gecenin monoton sesi, kamışların hışırtısı, Kazakların horultusu, sivrisineklerin vızıltısı, akıp giden suyun şırıltısı, ya zaman zaman uzaktan uzağa duyulan bir silah sesi, ya kıyıdan kopup yuvarlanan toprağın boğuk gürültüsü, ya iri bir balığın aniden sudan fırlayıp sonra yeniden suya düşmesiyle oluşan şıpırtı, ya da balta girmemiş sık yabani ormanda yürüyen bir hayvanın kırdığı dalların çıkardığı çatırtı ile bozuluyordu.</p>

  <p class="normal">Bir ara Terek’in üstünden bir baykuş uçtu, her vuruşta kanatları birbirine çarpıyordu. Kazakların tam başının üzerinden geçen baykuş, ormana doğru döndü. Bir ağaca yaklaşarak sık kanat çırpışlarıyla dolanıp durdu, uzunca bir süre bir şeyler arandı, sonunda yaşlı bir çınarın üzerine tünedi.</p>

  <p class="normal">Böyle beklenmedik bir ses duyduğunda, uyumayan Kazak kulak kabartıyor, gözlerini kısarak çevresini gözlüyor, heyecanla tüfeğine davranıyordu.</p>

  <p class="normal">Gecenin büyük bir kısmı geride kalmıştı. Kara bulut batıya doğru kayarak yırtık kenarlarının arasından yıldızlı gökyüzünü gösterdi. Dağların üzerinde altın renkli ters dönmüş bir yay biçimini almış ay ortalığı aydınlattı.</p>

  <p class="normal">Birden ortalık serinledi. Nazarka bir ara uyanıp bir şeyler söyledikten sonra tekrar uyudu.</p>

  <p class="normal">Lukaşka’nın canı sıkılarak ayağa kalktı, kılıcının altındaki bıçağı çekti ve eline geçirdiği bir dalı yontmaya başladı. Aklında, hep şu dağlarda oturan Çeçenler, oradan buraya geçen cesur delikanlılar, o delikanlıların Kazaklardan hiç korkmadıkları, belki de ırmağın bu kesiminden olmasa bile başka bir yerinden, bu yana doğru geçebilecekleri vardı. Arada bir ırmağın daha ilerisini görebilmek için uzanıyor ama hiçbir şey göremiyordu.</p>

  <p class="normal">Ayın solgun ışığında sönük sönük parlayan sulara ve bu sulardan belli belirsiz ayrılan karşı kıyıya baka baka, en sonunda Çeçenleri düşünmeyi bıraktı. Şimdi artık tek beklediği şey, arkadaşlarını uyandırıp kasabaya döneceği zamandı.</p>

  <p class="normal">Kasabayı düşününce de aklına Dunka geliyordu. Dunka’ya “canım” derdi. Kazaklar sevgililerine öyle derler. Onu düşündüğü zaman içinde bir sıkıntı duyuyordu.</p>

  <p class="normal">Sabah olmak üzereydi. Suyun üstü gümüşi bir sis tabakasıyla kaplanmıştı. Lukaşka’nın biraz ilerisinde yeni palazlanmış kartallar tiz bir sesle çığlık atarak kanatlarını çırpmaya başlamışlardı.</p>

  <p class="normal">Derken, uzaklardan kasabanın bulunduğu yönden bir horoz sesi duyuldu, ardından bir ikincisinin uzun uzun ötüşü, sonra da başka horozların bu seslere verdiği karşılıklar gelmeye başladı.</p>

  <p class="normal">Lukaşka yonttuğu değneği elinden bıraktı, gözlerinde ağırlık hissederek: “Artık şunları uyandırmalı!” diye düşündü.</p>

  <p class="normal">Arkadaşlarına doğru yönelerek hangi ayağın kime ait olduğunu kestirmeye çalıştı. O sırada Terek’in karşı kıyısından, suya bir şey düşmüş gibi bir ses geldi. O zaman tekrar ters dönmüş bir yayı andıran ayın altında yavaş yavaş aydınlanmaya başlayan, sadece dağlardan oluşmuş ufka, Terek’e ve karşı kıyıyı sulardan ayıran karanlık çizgiye, sonra da suların üzerinden akan, şimdi artık şöyle böyle fark edilebilen kütüklere baktı. Bir an için sanki kendisi hareket ediyormuş, üzerindeki kütüklerle birlikte Terek hareketsiz duruyormuş gibi bir his duydu. Bu duygudan kısa bir sürede kurtularak, gözlerini yeniden dikkatli bir şekilde sulara dikti.</p>

  <p class="normal">Siyah, köklü kocaman bir kütük dikkatini çekmişti. Kütük tuhaf bir şekilde köpüren suların arasında hiç devrilmeden, sarsılmadan tam ortadan kayıyordu. Ayrıca sanki akıntının yönünde değil de, yanlamasına Terek’i aşıyordu. Kütük sığlık bir yere geldiğinde durup garip bir şekilde kımıldamaya başladı.</p>

  <p class="normal">Lukaşka ağacın altından uzanan bir el görür gibi oldu.</p>

  <p class="normal">“İşte bir Abrek’i öldürmek üzereyim,” diye düşündü.</p>

  <p class="normal">Acele etmeden, çevik hareketlerle tüfeğini kaldırarak destekledi, sakin bir şekilde emniyetini açtı, soluğunu tutarak, gözlerini hedeften ayırmadan nişan aldı.</p>

  <p class="normal">“Çocukları uyandırmama gerek yok,” diye düşündü.</p>

  <p class="normal">Yüreği heyecanla hızlı hızlı çarpıyordu, bir an durakladı, kulak kabarttı. O kara kütük yine şapırtıyla suya çarptı, yine akıntının ters yönünde kayarak bu taraftaki kıyıya doğru gelmeye başladı.</p>

  <p class="normal">Lukaşka “Tanrı yardım etse de elimden kaçmasa!” diye düşündü. Birden ayın solgun ışığı altında kütüğün ön kısmında bir Tatar kafası fark etti. Tüfeği o tarafa doğru çevirerek tam başına nişan aldı. Tatar’ın kafası sanki çok yakında, kütüğün hemen ucuna yapışık gibiydi.</p>

  <p class="normal">Lukaşka birden dizinin üstünde doğrularak sevinçle, “Tamam, bu bir Abrek,” diye düşündü.</p>

  <p class="normal">Tüfeği hedefe bütün dikkatiyle bakarak yeniden ayarladı, uzun namlunun ucundaki hedef zor fark ediliyordu. Lukaşka, çocukluğundan kalma bir alışkanlıkla, bütün Kazakların nişan alırken yaptıkları gibi kendi kendine “Tanrı yardımcım olsun,” diye mırıldanarak tetiği çekti.</p>

  <p class="normal">Patlamayla birlikte bir parıltı çok kısa bir süre için, kamışları ve suyu aydınlattı. Tüfeğin patlamasıyla çıkan yırtıcı ses ırmağın üzerinde ta uzaklara kadar yankılandı, sonra çok uzaklarda bir uğultu halini alarak yok oldu. Kütük artık ters yönünde değil, akıntıyla birlikte döne döne, sarsıla sarsıla aşağı doğru kayıyordu.</p>

  <p class="normal">Yerguşov, yattığı çukurdan doğrularak el yordamıyla tüfeğini arayıp buldu:</p>

  <p class="normal">— Hey, tut onu diyorum sana! diye bağırdı.</p>

  <p class="normal">Lukaşka dişlerini sıktı, sonra fısıltı halinde bir sesle:</p>

  <p class="normal">— Sus be! Abrek geldi! dedi.</p>

  <p class="normal">Nazarka: “Hey Lukaşka kime ateş ettin? Kim, kimi vurdun? diye sordu.</p>

  <p class="normal">Lukaşka herhangi bir karşılık vermedi. Bir taraftan tüfeğini dolduruyor bir taraftan da uzaklaşan kütüğü izliyordu. Kütük az ötedeki sığlık bir yerde kıyıya oturdu. Arkasında suyun üzerinde sallanan iri bir şey belirmişti.</p>

  <p class="normal">Kazaklar “Hey kimi vurdun? Söylesene!” diye sorup duruyorlardı.</p>

  <p class="normal">Luka: “Söyledik ya Abrekler geliyor...” dedi.</p>

  <p class="normal">— Dalga mı geçiyorsun sen bizimle! Yoksa tüfeği elinden düşürdün de mi patladı?</p>

  <p class="normal">Lukaşka heyecandan tıkanacak bir halde ayağa fırladı.</p>

  <p class="normal">— Bir Abrek vurdum! Öldürdüm onu işte! diyerek parmağıyla ilerideki sığlığı işaret etti. Adam yüzüyordu. Ben de onu vuruverdim. Şuraya baksanıza!</p>

  <p class="normal">Yerguşov hâlâ gözlerini ovuşturmaktaydı.</p>

  <p class="normal">— Atıp durma, yeter...</p>

  <p class="normal">Lukaşka adamı öyle güçlü bir şekilde omuzlarından tutup kendisine doğru çekti ki. Yerguşov elinde olmadan, “Ah!” diye bağırdı.</p>

  <p class="normal">Lukaşka: “Yalan söylüyorum öyle mi? Baksana, bir bak karşıya... Şuraya, şuraya bak...” dedi.</p>

  <p class="normal">Yerguşov, Lukaşka’nın gösterdiği tarafa baktı, ölüyü görünce sesinin tonu değişti:</p>

  <p class="normal">— Hey... Tanrım! Bak sana ne söyleyeceğim! Sen şimdi bunu öldürdün ya, arkasından başkaları gelecek... İnan bana, gelecekler, göreceksin...</p>

  <p class="normal">Bunu fısıldayarak söylemişti. Kendi tüfeğini alıp kontrol etmeye başladı:</p>

  <p class="normal">— Bu adam öncüydü, artık buraya mı yoksa biraz ileriye mi çıkarlar bilemem ama, gelecekleri kesin; inan bana doğru söylüyorum.</p>

  <p class="normal">Lukaşka kemerini açıp üzerindeki Çerkez kıyafetini çıkarmaya başladı.</p>

  <p class="normal">Yerguşov: “Deli misin sen! Nereye gidiyorsun?” diye bağırdı. “Nasıl yaklaşırsın oraya! Seni anında delik deşik ederler! Doğru söylüyorum sana! Nasıl olsa öldürdün işte! Kaçacak hali yok artık, merak etme... Şu ölçeği versene, biraz barut doldurayım. Sende var değil mi? Nazar! Sen de hemen karakola git. Yalnız, kıyıdan gitme! İnan ki öldürürler seni, sözümü ciddiye al!”</p>

  <p class="normal">Nazarka: “Ben oraya tek başıma mı gideceğim, sen gitsene!” diye öfkeli bir sesle karşılık verdi.</p>

  <p class="normal">Lukaşka üzerindeki Çerkez elbisesini çıkardıktan sonra kıyıya doğru ilerledi. Yerguşov tüfeğine barut doldurmakla uğraşıyordu.</p>

  <p class="normal">— Sana gitme diyoruz işte! dedi. Baksana yerinden kımıldadığı bile yok! Artık ben gördükten sonra... Sabaha kadar biraz bekle, ne olacak! Bak karakoldan gelsinler. Hadi, Nazar, git artık sen... Amma da korkakmışsın ha! Bırak artık korkmayı...</p>

  <p class="normal">Nazarka: “Hey Luka baksana...” dedi. “Adamı nasıl vurduğunu bile anlatmadın. Anlatsana, hadi...”</p>

  <p class="normal">Lukaşka suya girmekten vazgeçti:</p>

  <p class="normal">— Hadi, karakola ikiniz beraber gidin! Ben burada oturur beklerim. Söyleyin Kazaklara, devriye çıkarsınlar. Adamlar buralarda bir yerlere çıkmışlarsa, onları bulup yakalamalı!</p>

  <p class="normal">Yerguşov oturduğu yerden kalktı.</p>

  <p class="normal">— Haklısın, kaçıp giderler! Hepsini yakalamalı, doğru olan bu...</p>

  <p class="normal">Yerguşov’la Nazarka yola koyuldular. Karakola doğru yürümeye başlamadan önce haç çıkardılar. Kıyı boyunca gitmeyip, fundaların arasından dalları kıra kıra kendilerine güç bela yol açmaya çalışarak ilerliyorlardı. Sonunda ormanın ortasındaki keçiyoluna ulaştılar.</p>

  <p class="normal">Yerguşov: “Dikkatli ol, Luka! Sakın kımıldayayım deme! Adamlar burada da kesebilirler seni! Gözünü iyi aç... Dalga geçmeye kalkma, anlıyor musun?” dedi.</p>

  <p class="normal">Luka arkalarından: “Sen kendi işine bak! Ben ne yapacağımı bilirim!” diye seslendi.</p>

  <p class="normal">Sonra, tüfeğini kontrol ederek yeniden tümseğin arkasına oturdu.</p>

  <p class="normal">Yalnız kalmıştı, gözünü sığlık yerlerden ayırmıyor, arada bir acaba gelen var mı, diye kulak kabartıyordu. Ancak, karakol bir hayli uzaktı, Lukaşka ise sabırsızlık içindeydi. Gelenlerin, öldürdüğü Abrek’le birlikte kaçıp kurtulacaklarını düşünüyordu. Bunu düşündükçe o akşam nişan alıp da vuramadığı yaban domuzuna nasıl kızmışsa, şimdi de kaçacaklarını sandığı Abrekler için de öyle düşünüyordu.</p>

  <p class="normal">Durup durup etrafına bakınıyor, dikkatle karşı kıyılara göz gezdiriyor, belki biri görünür diye heyecanla bekliyor, tüfeğini desteklerin üzerine iyice yerleştirerek ateş etmeye hazırlanıyordu. Kendisini de öldürebileceklerini düşünmüyordu bile.</p>
</body>
</html>
