<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_31">XXIX</h2>

  <p class="normal">Ağustos gelip çatmıştı. Birkaç gün göklerde, tek bir bulut bile görünmedi. Güneş son derecede yakıcıydı. Sabahları ılık bir rüzgâr, tepelerde, yollarda, yerden kaldırdığı kum bulutlarını havada dalgalandırarak sazların, ağaçların, kasabanın içinden esip geçiyordu.</p>

  <p class="normal">Otları, yaprakları toz kaplamıştı. Yollar, tuzlu toprak çırılçıplak ve sertti. Her adımda sesler uzaklara kadar yayılıyordu. Terek’in suları çoktan çekilmiş, hendeklere dolmuş, sonra onlar da kurumuştu. Kasabanın yanındaki gölde sığırların ayakları altında ezilmiş eğri büğrü kıyılar iyice ortaya çıkmıştı.</p>

  <p class="normal">Bütün gün gölde yüzen genç kızlarla çocukların çıkardığı sesler ve bağrışmaları duyuluyordu. Bozkırlarda, fundalıklar da, sazlıklar da kurumaya başlıyordu. Sığırlar gündüzleri homurdanarak, uzaklardaki otlaklara kaçıyordu.</p>

  <p class="normal">Av hayvanları çok uzaklardaki sazlıklara, Terek’in öte yanındaki dağlara göç etmişlerdi. Kasabaların, köylerin, alçak ovaların üzerinde bulut gibi sineklerle sivrisinekler dolaşıyordu. Karlı tepeler, kurşuni bir sisle kaplanıyordu. Her yana ağır, pis kokulu bir hava sinmişti. Abreklerin sık sık sığlaşmış olan ırmaktan bu tarafa geçtiği duyuluyordu. Güneş her akşam kıpkızıl, sımsıcak ışıklarla batıyordu.</p>

  <p class="normal">Tam iş mevsimiydi. Bütün köylüler karpuz bahçelerine, bağlara dolmuş, uğraşıp duruyorlardı. Bahçeler yeşil sarmaşıkların altında kaybolmuş, gür bitkilerin altında serin gölgeler oluşmuştu. Her yerde güneşten parlayan geniş yaprakların arasında, olgun salkımlar göze çarpıyordu.</p>

  <p class="normal">Bahçelere, bostanlara giden tozlu yolun üstünden tepeleme kara üzümle doldurulmuş arabalar, gıcırdayarak, ağır ağır ilerliyorlardı. Arabaların tekerlekleri altında ezilen tozlu yollarda üzüm salkımları sürünüyordu. Her tarafları üzüm lekesi içinde olan çocuklar, ellerinde salkımlar, ağızları üzümle dolu annelerinin peşinden koşup duruyorlardı.</p>

  <p class="normal">Yoldan geçenler, sürekli üstleri başları yıtık pırtık, omuzlarında kocaman üzüm sepetleri taşıyan işçilere rastlıyorlardı. Mendillerle yüzlerini gözlerine kadar kapamış genç kızlar, tepeleme dolan arabalara koşulu öküzlerini güdüyorlardı. Askerler, bir arabayla karşılaştıklarında, onu güden Kazak kızlarından üzüm istiyorlardı.</p>

  <p class="normal">Bunun üzerine Kazak kızı, araba yola devam ederken, arkaya atlıyor, sepetlerden bir kucak dolusu üzüm alıyor ve onu askerin tuttuğu kaputun eteğine dolduruyordu.</p>

  <p class="normal">Bazı avlularda üzüm ezme işine başlanmıştı bile. Havaya dalga dalga küspe kokusu yayılıyordu. Çardakların altında kırmızı tekneler, avlularda da kollarını sıvamış, ayak bilekleri üzüm suyuna bulanmış Nogay işçileri görülüyordu. Domuzlar, şapır şupur seslerle, suyu çıkarılmış posaları yiyor, ezilmiş küspelerin üzerinde yuvarlanıyorlardı. İzbelerin düz damları güneşte kuruyan kara kehribar gibi pırıl pırıl salkımlarla doluydu. Taneleri toplayan kargalar, saksağanlar, damların etrafında uçuşuyor, bir damdan ötekine konuyorlardı.</p>

  <p class="normal">Ezilmeye hazır üzümler büyük bir neşeyle toplanıyordu. O yıl ürün umulmadık ölçüde bol olmuştu, çok da güzeldi. Gölgelere bürünmüş yeşil bahçelerde deniz gibi alabildiğine uzanmış asmaların arasında kadın sesleri, kahkahalar, türküler, eğlenceler duyuluyor, kadınların, rengârenk göz kamaştırıcı elbiseleri görülüyordu.</p>

  <p class="ortayazi">***</p>

  <p class="normal">Maryanka öğleyin, kendi bahçesinde bir kayısı ağacının gölgesinde oturmuş, hayvanları çözülmüş olan arabanın içinden ailesi için getirdiği yiyecekleri çıkarıyordu.</p>

  <p class="normal">Karşısında yere yayılmış bir hasırın üzerinde okuldan dönmüş olan Kazak reisi oturuyor, bir testiden su dökerek ellerini yıkıyordu. Maryanka’nın biraz önce gölden koşarak gelmiş olan küçük erkek kardeşi ise gömleğinin kollarıyla yüzünü silerek, soluk soluğa, sabırsızlıkla bir ablasına, bir annesine bakıyor, bir an önce yemeğin hazır olmasını bekliyordu.</p>

  <p class="normal">Yaşlı anne kollarını sıvamış, güneşten yanmış tunç rengi güçlü elleriyle yuvarlak bir Tatar sofrasının üzerine kurutulmuş balık, kaymak, ekmek ve uzüm koyuyordu.</p>

  <p class="normal">Kazak reisi ellerini kuruladıktan sonra kalpağını çıkardı, bir haç işareti yaptı, sonra sofraya oturdu. Maryanka’nın erkek kardeşi testiyi kaptı, kana kana su içmeye başladı. Ana kız da bağdaş kurarak sofraya oturdular.</p>

  <p class="normal">Gölgede bile dayanılmaz bir sıcak vardı. Havadaki buğu, bahçenin üzerinde bir örtü gibi duruyordu. Arada bir esen güçlü, sıcak rüzgâr havayı biraz serinletmiyor, sadece armut, şeftali, dut ağaçlarının dallarını hep aynı yöne doğru eğiyordu.</p>

  <p class="normal">Kazak reisi bir kez daha dua ettikten sonra, arkasında ağzı bir asma yaprağı ile kapatılmış <span class="ideitalik">çihir</span> testisini aldı, bir yudum içtikten sonra testiyi yaşlı kadına uzattı.</p>

  <p class="normal">Reisin üzerinde yakası açık bir gömlek vardı. Gömleğin açık yakasından kıllı, kaslı göğsü görünüyordu. Kurnaz, ince yüzünde neşeli bir ifade vardı. Sadece, oturuşunda ve konuşmalarında her zamanki politik hava sezilmiyordu. Neşesi sahte değildi, içinden geliyordu. Islak sakalını silerek: “Akşama kadar bağın bir kenarını toplar mıyız dersiniz?” diye sordu.</p>

  <p class="normal">Yaşlı kadın: “Toplarız, yeter ki hava böyle olsun,” dedi. “Demkin’ler daha üzümlerinin yarısını bile toplayamamışlar. Bağda sadece Ustenka çalışıyor, canı çıkıyor kızın!”</p>

  <p class="normal">Yaşlı adam böbürlenerek: “Onlar nerde, biz nerde, canım!” dedi.</p>

  <p class="normal">Yaşlı kadın testiyi Maryanka’ya uzattı: “Al sen de iç Maryanuşka, ama hepsini bitirme!” dedi. “Tanrı’nın izniyle işimiz yolunda gider de yakında düğününü yaparız.”</p>

  <p class="normal">Reis hafifçe kaşlarını çattı.</p>

  <p class="normal">— Dur bakalım, dereyi görmeden paçaları sıvamayalım, dedi.</p>

  <p class="normal">Genç kız başını eğdi.</p>

  <p class="normal">Yaşlı kadın ise: “Konuşmayacak mıyız yani?” dedi. “İşimiz neredeyse bitmek üzere. Artık zamanı geliyor!”</p>

  <p class="normal">Reis: “Dur bakalım dur, zamansız konuşma!” dedi. “Hele bağı bir toplayalım sonra bakarız.”</p>

  <p class="normal">Yaşlı kadın: “Sen Lukaşka’nın yeni atını gördün mü?” diye sordu. “Mitriy Andreyiç’in hediye ettiği at yok artık. Onu başka bir atla değiştirmiş!”</p>

  <p class="normal">— Hayır atı görmedim ama, biraz önce bizim kiracının emireriyle konuştum. Anlattığına göre adama yine bin ruble gelmiş.</p>

  <p class="normal">Yaşlı kadın: “Zengin adam ha, ne dersin?” dedi.</p>

  <p class="normal">Bütün aile rahat ve neşeliydi. Bütün işler, istedikleri gibi yürüyordu. Üzüm umduklarından daha iyi, daha boldu.</p>

  <p class="normal">Maryanka öküzlere ot verip, karnını da doyurduktan sonra yeleğini katlayıp başının altına koydu, arabanın altına girip dolgun, sapsarı, ezilmiş otların üzerine uzandı. Başında kırmızı ipek bir mendil, sırtında da rengi solmuş mavi basma bir elbise vardı. Vücudu yanıyordu, sıcak dayanılacak gibi değildi! Yüzü al al olmuştu, ayaklarını koyacak yer bulamıyordu. Gözleri yorgunluktan ve mahmurluktan hafifçe nemlenmişti. Dudakları elinde olmadan hafifçe aralanıyor, güçlükle derin derin soluk alıp veriyordu. Her soluk alışında göğsü inip kalkıyordu.</p>

  <p class="normal">Bağdaki işler başlayalı iki hafta olmuştu. Aralıksız ağır bir çalışma, kızın bütün günlerini doldurmuştu. Sabahları şafak söker sökmez yatağından fırlıyor, yüzünü soğuk suyla yıkıyor, başına mendil bağlıyor, yalınayak hemen sığırların başına koşuyordu. Aceleyle ayağına çarıklarını geçiriyor, elbisesinin üzerine yelek giyiyor, bohça içine konmuş ekmeği sırtına vuruyor, hayvanları arabaya koşuyor, bağa gidip bütün gün orada kalıyordu. Orada da ancak bir saat dinlenebiliyordu. Bütün gün salkımları kesiyor, sepetleri taşıyor, akşamları da neşeli ama, yorgun argın, öküzleri iplerinden çekerek ya da durmadan sırtlarına uzun bir sopayla vurarak, arabayla köye dönüyordu.</p>

  <p class="normal">Karanlık basarken sığırları ahıra kapatıyor, elbisesinin geniş cebine kabak çekirdeği dolduruyor, köydeki kızlala konuşup gülüşmek üzere köşebaşına çıkıyordu. Batan güneşin ışıkları söner sönmez hemen eve dönüyor, karanlık izbede annesi, babası, erkek kardeşi ile akşam yemeğini yedikten sonra kafasını hiçbir düşünceyle yormadan hâlâ zinde, odaya giriyor, <span class="ideitalik">peç</span>in üzerine oturuyor, yarı uykulu bir durumda, kiracının anlattıklarını dinliyordu. Olenin gider gitmez de kendini yatağa atıyor, sabaha kadar aralıksız rahat, derin bir uyku çekiyordu. Ertesi gün yine aynı şeyler oluyordu.</p>

  <p class="normal">Maryanka söz kesildikten sonra Lukaşka’yı görmemişti. Sakin ve heyecansız düğün gününü bekliyordu. Kiracıya da artık alışmıştı, onu yadırgamıyordu. Hatta onun kendisine uzun uzun bakmasından zevk bile duyuyordu.</p>
</body>
</html>
