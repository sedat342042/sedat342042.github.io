<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_42">XL</h2>

  <p class="normal">Ertesi sabah Olenin her zamankinden daha erken uyandı. Uyanır uyanmaz da o gün yapacağı şeyleri anımsadı. Büyük bir sevinçle kızın öpüşlerini, sert parmaklarıyla elini sıkışını, sonra şaşkın şaşkın, “Ellerin ne kadar da beyaz,” deyişini anımsadı.</p>

  <p class="normal">Yerinden fırladı. Hemen ev sahiplerine gidip Maryanka’yı istemeyi düşündü.</p>

  <p class="normal">Henüz güneş doğmamıştı; buna rağmen, Olenin’e sokakta sanki olağandışı coşkulu bir hava varmış gibi geliyordu: İnsanlar yürüyor, atlılar geçiyor, konuşmalar duyuluyordu.</p>

  <p class="normal">Genç adam sırtına Çerkez elbisesini geçirip dışarı fırladı. Ev sahipleri henüz uyanmamıştı.</p>

  <p class="normal">Ata binmiş beş Kazak, sokaktan geçiyor, yüksek sesle birbirlerine bir şeyler söylüyorlardı. En önde kabardin cinsi iri atın üzerinde Lukaşka gidiyordu. Kazaklar konuşuyor, bağırıyorlardı. Ne dediklerini anlamak mümkün değildi.</p>

  <p class="normal">Biri: “Sen yukarıda gözetleme noktasına git!” diye bağırıyordu.</p>

  <p class="normal">Bir başkası “Atı eyerle! Hemen yola çık! Bize yetiş,” diyordu.</p>

  <p class="normal">— Öteki kapıdan geçersek daha çabuk çıkarız!</p>

  <p class="normal">Lukaşka: “Ne diyorsun sen be!” diye bağırdı. “Orta kapıdan geçmemiz gerek!”</p>

  <p class="normal">Toz içinde kalmış, terli bir atın sırtındaki Kazaklardan biri “Dediği doğru! Oradan daha çabuk gideriz...” dedi.</p>

  <p class="normal">Lukaşka’nın yüzü bir gece önceki içki âleminin ardından kıpkırmızı olmuş ve biraz da şişmişti. Kalpağı arkaya, ensesine doğru kaymıştı. Bir komutan tavrıyla emredercesine bağırıyordu. Olenin Kazakların dikkatini çekmeyi zor başardı.</p>

  <p class="normal">— Ne oluyor? Nereye gidiyorsunuz? diye sordu.</p>

  <p class="normal">— Abrekleri yakalamaya gidiyoruz. Sazların içinde pusu kurmuşlar. Hemen yola çıkıyoruz! Ancak, bizimkiler çok az, kalabalık değiliz!</p>

  <p class="normal">Kazaklar bu şekilde bağıra çağıra bir araya toplanmaya devam ederek sokağın öteki tarafına doğru ilerliyorlardı.</p>

  <p class="normal">Olenin onlarla gitmezse bunun çok iyi bir davranış olmayacağını düşündü. “Nasıl olsa erken dönerler!” diyordu.</p>

  <p class="normal">Giyindi, tüfeğini doldurdu, Vanyuşa’nın rastgele eyer vurduğu atına atladı, Kazaklara kasabadan çıkacakları sırada yetişti.</p>

  <p class="normal">Kazaklar atlarından inerek bir araya toplanmış, getirdikleri bir fıçıdan tahta bir maşrapaya <span class="ideitalik">çihir</span> dolduruyor, geleneklerine uygun olarak onu elden ele dolaştırıyor, yolculuklarının iyi geçmesi için dualar ediyorlardı. Aralarında bir de genç, züppe bir Kazak reisi vardı. O gün bir rastlantı sonucu kasabada bulunuyordu, bir araya toplanıp yola çıkmış olan dokuz Kazak’a komutanlık etme görevini kendi kendine üstlenmişti.</p>

  <p class="normal">Toplanan Kazakların hepsi erdi, rütbeleri yoktu ama, reislerinin girdiği komutan havasına rağmen onu değil, sadece Lukaşka’yı dinliyorlardı. Olenin’e ise hiç önem vermiyor, onunla ilgilenmiyorlardı bile.</p>

  <p class="normal">Herkes tekrar atlara binip yola koyunlduğunda, Olenin atını reisin yanına sürdü, ona olup bitenlerle ilgili sorular sormaya başladı. Reis, ona karşı her zaman çok nazik olduğu halde, bu kez resmi, soğuk, gururlu bir tavır takındı. Olenin güç bela ağzından birkaç söz alabildi. Olup bitenleri nihayet öğrenmişti.</p>

  <p class="normal">Çevrede Abrek olup olmadığını araştırmak için ortalığı kolaçan eden bir devriye kolu, kasabadan sekiz fersah kadar ilerde, bataklağın orada, birkaç Dağlı’nın pusuya yatmış olduğunu görmüştü. İki Kazak’la beraber devriye gezen kale komutanı Abrekleri gözetlemek üzere orada kalmış, Kazaklardan birini de yardım istemek üzere kasabaya yollamıştı.</p>

  <p class="ortayazi">***</p>

  <p class="normal">Artık güneş yükselmeye başlamıştı. Kasabadan üç fersah kadar ötede, her tarafta, uçsuz bucaksız bozkırlar görünüyordu. Dümdüz, hüzün veren, hep aynı şekilde uzayıp giden topraklardan başka hiçbir şey yoktu. Bu dümdüz topraklarda yer yer kumların üzerinde, oradan geçmiş olan hayvanların ayak izleri, sağda solda solmuş otlar, su birikintilerinin bulunduğu yerlerde bodur kamışlar, ara ara kaybolmaya yüz tutmuş keçiyolları, ta uzaklarda ufukta Nogay göçebelerinin çadırları fark ediliyordu. Bunlardan başka hiç ama hiçbir şey yoktu!</p>

  <p class="normal">En küçük bir gölgenin bile olmayışı, bölgenin ıssızlığı insana şaşkınlık veriyordu.</p>

  <p class="normal">Bozkırda güneşin rengi, doğarken de batarken de, kıpkırmızıdır. Rüzgâr çıktı mı, kum tepelerini oradan oraya savurur. Hava o sabah olduğu gibi durgun olduğunda ise, hiçbir hareketin, hiçbir sesin bozmadığı derin bir sessizlik olur. Bu öylesine derin bir sessizliktir ki insanı hayrete düşürür.</p>

  <p class="normal">O sabah ortalıkta puslu bir hava vardı; her yerde insanda bir tuhaflık, bir kimsesizlik duygusu uyandırıyor, bir ıssızlık seziliyordu. Hava her zamankinden daha yumuşaktı. En ufak bir esinti yoktu. Atların ayak seslerinden, homurtularından başka hiçbir ses işitilmiyordu.</p>

  <p class="normal">Bu sesler bile nerdeyse duyulmayacak kadar zayıftı ve kısa bir sürede kaybolup gidiyordu.</p>

  <p class="normal">Kazaklar genellikle sessizce ilerliyorlardı. Zaten bir Kazak daima silahını şıkırdamayacak, tıkırdamıyacak bir biçimde omzuna alır. Yolda giderken şıkırdayan bir silah bir Kazak için en ayıplanacak davranışlardan biridir. Kasabadan gelen iki Kazak yolda gidenlere daha yetişmişlerdi, arkadaşları ile bir iki çift söz ettikten sonra onlar da gidenlere katıldılar.</p>

  <p class="normal">Lukaşka’nın atı birden tökezledi. Ayağı ya bir dikenli fundaya takılmış ya da burkulmuştu. Hayvan birden kendini ileri doğru attı. Kazakların gözünde böyle olaylar uğursuzluk sayılırdı.</p>

  <p class="normal">Kazaklar birbirlerine baktılar, sonra olayı önemsememeye çalışarak, başlarını diğer yana çevirdiler. Oysa böyle bir şeyin tam o anda olması, onlar için üzerinde önemle durulması gereken bir şeydi.</p>

  <p class="normal">Lukaşka dizginleri çekti. Sert bir tavırla kaşlarını çattı. Dişlerini sıktı, kırbacını başının üzerinde savurdu. Besili kabardin atı, birden, sanki hangi ayağının üzerine basacağını bilemiyormuş, o anda kanatlanıp oradan uçacakmış gibi şahlandı.</p>

  <p class="normal">Lukaşka kırbacını hayvanın dolgun sağrısına üç kere indirdiği zaman ancak at dişlerini göstere göstere, arka ayaklarının üzerinde birkaç adım atarak, kafile halinde giden Kazaklardan ayrıldı...</p>

  <p class="normal">Kazak reisi: “Ah, o ne at öyle! dedi.</p>

  <p class="normal">“Beygir” sözünü kullanmak yerine “at” demesi hayvanı övdüğünü gösteriyordu.</p>

  <p class="normal">Daha yaşlıca olan bir Kazak da: “Canavar gibi!” dedi.</p>

  <p class="normal">Kazaklar yine hiç konuşmadan yollarına devam ettiler. Bazen yavaş yavaş gidiyor, bazen hayvanları hafifçe koşturuyorlardı. O derin sessizliği, Kazakların ciddi bir törene katılıyorlarmış gibi büründükleri o ağırbaşlı, resmi havayı sadece az önce yaşanan olay bir an için bozmuştu.</p>

  <p class="normal">Bir uçtan bir uca uzanıp giden bozkırda, hayat belirtisi olarak sadece bir fersah kadar ötede, bir arabanın üzerine konmuş bir Nogay çadırı gördüler. Çadırlı araba ağır ağır ilerliyordu. Bir Nogay’ın, ailesiyle birlikte konakladığı bir yerden, başka bir yere göç ettiği anlaşılıyordu. Bunun dışında, kurumuş bir dere yatağında, bozkırda dolaşmış olan hayvanların pisliğini, sonradan tezek yapmak üzere toplayıp sırtlarındaki hasır sepetlere dolduran, yırtık pırtık giysiler içinde, kemikleri çıkmış çelimsiz iki Nogay kadınını gördüler.</p>

  <p class="normal">Kumik dilini pek iyi bilmeyen reis, Nogay kadınlarına bir şeyler sormaya çalıştı. Kadınlar onun söylediklerini anlamıyorlardı. Sanki ondan korkar gibi bir halleri vardı, bu yüzden hiçbir şey söylemeden birbirlerine bakıp duruyorlardı.</p>

  <p class="normal">Lukaşka atını onlara doğru sürdü, yanlarında durdu, oldukça rahat bir tavırla, geleneklere uygun bir biçimde kadınlarla selamlaştı. Kadınlar birden sevindiler ve onunla kendi öz kardeşleriymiş gibi rahatça konuşmaya başladılar. Kazakların gittikleri yönü göstererek sızlanıyor: “Ay! Ay! Kop Abrek!” diyorlardı.</p>

  <p class="normal">Olenin, kadınların: “Orada çok Abrek var,” demek istediklerini anladı. Böyle şeylerle hiç karşılaşmamış, bunları yalnız Yeroşka amcanın anlattığı öykülerden duymuş olan Olenin her şeyi görmek, Kazaklardan bir adım bile geride kalmamak istiyordu. Kazaklara hayran hayran bakıyor, her söze kulak kabartıyor, olup biten her şeyi aklına yerleştirmeye çalışıyordu. Yanına dolu tüfeğiyle kılıcını almıştı almasına ama Kazakların kendisine hiç yakınlık göstermediğini fark edince, işlerine hiç karışmamaya karar verdi. Birlik’te zaten yürekliliğini kanıtlamış olduğuna inanıyordu. Aynı zamanda, içinde böyle olaylara katılmak isteği duymayacak kadar büyük bir mutluluk duyuyordu...</p>

  <p class="normal">Birden, uzaklardan bir silah sesi duyuldu. Kazak reisi heyecanlanarak birden Kazakların nasıl gruplaşacaklarını, Abreklere hangi yönden yaklaşacaklarının anlaşılması için emirler vermeye başladı. Ancak, görülüyordu ki Kazaklar emirlere hiç aldırış etmiyor, sadece Lukaşka’nın sözlerini dinliyor, sadece ona bakıyorlardı.</p>

  <p class="normal">Lukaşka’nın yüzünde, bütün benliğinde, sakin, güvenli ve ciddi bir ifade vardı. Atını geniş, hızlı adımlarla sürüyor, öteki atlar ona bir türlü yetişemiyordu.</p>

  <p class="normal">Lukaşka gözlerini kısmış, sürekli ileriye bakıyordu. Bir ara dizginleri çekerek, arkadan gelenleri bekledi.</p>

  <p class="normal">Yanına geldiklerinde: “Bakın! Bir atlı geliyor!” dedi.</p>

  <p class="normal">Olenin gözlerini ileriye dikti. Bir şey göremedi. Kazaklar ise biraz sonra, gelenlerin bir değil iki kişi olduklarını gördüler. Atlarını onların üzerine sürdüler.</p>

  <p class="normal">Olenin: “Bunlar Abrek mi?” diye sordu.</p>

  <p class="normal">Kazaklar bu soruyu saçma buldukları için karşılık bile vermediler. Abrekler ırmağın bu yakasına, at sırtında geçecek kadar budala değillerdi.</p>

  <p class="normal">Lukaşka artık açık seçik görünen iki atlıyı gösterdi:</p>

  <p class="normal">— Bakın! Biri el sallıyor! dedi. Baba Rodka olmalı bu. Bize doğru geliyor.</p>

  <p class="normal">Gerçekten de birkaç dakika sonra, atlıların devriye gezen Kazaklar oldukları anlaşıldı, kale komutanı atını Lukaşka’nın yanına doğru sürdü.</p>
</body>
</html>
