<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">XXI</h2>

  <p class="normal">Birden sanki içinde bir güneş doğdu. Birilerinin Rusça konuştuğunu, Terek’in hep aynı şekilde süren, tekdüze, hızlı akışını duydu. Birkaç adım daha atınca, önünde, nehrin kayıp giden kahverengimsi yüzeyini, kıyılardaki sazlıklarda biriken ıslak, kırmızımtrak kumları, uzanıp giden bozkırları, suyun üzerinde yükseliyormuş hissi veren gözetleme kulesini, sinirli sinirli fundalıkların arasında dolanan, sırtına eyer vurulmuş bir atı, dağları gördü.</p>

  <p class="normal">Kıpkızıl güneş bir an için bulutların ardından sıyrılıp neşe saçan son ışıklarını ırmağın sularına, sazlara, kuleye, sonra da bir araya toplanmış Kazakların üzerine serpiverdi. Kazakların arasında Lukaşka sağlam yapısı, korkusuz duruşu ile Olenin’in dikkatini çekmişti.</p>

  <p class="normal">Olenin, içinde yine nedenini bilmediği büyük bir mutluluk duydu. Terek’in diğer yakasında bulunan, Ruslarla barış içinde yaşayan Müslüman köyünün karşısında Terek’in kıyısında kurulmuş olan Nijne Prototzkiy karakoluna girdi. Dışarıdaki Kazaklarla selamlaştı, fakat iyilik yapacak herhangi birini bulamadı.</p>

  <p class="normal">Bunun üzerine, izbeye doğru yürüdü ve orada da karşısına böyle bir fırsat çıkmadı. Kazaklar onu soğuk karşılamışlardı. O zaman koğuşa girdi, bir sigara yaktı.</p>

  <p class="normal">Kazaklar, Olenin’e hiç ilgi göstermiyorlardı, çünkü sigara içiyordu, akşam da Kazaklara bambaşka bir konu çıkmıştı: Dağlardan Ruslarla barış içinde yaşamayan köylerden bir kılavuzla birlikte Çeçenler gelmişti. Bunlar öldürülen Abrek’in akrabalarıydı, haraç verip ölülerini almaya gelmişlerdi.</p>

  <p class="normal">Kazaklar kasabadan gelecek yetkilileri bekliyorlardı. Öldürülen Abrek’in kardeşi uzun boylu, oldukça düzgün vücutlu, kısa kesilmiş sakalı kınayla boyanmış bir gençti. Üzerine yırtık pırtık bir Çerkez elbisesi, başına da eski bir kalpak giymişti, oldukça sakin görünüyordu. Çar gibi yüksekten bakan gururlu bir hali vardı. Yüzü, öldürülen Abrek’in yüzüne çok benziyordu, hiç kimseye bakmıyordu. Ölüye bile dönüp bakmıyordu. Gölge bir yere çömelmiş, çubuğunu tüttürüyor arada bir yere tükürüyor, durup durup boğuk bir sesle, söylediklerini saygıyla dinleyen arkadaşına emirler veriyordu. <span class="ideitalik">Cigit</span> olduğu tavırlarından anlaşılıyordu.</p>

  <p class="normal">Ruslarla kimbilir kaç kez bambaşka koşullar altında karşılaşmıştı! Onun için şimdi onların hiçbir davranışı ilgisini çekmiyor, onlara karşı içinde en küçük bir merak da duymuyordu.</p>

  <p class="normal">Olenin ölüye yaklaşıp bakmak istedi, fakat kardeşi aşağılayıcı bir tavırla sakinliğini hiç kaybetmeden Olenin’e baktı ve öfkeyle bir şeyler mırıldandı. O zaman kılavuz, telaşla ölen Abrek’in yüzünü bir Çeçen elbisesiyle örttü. <span class="ideitalik">Cigit</span>’in yüzündeki sert ifade, saygı uyandıran gururlu, soylu davranışı Olenin’i şaşırtmıştı. Ona bir şeyler sorma isteği duydu, hangi <span class="ideitalik">avul</span>’dan olduğunu sordu.</p>

  <p class="normal">Çeçen genci ona şöyle bir baktı, aşağılarcasına yere tükürdü. Sonra başını öbür tarafa çevirdi. Olenin Dağlı’nın bu ilgisizliğine öyle şaşırmıştı ki, onun bu davranışını ya geri zekâlı olduğuna, ya da dilinden anlamadığı için karşılık veremediğine yordu.</p>

  <p class="normal">Bunun üzerine Abrek’in arkadaşına döndü. Bu, hem kılavuz, hem de tercümandı. Onun da sırtında yırtık pırtık bir elbise vardı. Yalnız, diğeri gibi kızıl saçlı değil, esmerdi. Yerinde duramayan bir adamdı. Dişleri bembeyaz, gözleri pırıl pırıldı. Kılavuz, ise Olenin’le konuşmayı seve seve kabul etti, hemen de bir sigara istedi. Sonra yarım yamalak bir Rusça ile anlatmaya başladı:</p>

  <p class="normal">— Bunlar beş kardeşti. Üç kardeşini de Ruslar vurdular, geriye yalnız iki tanesi kaldı. Bu gördüğün var ya öyle <span class="ideitalik">cigit</span> adamdır ki... Gerçekten <span class="ideitalik">cigit</span>’tir...</p>

  <p class="normal">Kılavuz bu sözleri söylerken Çeçen gencini gösteriyordu.</p>

  <p class="normal">— Ahmet Han’ı vurduklarında (öldürülen Abrek’in adı buydu) o da ırmağın öteki yanında kamışların arasındaymış, olup biten her şeyi görmüş. Kardeşini kayığa nasıl aldıklarını, kıyıya nasıl çıkardıklarını, hepsini görmüş. Gece oluncaya kadar bulunduğu yerden kımıldamamış. İhtiyar adamı vurmak istemiş ama, yanındakiler engel olmuşlar.</p>

  <p class="normal">Lukaşka konuşanlara yaklaşarak yanlarına çömeldi:</p>

  <p class="normal">— Siz hangi <span class="ideitalik">avul</span>dansınız, diye sordu.</p>

  <p class="normal">Kılavuz, Terek’in diğer tarafında dağların arasında mavimtrak bir boğazı gösterdi.</p>

  <p class="normal">— İşte oradan! Soğuksu köyünü bilir misin? Onun doksan fersah daha ilerisinde.</p>

  <p class="normal">Lukaşka: “Soğuksu’da Girey Han diye biri vardır, tanır mısınız?” diye sordu.</p>

  <p class="normal">Bunu öyle bir adamı tanımakla gurur duyduğunu gösterecek şekilde sormuştu.</p>

  <p class="normal">— Girey Han benim <span class="ideitalik">kunak’</span>ım olur, dedi.</p>

  <p class="normal">Kılavuz: “Benim de komşum olur!” dedi.</p>

  <p class="normal">Lukaşka: “Ya... Öyle mi? Aslanım benim!” dedi. Anlaşılan, kılavuz çok ilgisini çekmişti, hemen Tatarca konuşmaya başladı. Biraz sonra Kazak subaylarından bir süvari yüzbaşısı geldi. Yanında iki Kazak daha vardı.</p>

  <p class="normal">Yüzbaşı diğer Kazaklara: “Merhaba!” dedi. Kazaklardan hiçbiri ordudaki askerlerin yaptıkları gibi “Sağol komutanım!” diye karşılık vermediler. Yalnız aralarından birkaçı sıradan bir selamla, hafifçe başlarını eğerek karşılık vermekle yetindi. Bazıları da (ki bunlardan birisi de Lukaşka idi) ayağa kalkıp hazır ol durumuna geçtiler. Karakol komutanı, kalede her şeyin yolunda olduğuna dair rapor verdi.</p>

  <p class="normal">Bütün bunlar Olenin’e komik görünüyordu. Sanki bu Kazaklar askercilik oynuyorlardı. Doğrusunu söylemek gerekirse yeni gelenlerle orada bulunanlar arasındaki resmiyet yerini hemen daha içten, daha yalın bir konuşmaya bıraktı. Diğer Kazaklar gibi, kurnaz, becerikli bir Kazak olan yüzbaşı tercümanla rahat bir şekilde Tatarca konuşmaya başladı. Bir kâğıt yazıp kılavuza verdiler, ondan para aldılar, sonra ölünün bulunduğu tarafa doğru yürüdüler.</p>

  <p class="normal">Yüzbaşı: “Aranızda Luka Gavrilov kim?” diye sordu.</p>

  <p class="normal">Lukaşka kalpağını çıkarıp yüzbaşıya yaklaştı.</p>

  <p class="normal">Yüzbaşı: “Albaya seninle ilğili bir rapor gönderdim,” dedi. “Ne yanıt gelecek bilmiyorum. Sana haç nişanını vermelerini istedim. Henüz karakol komutanı olamazsın. Daha yaşın buna uygun değil, okuma yazma biliyor musun?”</p>

  <p class="normal">— Hayır, efendim.</p>

  <p class="normal">Yüzbaşı gene komutanlık oyunu oynuyormuş gibi: “Çok cesur bir delikanlıymışsın!” dedi. “Kalpağını giyebilirsin! Bu çocuk hangi Gavrilov’lardan, Şirokiy’le bir ilgisi var mı?”</p>

  <p class="normal">Karakol komutanı: “Yeğeni olur,” dedi.</p>

  <p class="normal">Yüzbaşı, “Evet, biliyorum,” dedi. “Hadi bakalım çocuklar, adamlara yardımcı olun.”</p>

  <p class="normal">Bunu Kazaklara söylemişti. Lukaşka çok sevinmişti, yüzü parlıyordu. O sırada her zamankinden daha yakışıklı bir görünüşü vardı. Karakol komutanının yanından uzaklaşarak kalpağını başına geçirdi, sonra gidip yine Olenin’in yanına oturdu.</p>

  <p class="normal">Çeçen’in ölüsü kayığa taşındıktan sonra kardeşi kıyıya indi. Kazaklar ona yol vermek için çekildiler. Genç adam ayağıyla kıyıya kuvvetle vurarak kayığa atladı.</p>

  <p class="normal">Tam o sırada Olenin, onun bütün Kazaklara çabucak bir göz attıktan sonra yanındaki arkadaşına soluk soluğa bir şeyler sorduğunu fark etti. Arkadaşı, Lukaşka’yı işaret ederek bir şeyler söyledi. Çeçen genci Lukaşka’ya baktı, sonra ağır ağır başını öbür tarafa çevirdi, gözlerini karşı kıyıya dikti. Lukaşka’ya baktığı sırada gözlerinde bir kin değil, karşısındakini küçük gören tiksinti dolu bir ifade vardı. Bir şey daha söyledi.</p>

  <p class="normal">Olenin kımıldanıp duran tercümana: “Ne diyor?” diye sordu.</p>

  <p class="normal">Kılavuz, Olenin’i yanıltmak için olacak: “Sizinkiler bizimkileri vuruyor, bizimkiler de sizinkileri temizliyor. Birbirlerinden hiçbir farkları yok,” deyip bembeyaz dişlerini göstererek sırıttıktan sonra kayığa atladı. Öldürülen Abrek’in kardeşi hiç hareket etmeden oturuyor, sürekli dikkatle karşı kıyılara bakıyordu. Bu yakadakilerden öyle nefret ediyor, onlardan o kadar iğreniyordu ki, arkasında olup bitenleri merak bile etmediği anlaşılıyordu.</p>

  <p class="normal">Kılavuz kayığın diğer tarafında ayakta duruyor, küreği bir o yana bir bu yana savurarak çevik hareketlerle kayığı rahatça sürüyor, hiç durmadan konuşuyordu.</p>

  <p class="normal">Kayık akıntıyı enine geçiyor, ilerledikçe küçülüyor, küçülüyor, küçülüyordu. Artık içindekilerin sesleri duyulmaz olmuştu. Sonunda, karşı kıyıya ulaştıkları görüldü.</p>

  <p class="normal">Kıyıda onları bekleyen atlar vardı. Ölüyü kayıktan indirdiler; sonra hayvanın irkilmesine aldırmadan atlardan birinin sırtına bağladılar. Kendileri de atlarına bindiler, hayvanları yavaş yavaş sürerek <span class="ideitalik">avul</span>’un önünden geçtiler. Kalabalık onları görmek için sokaklara dökülmüştü.</p>

  <p class="normal">Irmağın bu tarafındaki Kazaklar ise, oldukça keyifliydiler. Her yerden gülüşmeler, şakalar duyuluyordu. Yüzbaşı ile kasabadan gelmiş olan reis, kendileri için hazırlanan sofraya oturmak üzere içeri girdiler.</p>

  <p class="normal">Lukaşka sevincini belli etmemek, ağırbaşlı bir tavır takınmak için boşuna çaba harcıyordu. Olenin’in yanına oturmuş, dirseklerini dizlerine dayamış, bir çubuk yontuyordu.</p>

  <p class="normal">Bir ara, merak ediyormuş gibi: “Sizin içtiğiniz şey nedir öyle? Bundan zevk alıyor musunuz?” diye sordu.</p>

  <p class="normal">Bunu sanki Olenin’in Kazaklar arasında pek rahat etmediğini, kendisini yapayalnız hissettiğini anlayarak söylemişti.</p>

  <p class="normal">Olenin: “Alışkanlık işte,” dedi. “Niye sordun?”</p>

  <p class="normal">— Hımm... Bizimkiler de bunu içmeye kalkarlarsa çok kötü olur. Şu dağlara bakın, ne kadar yakın görünüyorlar, değil mi?</p>

  <p class="normal">Parmağıyla dağların arasındaki dar boğazı işaret ediyordu.</p>

  <p class="normal">— Yakın görünüyorlar ama, sigara içersek oraya kadar gitmemiz mümkün olmaz... Siz şimdi eve nasıl döneceksiniz? Ortalık karardı! İsterseniz sizi geçireyim. Karakol komutanından izin alırsanız eğer.</p>

  <p class="normal">Olenin, Kazak delikanlısının neşeli yüzüne bakarak: “Aslan gibi delikanlı!” diye düşündü. Sonra Maryanka’yı, bahçe kapısının diğer tarafından işittiği öpücük sesini anımsadı. Lukaşka’ya karşı içinde bir sevecenlik duydu, öğrenim görmemiş olmasına üzüldü.</p>

  <p class="normal">“Ne saçma bir şey bu, sen ne budalalık!” diye düşünüyordu. “Bir adam birini öldürsün, sonra da sanki dünyanın en iyi işini yapmış gibi sevinçli, mutlu olsun... Bunun sevinilecek bir şey olmadığını anlamıyor mu? Mutluluğun öldürmekle değil, özveride bulunmak olduğunu hissetmiyor mu?”</p>

  <p class="normal">Abreklerin bindiği kayığın ardından kıyıya kadar inmiş olan Kazaklardan biri Lukaşka’ya doğru döndü.</p>

  <p class="normal">— Eh, artık gözünü dört aç, sakın eline düşeyim deme, kardeşim... Herifin seni nasıl sorduğunu gördün değil mi?</p>

  <p class="normal">Lukaşka başını kaldırdı:</p>

  <p class="normal">— Benim kan kardeşim oldu be, ne diyorsun! dedi.</p>

  <p class="normal">Bunu söylerken Çeçen’i kastediyordu.</p>

  <p class="normal">— Senin kan kardeşin, artık mezarından çıkıp senden hesap sormaz ama, o kızıl kardeşi yok mu, gerçekten belalı birine benziyor...</p>

  <p class="normal">Lukaşka güldü.</p>

  <p class="normal">— Buradan sağ çıktığına şükretsin...</p>

  <p class="normal">Olenin, Lukaşka’ya: “Ne seviniyorsun?” dedi. “Senin kardeşini öldürselerdi hoşuna gider miydi?”</p>

  <p class="normal">Lukaşka gülen gözlerini Olenin’e doğru çevirdi. Sanki onun kendisine söylemek istediği her şeyi anlıyordu ama, kendini bütün bu düşüncelerden çok daha üstün görüyordu.</p>

  <p class="normal">— Ne olmuş yani! dedi. Bu işler karşılıklıdır! Bizimkileri de durmadan öldürmüyorlar mı sanki?..</p>
</body>
</html>
