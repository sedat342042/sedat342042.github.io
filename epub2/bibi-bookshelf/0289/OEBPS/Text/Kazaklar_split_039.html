<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_34">XXXII</h2>

  <p class="normal">Olenin yürürken bir iki kez durakladı. Maryanka ile Ustenka’nın birlikte kahkahalar attıklarını ve bağırarak ona bir şeyler söylediklerini duydu.</p>

  <p class="normal">O akşam geç vakitlere kadar ormanda bir şey vurmak umuduyla dolaştı durdu. Hiçbir şey vuramadı. Sonunda ortalık iyice kararırken evine döndü.</p>

  <p class="normal">Avludan geçerken ev sahibinin izbesinin kapısının açık olduğunu gördü; içeride o mavi elbise gözüne çarptı. Bunun üzerine, geldiğinin anlaşılması için, özellikle yüksek sesle Vanyuşa’ya seslendi, sonra kapının önündeki sahanlıkta her zamanki yerine oturdu.</p>

  <p class="normal">Ev sahipleri bağdan dönmüş, ağıldan çıkıp kendi odalarına girmiş, fakat kiracılarını davet etmemişlerdi. Maryanka bir iki defa çıkıp dış kapının diğer tarafına geçti, sonra döndü. Olenin sadece bir defa onun yarı karanlıkta başını çevirip kendisine baktığını görür gibi oldu. Genç kızın her hareketini gözleriyle izliyor ama yanına yaklaşma cesaretini gösteremiyordu.</p>

  <p class="normal">Maryanka evine girdikten sonra Olenin de eşikteki basamaklardan inip avluda bir aşağı, bir yukarı dolaşmaya başladı. Maryanka bir daha dışarı çıkmadı.</p>

  <p class="normal">Olenin bütün geceyi avluda uykusuz geçirdi, sürekli ev sahiplerinin evinden gelen sesleri dinliyordu. Yatmadan önce, nasıl konuştuklarını, nasıl yemek yediklerini, kuştüyü yataklarını nasıl odanın ortasına çekip yatmaya hazırlandıklarını, bir ara da Maryanka’nın bir şeye güldüğünü işitmişti. Sonra yavaş yavaş içerideki sesler dindi, yalnız reis karısına fısıldayarak bir şeyler anlatıyordu, biri de derin derin soluk alıyordu.</p>

  <p class="normal">Olenin odasına girdi. Vanyuşa elbisesini çıkarmadan yatıp uyumuştu. Olenin ona gıpta etti, tekrar dışarı çıkıp avluda dolaşmaya başladı. İçinde sanki bir şeyler olacakmış gibi bir his vardı.</p>

  <p class="normal">Kazakların evinden hiç kimse çıkmadı, hiç kimse kımıldamadı. Yalnız, içeriden üç kişinin aynı şekilde soluk alışları duyuluyordu. Bunların arasından Maryanka’nın soluk alışını ayırabiliyordu. Bir onu, bir de kendi kalbinin atışlarını dinliyordu.</p>

  <p class="normal">Kasabada her şey susmuştu, geç vakit çıkan ay gökte yükselmiş, avluda homurdana homurdana yatmaya, ya da kalkmaya çalışan sığırların karaltıları daha bir fark edilmeye başlamıştı.</p>

  <p class="normal">Olenin öfkeyle kendi kendine: “Daha ne bekliyorum, ne istiyorum?” diye soruyor, bir türlü kendisini gecenin güzelliğinden alamıyordu.</p>

  <p class="normal">Birden, ev sahiplerinin evinde döşemenin hafifçe çatırdadığını duydu. Hemen kapıya doğru yöneldi. Yine derin bir sessizlik oldu. Yine o düzenli soluk alışlardan başka hiçbir ses duyulmuyordu. Avludaki manda yine derin derin iç çekiyormuş gibi bir ses çıkardı, önce dizlerinin üzerinde doğruldu, sonra ayağa kalktı. Kuyruğunu sallıyor, avlunun çamurlu, sıvalı zemini üzerinde şap şap sesler çıkarıyor, en sonunda ay ışığının aydınlatmadığı loş bir köşede yere çöküyordu.</p>

  <p class="normal">Genç adam tekrar tekrar: “Ne yapmalı?” diye soruyordu. Artık kesin bir kararla yatmak için evine gitmeye hazırlanıyor, tam gideceği sırada yine birtakım sesler duyuyor, hayalinde topraktan yükselen buğularla kuşanmış gecede, Maryanka’nın dışarıya çıktığını görür gibi oluyor, yeniden pencereye yöneliyor, yine ayak sesleri duyar gibi oluyordu.</p>

  <p class="normal">Artık şafak sökmek üzereyken tekrar ev sahiplerinin penceresine yaklaştı, kepengi itti, sonra sessizce kapıya doğru koştu. O zaman içeriden gerçekten Maryanka’nın içini çektiğini işitti. Biraz sonra Maryanka’nın kalkıp yürüdüğünü duydu.</p>

  <p class="normal">Olenin kapının tokmağını hafifçe vurdu. Biri yalınayak, çekinerek, döşemeyi hafifçe gıcırdatarak, kapıya doğru geliyordu. Sürgü çekildi, kapı sessizce açıldı, içeriden nane, kabak kokuları geldi. Sonra eşikte Maryanka göründü.</p>

  <p class="normal">Olenin onu ancak bir an görebildi. Kız hemen kapıyı kapadı, bir şeyler fısıldadı, hafif, çevik adımlarla kapıdan uzaklaştı.</p>

  <p class="normal">Olenin kapıya hafif hafif vurmaya başladı. İçerinden hiçbir karşılık gelmedi. O zaman genç adam yeniden ev sahiplerinin penceresine koştu, kulağını kepenge dayadı, içerisini dinledi. Birden tiz, sert bir erkek sesi Olenin’i şaşırttı.</p>

  <p class="normal">Başında beyaz bir kalpak bulunan orta boylu bir Kazak genci, avludan içeri girerek Olenin’in iyice yanına kadar geldi.</p>

  <p class="normal">— Olur şey değil! dedi. Hepsini gördüm! Diyecek söz bulamıyorum doğrusu!</p>

  <p class="normal">Olenin, Nazarka’yı tanıyınca, ne söyleyeceğini, ne yapacağını şaşırarak sustu. Nazarka devam etti:</p>

  <p class="normal">— Hele ben bir kasabaya gideyim, bak neler anlatacağım! Babasına da söyleyeceğim. Şu Kazak reisinin kızına da bakın! Demek bir sevgili yetmiyor!</p>

  <p class="normal">Olenin güçlükle: “Ne istiyorsun benden? Burada ne işin var?” diye sordu.</p>

  <p class="normal">— Hiçbir şey istemiyorum. Ancak, Kazakların toplantısında söyleyeceğim bunu!</p>

  <p class="normal">Nazarka oldukça yüksek bir sesle konuşuyordu. Bunu özellikle yaptığı belliydi.</p>

  <p class="normal">— Bizim teğmene de bakın hele! Ne de işini bilen adammış!</p>

  <p class="normal">Olenin sapsarı olmuştu, tir tir titriyordu:</p>

  <p class="normal">— Sen buraya gelsene biraz! dedi.</p>

  <p class="normal">Birden Nazarka’nın elini kuvvetle yakalamıştı. Onu zorla kendi evine doğru götürdü:</p>

  <p class="normal">— Ne söyleyeceksin? Söyleyecek bir şey olmadı ki! Bir kere... Maryanka beni içeri almadı. Ben de zaten aklımdan öyle bir şey... Zaten o namuslu bir kızdır!</p>

  <p class="normal">Nazarka: “Namuslu olup olmadığına karar vermek bana düşmez!” dedi.</p>

  <p class="normal">— Nasıl olsa, sana bir şeyler verecektim! Bekle biraz.</p>

  <p class="normal">Nazarka sustu. Olenin koşarak odasına girdi, oradan on ruble alarak Kazak gencine uzattı.</p>

  <p class="normal">— İnan bana! Aramızda hiçbir şey olmadı. Zaten ne önemi var! Suçlu olan benim. İşte cezamı da ödüyorum... Yalnız, Tanrı adına, kimseye bir şey söyleme, kimsenin haberi olmasın! Zaten bir şey olmadı ki!..</p>

  <p class="normal">Nazarka gülerek: “Hoşçakal!” dedi, dışarı çıktı.</p>

  <p class="ortayazi">***</p>

  <p class="normal">Nazarka, kasabaya o gece Lukaşka’nın isteği üzerine çalıntı olan atını saklayacak bir yer bulmak için gelmişti. Evine gitmek üzere sokaktan geçerken de ayak sesleri işitmişti...</p>

  <p class="normal">Ertesi gün birliğe döndüğü zaman da övüne övüne arkadaşına, o on rubleyi ne kadar kolay elde ettiğini anlattı. O sabah Olenin ev sahipleriyle görüştüğü zaman kimsenin olup bitenlerden haberi olmadığını anladı. Maryana ile hiç konuşmadı. Yalnız, kız durmadan ona bakarak için için alay ediyormuş gibi gülüyordu.</p>

  <p class="normal">Ondan sonraki geceyi Olenin yine uyumadan, avluda bir aşağı, bir yukarı dolaşarak geçirdi. Ertesi gün de özellikle ava gitti. Sabahtan akşama kadar ormanda kaldı. Akşam olunca da kendi duygularından kaçmak için, Beletzkiy’nin evine gitti. Duygularından korkuyordu. Bu yüzden, artık ev sahiplerine bir daha uğramamaya karar vermişti. O gece bir çavuş gelip Olenin’i uyandırdı: Birliği sefere çıkıyormuş. Olenin bu habere çok sevindi. Böylece, artık bir daha kasabaya dönmeyeceğini düşünüyordu.</p>

  <p class="normal">Harekât tam dört gün sürdü. Olenin’in uzak bir akrabası olan komutan, onu görmek istemiş, yanına çağırmış, karargâhta kalmasını önermişti. Fakat Olenin bunu reddetmişti. Kasabadan uzak yaşayamayacağını hissediyordu. Bu nedenle evine dönmek için izin istedi.</p>

  <p class="normal">Harekâttaki başarısından dolayı ona bir zamanlar o kadar çok istediği nişanı, Haç Nişanı’nı verdiler. Eskiden bu kadar istediği nişan şimdi onun için bir anlam taşımıyordu. Üstelik üsteğmenliğe terfi etmemesi de umurunda değildi. Zaten bu emir de bir türlü çıkmıyordu.</p>

  <p class="normal">Harekât bitip de evlerine dönecekleri zaman, Olenin durup dururken, Vanyuşa ile birlikte sıradan çıkmış, birliğinden en az birkaç saat önce, kasabaya ulaşmıştı. O akşam gene kapının önündeki yerine geçti, bütün zamanını Maryana’ya bakmakla geçirdi. Gece de yine, amaçsız, anlamsız, avluda dolaştı durdu...</p>
</body>
</html>
