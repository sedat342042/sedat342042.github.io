<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_27">XXV</h2>

  <p class="normal">Beletzkiy Maryanka’ya dönerek: “Nasıl oluyor da kiracınızı tanımıyorsun, Maryanka...” diye sordu.</p>

  <p class="normal">Maryanka, Olenin’e bakarak:</p>

  <p class="normal">— Nasıl tanıyabilirim ki, hiç gelmez ki bize!” dedi.</p>

  <p class="normal">Olenin nedenini bilmeden içinde garip bir korku duydu. Kıpkırmızı oldu. Sonra elinde olmadan dudaklarından şu sözler döküldü:</p>

  <p class="normal">— Gelmek isterim fakat annenden çekiniyorum... Size ilk gelişimde beni öyle bir azarladı ki...”</p>

  <p class="normal">Maryanka kahkahalarla gülmeye başladı.</p>

  <p class="normal">— Sen de korktun demek? dedi. Olenin’e şöyle bir baktıktan sonra başını öbür tarafa çevirdi.</p>

  <p class="normal">Olenin ilk defa güzel Maryanka’nın yüzünün tamamını iyice görebilmişti. O zamana kadar, onun yüzünü hep gözlerine kadar mendille bağlı olarak görmüştü. Maryanka’nın kasabasının en güzel kızı sayılması boşuna değildi. Ustenka da güzel kızdı: Kısa boylu, dolgun kırmız yanaklı, koyu ela gözleri, biçimli kıpkırmızı dudakları hep gülen, durmadan kahkahalar atan, konuşkan bir kızdı.</p>

  <p class="normal">Maryanka ise aksine hiç de sevimli sayılmazdı ama, tam anlamıyla güzeldi... Uzun boyu, oldukça düzgün vücudu, geniş göğsü, yuvarlak omuzları, hele kapkara kaşlarının altında çevresi hafif gölgeli badem gibi, çekik siyah gözlerinin tatlı sert bakışları, gülümseyişindeki tatlı, yumuşak ifade olmasa, yüzünün hatları, belki de biraz erkekçe, hatta kaba sayılabilirdi.</p>

  <p class="normal">Maryanka çok az gülümsüyordu. Ancak, gülümsediğinde karşısındakinde her zaman şaşkınlık yaratıyordu. Vücudundan çevreye sanki el değmemiş genç bir varlık olduğunu gösteren, taze bir güç, bir zindelik yayılıyordu. Oradaki bütün kızlar güzeldi ama, kızlar da, Beletzkiy de, çörekleri getiren emireri de, herkes ellerinde olmadan Maryanka’ya bakıyorlardı. Kim ne söylese, sanki Maryanka’ya söylüyormuş gibi ona bakıyordu. Genç kız diğerlerinin arasında bir kraliçe gibi gururlu ve neşeliydi.</p>

  <p class="normal">Beletzkiy toplantının havasını biraz daha rahatlatmak için hiç durmadan konuşuyor, kızları <span class="ideitalik">çihir</span> sunmaya zorluyor, onlarla şakalaşıyor, hiç durmadan Olenin’e, Maryanka’nın güzelliği hakkında, Fransızca olarak, uygun olmayan bazı sözler söylüyor, ondan söz ederken hep “Sizinki” anlımında <span class="ideitalik">la votre</span> diyor, Olenin’e de kendisi gibi davranmasını öğütlüyordu.</p>

  <p class="normal">Olenin içinde gittikçe artan büyük bir ağırlık duymaya başlamıştı. Beletzkiy, Ustenka’nın, kendi yaşgünü olduğu için <span class="ideitalik">çihir</span>i öpücüklerle sunması gerektiğini bağırarak söylediği zaman, Olenin bir bahane bulup oradan kaçmayı düşündü. Ustenka bu öneriyi bir koşulla kabul etti oldu: Uzattığı tabağa düğünlerdeki gibi, herkes para koyacaktı.</p>

  <p class="normal">Olenin kendi kendine: “Hangi şeytana uydum da bu iğrenç toplantıya geldim?” diye söylendi. Sonra yerinden kalkarak oradan çıkmak istedi.</p>

  <p class="normal">Beletzkiy: “Nereye?” diye sordu.</p>

  <p class="normal">Olenin oradan çıkıp gitmekte kararlı olduğu halde: “Gidip sigara alacağım,” dedi.</p>

  <p class="normal">Beletzkiy onu kolundan yakalamıştı, Fransızca olarak: “Bende bozuk para var, canım...” dedi.</p>

  <p class="normal">Olenin niyetinin yanlış anlaşıldığını, beceriksizce davrandığını düşünerek fena halde sıkıldı. “Nasıl giderim, para vermekten kaçtığımı sanacaklar. Neden sanki Beletzkiy gibi rahat davranamıyorum? Aslında buraya hiç gelmemeliydim ama, madem ki geldim, onların eğlencelerini bozmamalıyım. Kazaklar nasıl içki içiyorsa, öyle içmeliyim,” diye düşündü. Sofradan bir <span class="ideitalik">çapura</span> (yedi sekiz bardak alan tahta bir maşrapa) içine tepeleme şarap doldurdu, hemen hemen tamamını içti.</p>

  <p class="normal">Kızlar şaşkın şaşkın hatta biraz korku içinde onun şarap içişine bakıyorlardı. Bu davranış, genç kızlara hem tuhaf hem de ayıp bir şey gibi görünüyordu.</p>

  <p class="normal">Ustenka onlara birer bardak daha <span class="ideitalik">çihir</span> ikram etti, ikisini de öptü, sonra tabağa Olenin’le Beletzkiy’in koymuş oldukları dört monetayı şakırdatarak: “Eh, kızlar! Bu paralarla kendimize bir ziyafet çekeriz artık!” diye bağırdı.</p>

  <p class="normal">Olenin’in çekingenliği yok olmuştu, rahat konuşmaya başladı. Beletzkiy, Maryanka’yı kolundan yakaladı:</p>

  <p class="normal">— Hadi, Maryanka! Şimdi sen de bize öpücükle <span class="ideitalik">çihir</span> sun bakalım... dedi.</p>

  <p class="normal">Maryanka şakacı bir tavırla kolunu kaldırarak ona bir tokat indirecekmiş gibi bir hareket yaptı:</p>

  <p class="normal">— Seni öyle bir öperim ki, dedi.</p>

  <p class="normal">Bir başka genç kız: “Dede bu, ne var! İnsan onu parasız da öpebilir, ne çıkar bundan!” dedi.</p>

  <p class="normal">Beletzkiy: “Aferin sana! Ne akıllı kızmışsın sen!” dedi. Çırpınan genç kızı öptü, sonra Maryanka’ya: “Hayır, hayır kesinlikle sen de bunu yapmalısın! Hem de kiracına ikram etmelisin!” dedi.</p>

  <p class="normal">Genç kızı kolundan tutup sedire doğru götürdü, Olenin’in yanına oturttu. Maryanka’yı çenesinden tutarak yüzünü yandan gösterdi.</p>

  <p class="normal">— Şu güzelliğe bakın!</p>

  <p class="normal">Maryanka çırpınmadı, yalnız gururla gülümseyerek, badem gözleriyle, Olenin’e yan yan baktı.</p>

  <p class="normal">Beletzkiy tekrar: “Şunun güzelliğine bakın,” dedi.</p>

  <p class="normal">Maryanka’nın bakışı da sanki “Ne kadar güzelim, değil mi?” der gibiydi. Olenin, ne yaptığının farkında olmadan, aniden Maryanka’ya sarıldı, onu öpmeye çalıştı. Maryanka birden sert bir hareketle onun kollarından kurtuldu. Yerinden öyle bir fırladı ki, ayakta duran Beletzkiy’i de, sofranın üzerine konmuş bir kapağı da yere düşürdü. Kendisi ise <span class="ideitalik">peç</span>in arkasına kaçtı. Kahkahalar, bağrışmalar yükseldi. Beletzkiy kızlara fısıltıyla bir şeyler söyledi. Bunun üzerine hepsi birden koşarak izbeden dışarı, avluya çıktılar, kapıyı da üzerlerinden kilitlediler.</p>

  <p class="normal">Olenin, Maryanka’ya: “Beletzkiy’i öptün ama, beni öpmek istemiyorsun, neden?” diye sordu. Genç kızın öfkeden alt dudağı, kaşları hafifçe titriyordu:</p>

  <p class="normal">— İstemiyorum! İşte o kadar! dedi. Sonra kendini toplayarak gülümsedi: “O Dede, onu öpmekten ne çıkar?..” dedi. Sonra kapıya giderek yumruklamaya başladı. “Ne diye kapıyı üstümüze kilitlediniz, kör olasıcalar!” diye bağırdı.</p>

  <p class="normal">Olenin kıza yaklaştı:</p>

  <p class="normal">— Onlar orada dursunlar, biz burada oturalım ne olur?” diye fısıldadı.</p>

  <p class="normal">Maryana kaşlarını çatarak sert bir hareketle onu kendisinden uzaklaştırdı. Birden Olenin’e gene öyle asil, öyle güzel göründü ki, genç adamın aklı başına geldi, yaptıklarından utandı. Kapıya yaklaştı, tokmağını evirip çevirmeye başladı:</p>

  <p class="normal">— Beletzkiy! Açsanıza şu kapıyı... Ne budalaca şakalar bunlar!</p>

  <p class="normal">Maryanka gene duru, şen bir kahkaha attı:</p>

  <p class="normal">— Benden korkuyorsun, değil mi? diye sordu.</p>

  <p class="normal">— Evet... Sen de annen gibi hırçınsın.</p>

  <p class="normal">Maryanka hiç çekinmeden onun gözlerinin içine bakarak: “Sen Yeroşka ile ahbaplık etmeye devam et!” dedi. “Belki o zaman kızlar seni de daha çok severler!”</p>

  <p class="normal">Bunu söylerken alaylı alaylı gülümsemişti.</p>

  <p class="normal">Olenin ne diyeceğini bilemiyordu. Sonunda kendini tutamadı:</p>

  <p class="normal">— Peki, sizin eve gelmiş olsaydım, farklı mı olurdu? diye sordu.</p>

  <p class="normal">Genç kız başını salladı.</p>

  <p class="normal">— O başka, dedi.</p>

  <p class="normal">O arada Beletzkiy kapıyı dışardan iterek açtı. Maryanka da hemen Olenin’in yanından uzaklaştı. Öyle bir atılmıştı ki, kalçası şiddetle Olenin’in bacağına çarptı.</p>

  <p class="normal">Olenin içinden: “Bu düşündüklerim boş şeyler!” diyordu. “Aşk da, özveri de. Lukaşka için düşündüklerim de hepsi boş! Dünyada bir tek gerçek var, o da şu: Kim mutluysa, o haklıdır!” Aklından geçen bu düşünce ile aniden kendisini de şaşırtan, hiç beklenmedik bir hareket yaptı, kuvvetle, Maryanka’yı tuttuğu gibi kendine doğru çekti, onu hem şakağından hem de yanağından öptü.</p>

  <p class="normal">Maryanka kızmadı; yalnız, alay eder gibi kahkahalarla güldü, sonra koşarak diğer kızların yanına gitti.</p>

  <p class="normal">Zaten toplantı da orada bitti. Ustenka’nın yaşlı annesi işinden dönünce hepsini azarlayıp evinden kovdu.</p>
</body>
</html>
