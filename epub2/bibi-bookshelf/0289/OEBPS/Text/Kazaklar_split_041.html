<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_36">XXXIV</h2>

  <p class="normal">Olenin bu mektubu yazdıktan sonra, akşamın geç saatlerinde, ev sahiplerine gitti. Yaşlı kadın <span class="ideitalik">peç</span>in arkasında oturmuş kozaların ipliklerini eğiriyordu. Maryanka, saçı başı açık, mum ışığında dikiş dikiyordu. Olenin’i görür görmez yerinden fırladı, bir mendil aldı, sonra <span class="ideitalik">peç</span>in arkasına gitti.</p>

  <p class="normal">Annesi: “Sen de bizimle otursana, Maryanuşka,” dedi.</p>

  <p class="normal">Maryanka: “Olmaz,” dedi. “Saçım, başım açık.”</p>

  <p class="normal">Sonra çevik bir hareketle <span class="ideitalik">peç</span>in üstüne çıkıverdi. Olenin bulunduğu yerden sadece onun dizini, aşağı doğru sarkan biçimli bacağını görebiliyordu.</p>

  <p class="normal">Olenin, yaşlı kadına çay koydu. Kadın da konuğuna kaymak ikram etti. Kaymağı getirmek üzere Maryanka’yı göndermişti. Maryanka kaymakla dolu tabağı masanın üzerine bıraktıktan sonra, gene <span class="ideitalik">peç</span>in üzerine çıkmıştı. Olenin onu göremiyor ancak kendine baktığını hissediyordu.</p>

  <p class="normal">Yaşlı kadınla ev işleriyle ilgili konuşuyorlardı. Ulita teyze coşmuş, konukseverliğini nasıl göstereceğini bilememişti. Olenin’e üzüm pestili, üzümlü çörek, iyi cins bir şarap getirmişti. Bütün bunları sıradan insanlarda görüldüğü gibi, ekmeğini emeğiyle kazanan insanlara özgü bir gururla, kaba ama, saf bir cömertlikle sunmuştu. Kasabaya geldiği ilk günlerde kaba tavırlarıyla Olenin’i pek şaşırtmış olan yaşlı kadın; şimdi kızına gösterdiği içten sevecenlikle, genç adamı bir hayli duygulandırıyordu.</p>

  <p class="normal">— Tanrı’yı gücendirmemeli oğlum,” diyordu. “Çok şükür, her şeyimiz var. <span class="ideitalik">Çihi</span>r de yaptık, üç fıçı kadar şarap da satacağız, geriye içecek <span class="ideitalik">çihir</span>imiz de kalacak... Sen buradan gitmek için acele etme olur mu? Düğünde beraber eğleniriz...</p>

  <p class="normal">Olenin birden bütün kanının yüzüne hücum ettiğini, kalbinin de karmakarışık bir biçimde, neredeyse acı verecek şekilde hızla atmaya başladığını hissediyordu.</p>

  <p class="normal">— Peki, düğün ne zaman yapılacak? diye sordu.</p>

  <p class="normal"><span class="ideitalik">Peç</span>in diğer yanında bir kımıldanma oldu, oradan çıtır çıtır kabak çekirdeği yediği duyuldu. Yaşlı kadın sanki Olenin hiç ortada yokmuş, daha doğrusu bu iş onu hiç ilgilendirmiyormuş gibi, sakin, çok doğal bir tavırla, kendi kendine konuşur gibi:</p>

  <p class="normal">— Daha bekleyecek ne var? Öbür hafta pekâlâ olur... Bizler hazırız. Maryanuşka için ne gerekiyorsa hepsini hazırlayıp bir kenara koydum. Ona bir hayli çeyiz vereceğiz. Yalnız, işte, küçük bir üzüntümüz var. Lukaşka nedense biraz fazla eğlenceye daldı. Kendini büsbütün eğlenceye verdi. Yaramazlık yapıyor. Geçenlerde birlikten bir Kazak gelmişti, o söyledi... Lukaşka Nogayların köylerine gitmiş...</p>

  <p class="normal">Olenin: “Tanrı’ya emanet, başına bir iş gelmesin!” dedi.</p>

  <p class="normal">— Ben de aynı şeyi söylüyorum: ‘Lukaşka, uslu dur,’ diyorum. Genç ne de olsa. Ona buna meydan okuyacak işte. Ama, her şeyin bir zamanı var, değil mi ya? Bir ganimet kaptın, çaldın, bir Abrek öldürdün... Bravo sana! Yeter! Ondan sonra da uslu uslu otur, değil mi? Böyle şeyler yapması kötü.</p>

  <p class="normal">Olenin: “Ya... Ben de onu birlikte ancak bir iki kez gördüm,” dedi. “Hep sağda solda geziyormuş. Hem atını da satmış...” dedi.</p>

  <p class="normal">Başını çevirip <span class="ideitalik">peç</span>in bulunduğu yana baktı. O iri kapkara gözler pırıl pırıl parlıyor, hiç de dostça olmayan sert bir ifadeyle ona bakıyorlardı. Olenin söylediği bu sözlerden dolayı içinde bir utanç duymaya başladı.</p>

  <p class="normal">Maryanka birden: “Ne var yani eğleniyorsa?” dedi. “Kimseye bir zararı dokunmadıktan sonra, başkasının parasıyla eğlenmiyor ya, kendi parasıyla eğleniyor!”</p>

  <p class="normal">Bunu söyledikten sonra bacaklarını indirdi, <span class="ideitalik">peç</span>ten aşağı atladı, kapıyı hızla çarparak dışarı çıktı.</p>

  <p class="normal">Olenin, Maryanka içerdeyken, gözlerini ondan bir an olsun ayırmamıştı. Şimdi kapıya bakmaya, genç kızın geri dönmesini beklemeye başladı; Ulita teyzenin kendisine söylediklerini sanki duymuyordu.</p>

  <p class="normal">Biraz sonra içeri konuklar girdi: En önde yaşlı bir adamla Yeroşka dede vardı. Yaşlı adam Ulita’nın kardeşiydi. Onların arkasında da Maryanka ile Ustenka geliyorlardı.</p>

  <p class="normal">Ustenka incecik bir sesle: “Gününüz aydın olsun!” dedi. Sonra Olenin’e doğru döndü. “İyisin gene keyif yapıyorsun!” dedi.</p>

  <p class="normal">Olenin: “Keyif yapıyorum ya!” dedi, sonra nedense içinde bir utanç, bir huzursuzluk duydu.</p>

  <p class="normal">Bir an önce oradan gitmek istiyordu fakat gidemiyordu da. Herkes konuşurken susmak da ona pek olacak bir şey gibi görünmüyordu. İmdadına yaşlı adam yetişti. İçki istedi. Bunun üzerine hep birlikte içki içmeye başladılar. Olenin önce ihtiyarla, sonra Yeroşka ile, sonra başka bir Kazak’la, sonra gene Yeroşka ile içti. İçtikçe de içinde, ruhunda daha büyük bir ağırlık hissediyordu. İhtiyarlar ise coştukça coşuyorlardı. İki kız da <span class="ideitalik">peç</span>in üzerine çıkıp bir köşeye oturmuş, bir şeyler fısıldaşarak onları seyrediyorlardı.</p>

  <p class="normal">Akşama kadar içtiler. Olenin hiçbir şey konuşmuyor fakat herkesten çok içiyordu. Kazaklar bağıra bağıra bir şeyler konuşuyorlardı. Yaşlı kadın onları evinden kovmaya çalışıyor, artık <span class="ideitalik">çihir</span> vermiyordu. Kızlar ise gülüşerek Yeroşka amca ile alay ediyorlardı. Sonunda herkes evden dışarı çıktığında, saat onu bulmuştu.</p>

  <p class="normal">İhtiyar o gece Olenin’in evinde eğlenceyi sürdüreceklerini söyleyerek, kendi kendilerini davet etti. Ustenka koşarak evine gitti. Yeroşka ise yaşlı Kazak’ı Vanyuşa’nın yanına götürdü. Ulita teyze kileri derleyip toplamaya gitmişti. Maryanka ise evde yalnız kalmıştı.</p>

  <p class="normal">Olenin içinde bir zindelik, yeni bir güç hissediyordu. Sanki yeni uyanmıştı ve çevresinde olup biten her şeyi, kimin nereye gittiğini fark etmişti. Önce, yaşlıları önden eve gönderdi. Sonra kendisi geri dönerek tekrar ev sahiplerinin evine girdi.</p>

  <p class="normal">Maryanka yatmaya hazırlanıyordu. Olenin kıza yaklaştı, bir şey söylemek istedi. Sesi çıkmıyordu.</p>

  <p class="normal">Kız, yatağın üzerine oturdu, ayaklarını altına aldı, genç adamdan mümkün olduğunca uzaklaşarak köşeye büzüldü. Sonra hiçbir şey söylemeden, korkak, kaba ve hoyrat bir ifadeyle ona baktı. Ondan korkmuş olduğu anlaşılıyordu.</p>

  <p class="normal">Olenin de bunu hissediyordu. İçinde ona karşı bir acıma duydu. Bu yaptığı küçük düşürücü davranıştan utandı. Bunun yanında, kızın içinde hiç olmazsa bu duyguyu uyandırdığı için gururla karışık bir sevinç duymaktan da kendini alamadı.</p>

  <p class="normal">— Maryanka! dedi. Bana hiç acımayacak mısın? Seni ne kadar sevdiğimi bir bilsen!</p>

  <p class="normal">Kız biraz daha geriye çekildi:</p>

  <p class="normal">— Şuna da bakın, içki insana neler söyletiyor! Benden sana hayır gelmez!</p>

  <p class="normal">— Hayır, Maryanka, bunları bana içki söyletmiyor... Lukaşka ile evlenme. Benimle evlenmeni istiyorum.</p>

  <p class="normal">Olenin bunları söylerken bir yandan da: “Neler söylüyorum ben?” diye düşünüyordu. “Bu sözleri yarın da tekrarlayabilecek miyim?” İçinden gelen bir ses ona sanki: “Söylersin, söylersin...” diyordu. “Hatta şimdi bile tekrarlayabilirsin...”</p>

  <p class="normal">— Benimle evlenir misin?</p>

  <p class="normal">Kız ona ciddi ciddi baktı. Korkusu biraz hafiflemiş gibiydi.</p>

  <p class="normal">Olenin: “Delirmek üzereyim nerdeyse, Maryanka!” dedi. “Kendimi kaybettim. Sen emret, ne istersen onu yapmaya hazırım!”</p>

  <p class="normal">Çılgınca tatlı sözler kendiliğinden dudaklarından dökülüyordu.</p>

  <p class="normal">Kız birden onun kendisine doğru uzattığı eli kavradı:</p>

  <p class="normal">— Sen ne saçmalıyorsun be! diye sözünü kesti.</p>

  <p class="normal">Yine de genç adamın elini itmiyor, onu güçlü, nasırlı, sert parmaklarıyla sıkıyordu.</p>

  <p class="normal">— Beyler Kazak kızlarıyla evlenirler mi hiç! Git işine!</p>

  <p class="normal">— Söyle, benimle evlenmeyi kabul eder misin? Ben her şeyi...</p>

  <p class="normal">Maryanka gülerek: “Peki, Lukaşka ne olacak?” diye sordu.</p>

  <p class="normal">Olenin birden elini kızın parmaklarından kurtararak, kuvvetle onun taze vücuduna sarıldı.</p>

  <p class="normal">Kız bir karaca gibi, bir anda kollarının arasından sıyrılıverdi, fırladı, yalınayak koşarak kapıdan çıktı.</p>

  <p class="normal">Olenin’in aklı başına geldi. Bu davranışından dolayı içinde müthiş bir korku uyandı. Kendisini yine kızdan çok daha bayağı bir yaratık olarak görüyordu. Ancak, yine de ona söyledikleri için bir an bile pişmanlık duymadı.</p>

  <p class="normal">Evine doğru yürüdü. İçeriye girince de, orada içki içen yaşlılara hiç aldırmadan kendini yatağa attı, derin bir uykuya daldı. Uzun süredir böylesine derin uyumamıştı.</p>
</body>
</html>
