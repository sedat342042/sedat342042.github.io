<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">İhtiyar öyle coşmuştu ki, balalayka elinde adeta çırpınıyordu. Sonra çapkınca, tek başına odada oynamaya başladı. “Ay Lili...” gibi “beylere özgü” türküleri Olenin’in onuruna söylemişti. Birkaç bardak daha <span class="ideitalik">çihir</span> içtikten sonra, eski günleri anımsadı, gerçek Kazak türküleriyle Tatar türküleri söylemeye başladı.</p>

    <p class="normal">Çok sevdiği bir türkünün ortasına gelince birden sesi titredi, sustu, yalnız balalaykayı çalmayı sürdürdü.</p>

    <p class="normal">En sonunda: “Ah canım kardeşim...” dedi.</p>

    <p class="normal">Olenin, ihtiyarın sesinde garip bir ton sezerek başını çevirip ona baktı: Yaşlı adamın gözleri yaşla dolmuştu. Bir damla yaş kirpiklerinin arasından fışkırmış, yanağının üzerinden aşağı doğru süzülüyordu.</p>

    <p class="normal">İhtiyar hafifçe hıçkırarak: “Uçup gitti artık gençliğim! Bir daha da dönmez!” dedi, sustu.</p>

    <p class="normal">Biraz sonra gözyaşlarını silmeye bile gerek görmeden kulakları sağır edici bir sesle: “İçsene... Niye içmiyorsun!” diye bağırdı.</p>

    <p class="normal">Özellikle Tavlin türküleri ona çok dokunurdu. Bu türküde sözler azdı, bütün güzelliği hüzün veren ara nağmesindeydi: “Ay! Nanay, nanay...”</p>

    <p class="normal">Yeroşka türkünün sözlerini Rusça’ya çevirdi:</p>

    <p class="normal">“Delikanlı <span class="ideitalik">avul</span>dan bir sürü çıkarmıştı. Ruslar geldiler, <span class="ideitalik">avul</span>u yaktılar, bütün erkekleri öldürdüler, kadınların hepsini esir aldılar. Aslan delikanlı dağlardan döndü, <span class="ideitalik">avul</span>un olduğu yer bomboştu. Ana yok! Kardeş yok! Ev yok! Yalnız, bir ağaç var... Aslan delikanlı ağacın altına oturup ağlamaya başladı: Ben de senin gibi yapayalnız kaldım. Ay, nanay... Nanay... Nanay...</p>

    <p class="normal">Yeroşka insanın ruhunu altüst eden, acı duygular uyandıran bu ara nağmeyi birkaç kez tekrarladı, son söyleyişinde, kendini tutamadı, birden duvardaki tüfeği kaptı, hızla koşarak avluya çıkıp havaya ateş etti. Aynı ara nağmeyi daha da hüzünlü bir şekilde yine söyledi:</p>

    <p class="normal">— Ay nanay... nanay... Sonra birden sustu.</p>

    <p class="normal">Onun peşinden eşiğe çıkmış olan Olenin yıldızlarla süslü karanlık gökyüzüne, kurşunların atıldığı yöne baktı. Ev sahiplerinin evinde bütün ışıklar yanmıştı. Kapının eşiğinde, avluda kızlar göründü; içeriden, dışarıda olup biteni görebilmek için pencereye üşüşenler, taşlığa çıkanlar vardı.</p>

    <p class="normal">Birkaç Kazak kendilerini tutamayarak avluya fırlıyor, çığlıklar atarak Yeroşka amcanın türküsünün son bölümünü tekrarlıyor, onun gibi havaya ateş ediyorlardı.</p>

    <p class="normal">Olenin, Yeroşka’ya: “Sen neden söz kesmeye gelenler arasında değilsin?” diye sordu.</p>

    <p class="normal">İhtiyar içeridekilerin kendisini gücendirmiş olduklarını gösteren bir tavırla: “Tanrı ne yapacağını bilir! Ne işim var aralarında!” dedi. “Zaten sevmiyorum, sevmiyorum insanları! Ah nerede eski insanlar! Hadi, gel eve girelim. Onlar kendi kendilerine, biz de kendi kendimize eğlenelim...”</p>

    <p class="normal">Olenin evine girdi.</p>

    <p class="normal">— Lukaşka ne yapıyor? Neşesi yerinde mi? Bana uğramayacak mı? diye sordu.</p>

    <p class="normal">— Lukaşka kim oluyor? Kızı sana peşkeş çekiyorum diye yalan söylemişler! İhtiyar bunu fısıltıyla söylemişti. Kız da neymiş? İstersek alırız! Her şeyden önce biraz fazla para ver, bak nasıl alıyorsun. Doğru söylüyorum, istiyorsan bunu sağlayabilirim...</p>

    <p class="normal">— Hayır, amca, bu iş parayla olmaz. Beni sevmiyorsa, param olsa da sevmez. Onun için, iyisi mi, bunlardan hiç söz etme.</p>

    <p class="normal">Yeroşka amca birden “Kimse bizi sevmiyor! İkimiz de öksüzüz...” dedi, ağlamaya başladı.</p>

    <p class="normal">Olenin, ihtiyarın konuştuklarını dinlerken her zamankinden daha çok içti.</p>

    <p class="normal">“Demek benim Lukaşka artık mutluluğa erdi...” diye düşünüyordu.</p>

    <p class="normal">Ancak, içinde derin bir hüzün vardı.</p>

    <p class="normal">O gece ihtiyar öyle çok içti ki, sızıp düştü. Vanyuşa onu dışarı çıkarmak için askerlerden yardım istemek zorunda kaldı. Yerlere tüküre tüküre onu zorla dışarı çıkardı. İhtiyarın bu hoş olmayan davranışına o kadar kızmıştı ki, artık Fransızca bile konuşmuyordu.</p>
  </div>
</body>
</html>
