<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_43">XLI</h2>

  <p class="normal">Lukaşka: “Uzaktalar mı?” diye sordu.</p>

  <p class="normal">O sırada otuz adım kadar ileriden bir silah sesi duyuldu. Kale komutanı gülümsedi. Başıyla, sesin geldiği yanı işaret etti.</p>

  <p class="normal">— Bizim Gurka, Abreklere ateş ediyor, dedi.</p>

  <p class="normal">Birkaç adım daha gidince kumluk bir tümseğin arkasında oturmuş, tüfeğini dolduran Gurka’yı gördüler. Gurka, can sıkıntısından başka bir kum tepesinin arkasında gizlenen Abreklere ateş edip duruyordu. Kazaklar yaklaşırken bir kurşun, ıslık çalarak, yanlarından geçti.</p>

  <p class="normal">Reis bembeyaz kesilmişti, ne yapacağını bilemiyordu. Lukaşka atından atladı, dizginleri Kazaklardan birinin eline tutuşturdu, sonra Gurka’ya doğru yürüdü.</p>

  <p class="normal">Olenin de aynı biçimde atından inip yere doğru eğilerek, onun arkasından koştu. Ateş eden Kazak’ın yanına yaklaştıklarında iki kurşun daha vınlayarak üzerlerinden geçti.</p>

  <p class="normal">Lukaşka gülümseyerek Olenin’e baktı, yere doğru eğildi.</p>

  <p class="normal">— Bir de bakarsın seni vuruverirler, Andreyiç! dedi. İyisi mi, git buradan! Burası sana göre değil!</p>

  <p class="normal">Olenin, ne olursa olsun, Abrekleri görmek istiyordu. Başını uzatınca iki yüz adım kadar ileride kalpakları ve silahları gördü. Birden o tarafta bir duman göründü, hemen arkasından bir kurşun daha ıslık çalarak geçti.</p>

  <p class="normal">Abrekler dağın eteğinde, bataklığın içinde pusuya yatmışlardı. Olenin oturdukları yeri çok tuhaf bulmuştu. Aslında orası da bozkırın diğer taraflarına benziyordu ama, Abrekler sanki buraya bambaşka özellikler kazandırmıştı. Olenin’e göre burası tam Abreklerin pusu kuracakları bir yerdi. Lukaşka atını bıraktığı yere döndü. Olenin de peşinden gitti.</p>

  <p class="normal">Lukaşka: “Şu saman yüklü arabayı almalı!” dedi. “Yoksa, hepimizi vururlar! Şurada saman dolu bir Nogay arabası var ya, işte onu.”</p>

  <p class="normal">Reis onu dinliyordu. Kale komutanı da Lukaşka’nın düşüncesine katılıyordu. Saman yüklü araba bulundukları yere getirildi. Sonra Kazaklar arabanın altına girerek, ileri doğru sürmeye başladılar.</p>

  <p class="normal">Olenin atına binerek, her şeyi açık seçik görebileceği bir tepeye çıktı. Saman yüklü araba ilerliyor, arkasından da arabaya adeta yapışmış olan Kazaklar yürüyorlardı. Kazaklar ağır ağır hareket ediyorlardı. Dokuz kişi kadar olan Çeçenler ise yan yana, sanki bacakları birbirine yapışmış bir şekilde oturuyorlardı. Her yer derin bir sessizlik içindeydi. Birden, Çeçenlerin bulunduğu yerden, Yeroşka amcanın, “Ay da, lay, lay!” türküsüne benzeyen dokunaklı garip bazı sesler duyuldu.</p>

  <p class="normal">Çeçenler oradan kurtulamayacaklarını biliyorlardı. Şeytana uyup da kaçmaya kalkışmamak için, kemerleriyle birbirlerine bağlanmışlardı. Dizlerini sımsıkı kemerlerle iyice sarmışlardı, kendileri de silahlarını hazırlamış, ölüm türküsünü söylemeye başlamışlardı.</p>

  <p class="normal">Kazaklar saman yüklü arabayla beraber, gitgide yaklaşıyorlardı. Olenin her an silah sesleri duymayı bekliyordu. Derin sessizliği, sadece Abreklerin kederli türküsü bozuyordu.</p>

  <p class="normal">Birden, türkü kesiliverdi. Hemen ardından bir silah sesi duyuldu. Bir kurşun arabanın ön tahtasına çarptı. Arkasından da Çeçenlerin küfrettikleri, bağırdıkları duyuldu. Silah sesleri birbirini izliyordu, kurşunlar art arda arabaya çarpıyordu. Kazaklar ateş etmiyorlardı. Fakat, Çeçenlere aşağı yukarı beş adım kadar yaklaşmışlardı.</p>

  <p class="normal">Bir süre daha geçti, sonra Kazaklar çığlık çığlığa arabanın iki yanından çıktılar. Lukaşka en öndeydi. Olenin sadece birkaç silah sesi, bağırmalar, inlemeler duydu. Her taraf duman ve kan içinde kaldı. Daha doğrusu Olenin’e öyle geliyordu.</p>

  <p class="normal">Atını bırakarak kendini kaybetmiş gibi Kazakların yanına koştu. Dehşet gözlerine sanki bir perde çekmişti. Hiçbir şey göremedi. Yalnız her şeyin bir anda bittiğini anladı. Lukaşka, yüzü mendil gibi bembeyaz olmuş, yaralı bir Çeçen’in ellerini yakalamıştı.</p>

  <p class="normal">— Vurmayın sakın! Onu canlı olarak yakalayacağım! diye bağırıyordu.</p>

  <p class="normal">Öldürdüğü Abrek’in ağabeyini yakalamıştı. Kardeşinin ölüsünü almaya gelen kızıl sakallı Abrek’ti bu. Lukaşka onun bileklerini büküp duruyordu.</p>

  <p class="normal">Çeçen delikanlısı birden Lukaşka’nın ellerinden kurtularak tabancasıyla ona ateş etti. Lukaşka yere düştü. Karnının üzerinde bir kan lekesi yayılmaktaydı. Ayağa fırladı ama, tekrar yere düştü. Hem Rusça, hem de Tatarca küfrediyordu.</p>

  <p class="normal">Kazaklar onun yanına gelip kemerini çözmeye başladılar. İçlerinden biri ona yaklaşmadan önce, kılıcını kınına koymak istiyordu ama, kılıcı hep yanlış yere sokuyordu: Nazarka’ydı bu. Kılıcı da kan içindeydi.</p>

  <p class="normal">Kızıl saçlı, bıyıksız Çeçenler, ya vurulmuş ya da kılıçla delik deşik olmuş, cansız, yerde yatıyorlardı. Yalnız Kazaklara hiç de yabancı gelmeyen, Lukaşka’ya ateş etmiş olan, o yaralı Abrek henüz ölmemişti.</p>

  <p class="normal">Genç adam, tıpkı kurşun yemiş bir atmaca gibi heyecan içinde kocaman gözlerle çevresine bakınıyordu. Üstü başı kan içindeydi. Sağ gözünün altından kan akıyordu. Dişlerini sıkmış, kanı çekilmiş, kararmış bir yüzle yere çömelmiş duruyor, hâlâ kılıcıyla kendini savunmaya hazırlanıyordu.</p>

  <p class="normal">Reis, gencin yanına yaklaştı, yan yan sanki çevresinden dolaşacakmış gibi yürüdü. Sonra ani bir hareketle tabancasıyla adamın kulağına ateş etti. Çeçen genci ileri atılmak istedi, buna fırsat bulamadan yere yıkıldı.</p>

  <p class="normal">Kazaklar, soluk soluğa ölenleri oraya buraya sürüklüyor, üzerlerindeki silahları alıyorlardı. Bu kızıl saçlı Çeçenlerden her biri bir insandı. Hepsinin yüzünde bambaşka, garip bir ifade vardı.</p>

  <p class="normal">Lukaşka’yı arabaya götürdüler. Genç adam sürekli Rusça veya Tatarca küfredip duruyordu. Bir ara, yerinden fırlamaya çalıştı.</p>

  <p class="normal">— Atlatamazsın beni! Seni ellerimle boğacağım! Elimden kurtulamayacaksın, Ananı...<sup class="calibre2"><a href="../Text/Kazaklar_split_054.html#footnote-127975-32" id="footnote-127975-32-backlink">[32]</a></sup> diye bağırıyordu. Biraz sonra öyle güçsüz düştü ki sesi soluğu kesildi.</p>

  <p class="ortayazi">***</p>

  <p class="normal">Olenin atına atlayıp eve döndü. Akşama doğru ona Lukaşka’nın ölmek üzere olduğunu, karşı yakadan gelmiş bir Tatar’ın onu otlarla iyileştirmeye çalıştığını söylediler. Ölenleri kaymakamlığa taşımışlardı.</p>

  <p class="normal">Kadınlar, çocuklar onları görmek için sabırsızlanıyorlardı. Olenin evine ulaştığında, ortalık kararmaya yüz tutmuştu, uzun bir süre görmüş olduğu sahnelerin etkisinden kurtulamadı. Ancak, gece olunca içinde yine bir gün önce olup bitenlerin anısı canlandı.</p>

  <p class="normal">Gidip pencereden dışarı baktı. Maryanka evden kilere, kilerden eve gidip geliyor, ortalığı topluyordu. Annesinin bağdan henüz dönmediği anlaşılıyordu. Babası da belli ki kasabada kaymakamlıktaydı.</p>

  <p class="normal">Olenin, kızın işi bitene kadar bekleyemedi, yanına gitti.</p>

  <p class="normal">Kız büyük odadaydı. Kapıya arkasını dönmüş duruyordu. Olenin bunu utancına verdi.</p>

  <p class="normal">— Maryanka! dedi. Sana diyorum! Maryanka! İçeri girebilir miyim?</p>

  <p class="normal">Maryanka birdenbire ona doğru döndü. Islak gözlerinden biraz önce ağlamış olduğu anlaşılıyordu. Yüzü kederliyken de çok güzeldi. Olenin’e hiçbir şey söylemeden, gururlu, soğuk bir şekilde baktı.</p>

  <p class="normal">Olenin: “Maryanka, sana şunu söylemeye geldim ki,” diye tekrar konuşmaya başladı.</p>

  <p class="normal">Kız: “Git buradan!” dedi.</p>

  <p class="normal">Yüzü aniden değişti. Gözlerinden sel gibi yaşlar akıyordu.</p>

  <p class="normal">— Neden ağlıyorsun? Ne oldu sana?</p>

  <p class="normal">Maryanka sert, kaba bir tavırla: “Ne mi oldu? Kazakları vurdular ya! Daha ne olsun?” diye haykırdı.</p>

  <p class="normal">Olenin: “Lukaşka için mi ağlıyorsun?” diye sordu.</p>

  <p class="normal">— Git buradan! Ne istiyorsun benden?</p>

  <p class="normal">Olenin, kıza yaklaşarak: “Maryanka!” dedi.</p>

  <p class="normal">Maryanka: “Benden sana hayır gelmez artık!” diyordu.</p>

  <p class="normal">Olenin: “Yapma Maryanka!” diye yalvardı.</p>

  <p class="normal">Kız öfkeyle: “Git buradan, utanmaz! Rezil!” diye bağırarak ayağını yere vurdu.</p>

  <p class="normal">Sonra tehdit ediyormuş gibi bir tavırla Olenin’in üzerine yürüdü.</p>

  <p class="normal">Yüzünde öyle bir tiksinti, öyle bir hakaret, öyle bir kin vardı ki, Olenin birden artık ondan herhangi bir şey beklemesinin söz konusu olamayacağını, umutlarının hiçbir zaman gerçekleşemeyeceğini anladı. Kızın, daha önce de düşündüğü gibi gerçekten elde edilmesi, yaklaşılması olanaksız, asil bir varlık olduğunu yeniden hissetmişti.</p>

  <p class="normal">Hiçbir şey söylemeden koşar adımlarla odadan çıktı...</p>
</body>
</html>
