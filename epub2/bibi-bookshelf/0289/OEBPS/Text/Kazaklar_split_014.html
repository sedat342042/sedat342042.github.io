<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">X</h2>

  <p class="normal">Olayın üzerinden üç gün geçtikten sonra Kafkas Piyade Alayı’na ait iki birlik Novomilinskaya kasabasına gelip yerleşti. Birliğin koşumları çözülmüş arabaları, alanda duruyordu.</p>

  <p class="normal">Aşçılar, kafalarına göre bir çukur kazıp civardaki avlulardan izin almadan ellerine geçirdikleri odunları toplayıp lapa pişirmeye başlamışlardı. Onbaşılar askerleri sayıyor, seyisler atları bağlamak için yerlere kazık çakıyorlardı. Tellallar sanki oranın yerlileriymiş gibi sokak sokak dolaşıyor, çıkmaz sokaklara giriyor, subaylara ve askerlere kalacakları evleri gösteriyorlardı.</p>

  <p class="normal">Bir tarafta yan yana dizilmiş yeşil sandıklar duruyordu. Bir başka yerde arabalarla atlar bir araya toplanmışlardı. Yine başka bir yerde de içinde lapa pişen kazanlar kaynıyordu. Yüzbaşı, teğmen, başçavuş Onisim Mihayiloviç de bu karışıklığın ortasında ayakta duruyorlardı.</p>

  <p class="normal">Bütün hareketlilik, birliklerin yerleşmeleri emredilen kasabada yaşanıyordu. Bu nedenle, birliktekiler kendilerini sanki evlerindeymiş gibi hissediyorlardı.</p>

  <p class="normal">Neden buraya yerleşmişlerdi? Kazaklar nasıl insanlardı? Orada yaşayanlar, evlerinde askerlerin kalmasından rahatsız olmayacaklar mıydı? Raskolniklerden miydiler, yoksa değil mi? Bütün bunlar askerlerin hiç umurunda değildi. Yoklamadan sonra serbest bırakılan yorgun, üstü başı toz içindeki askerler, dağınık bir halde, arı sürüsü gibi uğuldayarak meydana ve sokaklara dağılmışlardı. Kazakların bu işten hoşlanmadıklarını fark etmeden, çifter çifter oldukça neşeli sohbet ederek, tüfeklerini şakırdatarak evlere giriyor, silahlarını duvara asıyor, torbalarını açıyor, kadınlara kızlara takılıyorlardı.</p>

  <p class="normal">Askerlerin en çok hoşlarına giden yere, lapa piştiği kazanların başına büyük bir grup yığılmıştı. Askerler, kazanların ağzından çıkan ve sıcak göklere doğru yükselen, yukarıda beyaz bir bulut oluşturan dumana; arada bir de tertemiz duru havada erimiş cam gibi parlayan çoban ateşine bakıyor, fıkralar anlatıyor; Ruslar gibi bir hayat yaşamadıkları için Kazaklar ve Kazak kadınlarıyla eğleniyorlardı.</p>

  <p class="normal">Bütün avlularda askerler vardı. Kahkahalar arasında, evlerini gelenlerden korumaya çalışarak askerlere su ve kapkacak vermemekte direnen Kazak kadınlarının öfkeli, tiz çığlıkları duyuluyordu.</p>

  <p class="normal">Kızlı erkekli bütün çocuklar, annelerine ya da birbirlerine sokularak büyük bir şaşkınlıkla o güne kadar hiç görmedikleri askerlere bakıyor, korktukları için de onların yanına fazla yaklaşamıyorlardı. Yaşlı Kazaklar evlerinin önüne çıkıp tümseklerin üzerine oturmuş, sanki olanları önemsemiyormuş gibi, bütün bunların sonunun nereye varacağını hiç bilmiyormuş gibi, askerlerin telaşlı koşuşturmalarına, canları sıkkın, aralarında hiç konuşmadan bakıyorlardı.</p>

  <p class="normal">Yaklaşık üç aydan beri Kafkasya’da bulunan bir birliğe teğmen olarak girmiş olan Olenin’e, kasabanın en iyi evi, Kazak Reisi İlya Vasilyeviç’in yani Ulita teyzenin evi verilmişti.</p>

  <p class="normal">Vanyuşa üzerinde bir Çerkez kıyafetiyle, Grozno’da satın aldığı kabardin cinsi bir atın sırtındaydı. Beş saatlik bir yolu kat ettikten sonra onlara ayrılan evin avlusuna geldi. Sonuna kadar açık olan kapıdan içeri hızla, yorgunluktan bitkin bir halde girdi. Olenin’e: “Tanrım! Bakalım buralarda başımıza neler gelecek, Dmitriy Andreyeviç!” dedi.</p>

  <p class="normal">Olenin atı okşayarak, eşya yüklü arabayı getirdikten sonra, hemen eşyaları ayırıp yerleştirmeye koyulan terli, saçları karmakarışık ve yüzünde üzüntülü bir ifade bulunan Vanyuşa’ya neşeyle baktı.</p>

  <p class="normal">— Ne var ki, İvan <span class="ideitalik">Vasilyiç?<sup class="calibre2"><a href="../Text/Kazaklar_split_054.html#footnote-127975-8" id="footnote-127975-8-backlink">[8]</a></sup></span></p>

  <p class="normal">Olenin’in dış görünüşü tamamen değişmişti. Önceden yüzü hep sinekkaydı traşlıydı, şimdi ise yeni yeni uzayan bir bıyığı ve sakalı vardı. Sabahlara kadar süren eğlencelerden, uykusuz gecelerden dolayı hep sapsarı olan yüzünde, şimdi yanaklarında, alnında, kulaklarının arkasında cildi güneşten yanmış, tunç rengine bakan sağlıklı, kırmızımtrak bir renk almıştı. Üzerinde yepyeni, siyah bir frak yerine, beyaz, kirli, geniş kırmalı bir Çerkez elbisesi ve elinde de tüfek vardı.</p>

  <p class="normal">Sırtında tertemiz, kolalı bir gömlek yerine bezden dikilmiş, yanık boynunu sımsıkı kavrayan ve kırmızı dik yakalı bir Kazak gömleği vardı. Çerkez usulü giyinmişti ancak ona uymayan tarafları da vardı. Buna rağmen bütün vücudundan sağlık fışkırıyor gibiydi. Her halinden kendine güvendiği ve çok da neşeli olduğu belli oluyordu.</p>

  <p class="normal">Vanyuşa: “Bakın, siz neşelisiniz,” dedi. “Bu adamlarla gidip bir de siz konuşsanız görürsünüz, insanın her davranışına nasıl set çekiyorlar, ‘olmaz da, olmaz’ diyorlar, başka bir şey demiyorlar. O kadar işte! Ağızlarından doğru dürüst bir çift söz bile alamazsınız!”</p>

  <p class="normal">Vanyuşa bunları söyledikten sonra demir kovayı eşiğe doğru fırlattı.</p>

  <p class="normal">— Sanki herifler Rus değil de başka bir şey...</p>

  <p class="normal">— Sen de gidip reisle konuşsaydın...</p>

  <p class="normal">Vanyuşa’nın canı sıkılmıştı.</p>

  <p class="normal">— Ben reisin yerini nerden bileyim, diye söylendi.</p>

  <p class="normal">Olenin çevresine bakınarak: “Tanrı aşkına! Seni kim kızdırdı böyle?” diye sordu.</p>

  <p class="normal">— Ne bileyim ben? Tanrı cezasını versin... Burada bir tane bile doğru dürüst ev sahibi yok. Sorup öğrendim, <span class="ideitalik">kriga<sup class="calibre2"><a href="../Text/Kazaklar_split_054.html#footnote-127975-9" id="footnote-127975-9-backlink">[9]</a></sup></span> diye bir yer varmış, oraya gitmiş. Karısı ise öyle cadı bir kadın ki! Evlere şenlik!</p>

  <p class="normal">Vanyuşa bunu söylerken, kadının nasıl bir bela olduğunu göstermek için başını ellerinin arasına almıştı.</p>

  <p class="normal">— Bakalım burada nasıl yaşayacağız! Bu herifler Tatarlardan bile beter doğrusu... Sözde Hıristiyanmışlar! Bence Tatarlar bunlardan çok daha asil!</p>

  <p class="normal">Vanyuşa bunu söyledikten sonra kadının taklidini yaparak:</p>

  <p class="normal">— Krigaya gitmiş... Ne biçim bir krigaya gittiğini, ne diye böyle bir şey uydurduklarını çok iyi biliyorum!</p>

  <p class="normal">Sonra yere tükürdü ve arkasına döndü.</p>

  <p class="normal">Olenin atının üzerinden, şakacı bir tavırla sordu:</p>

  <p class="normal">— Demek bunların davranışları bizim köylüler gibi değil, öyle mi?</p>

  <p class="normal">Vanyuşa yeni yaşama biçimlerinden hiç hoşlanmadığı halde kaderine boyun eğmiş bir biçimde üzüntülü bir tavırla: “Hiç olmazsa şu ata acıyın, efendim,” dedi.</p>

  <p class="normal">Olenin attan inip, ayaklarını yere hafifçe vurduktan sonra:</p>

  <p class="normal">— Demek Tatarlar bile bunlardan daha asil, öyle mi, Vanyuşa, diye sordu.</p>

  <p class="normal">Vanyuşa öfkeyle: “Bakıyorum da siz gülüyorsunuz... Sizce bunlar komik olabilir ama...” dedi.</p>

  <p class="normal">Olenin gülümsemeyi sürdürüyordu.</p>

  <p class="normal">— Dur! İvan Vasilyeviç gücenme bana... İzin ver. Ev sahipleriyle bir de ben görüşeyim, göreceksin her şey yoluna girecek. Buradaki hayatımız öyle güzel olacak ki, sadece sen sakin ol yeter!</p>

  <p class="normal">Vanyuşa karşılık vermek yerine sadece gözlerini kısarak, beyinin arkasından, onu küçümsüyormuş gibi bir tavırla baktı ve başını salladı.</p>

  <p class="normal">Vanyuşa, Olenin’e sadece bir beyefendi gözüyle bakıyordu. Olenin de, Vanyuşa’yı sadece bir uşak olarak görüyordu. Biri gelip de onlara arkadaş olduklarını söylemiş olsaydı, herhalde ikisi de bunu kabul etmezdi. Oysa her ikisi de bunun farkında değildi, ama onlar gerçekten iki arkadaştılar...</p>

  <p class="normal">Vanyuşa, Olenin’lere geldiğinde henüz on yaşındaydı. Olenin’in yaşı da aynıydı, on beş yaşına geldiğinde, bir süre laf olsun diye Vanyuşa’ya biraz Fransızca öğretmişti. Vanyuşa bundan bir hayli gurur duyuyordu. Arada bir keyfi yerinde olduğu zamanlar Fransızca birkaç kelime söyler, arkasından da her zaman aptal aptal gülerdi.</p>

  <p class="normal">Olenin evin önündeki basamakları koşarak çıktı, taşlığa açılan kapıyı itti.</p>

  <p class="normal">Kazak kadınlarının her zaman yaptıkları gibi üstünde sadece pembe bir elbise ile dolaşmakta olan Maryanka korkarak kendisini, kapının diğer tarafına attı. Duvara yapışarak, Tatar usulü biçilmiş elbisesinin geniş koluyla yüzünün alt kısmını gizledi.</p>

  <p class="normal">Olenin kapıyı biraz daha araladı, loş ışıkta karşısında uzun boylu, endamlı, genç bir Kazak kadınının durduğunu fark etti.</p>

  <p class="normal">Gençliğin verdiği bir merakla, sanki aç gözlü biriymiş gibi onu tepeden tırnağa süzdü, incecik basma elbisesinin altından el değmemiş, sağlam hatları görülen, çocukça bir ürkeklikle karışık bir vahşetle merak içinde kendisine bakan o olağanüstü, siyah gözleri fark edince, Olenin, “İşte bu hayalimdeki kadın,” diye düşündü, ama hemen sonra aklından başka bir düşünce geçti: “Bunlardan burada kimbilir daha kaç tane vardır.” Bunun üzerine diğer odaya açılan kapıyı yöneldi.</p>

  <p class="normal">İhtiyar Ulitka teyze de aynı biçimde, sırtında yalnızca bir elbise ile arkası ona dönük, iki büklüm olmuş, yerleri süpürüyordu.</p>

  <p class="normal">Olenin: “Merhaba, anne... Kiraladığım oda için geldim...” diye söze başladı.</p>

  <p class="normal">Kazak kadını tavrını bozmadan, hâlâ güzel, fakat sert bir ifade taşıyan yüzünü ona çevirdi:</p>

  <p class="normal">— Buraya neden geldin? Bizimle dalga mı geçmek istiyorsun? Ha? Söyle bakalım? Hele bir daha güldüğünü göreyim! Tanrı cezanı versin! diye bağırdı.</p>

  <p class="normal">Ona çatık kaşlarının altından yan gözlerle bakıyordu.</p>

  <p class="normal">Olenin, katıldığı yorgun fakat korkusuz Kafkas birliğinin gittiği her yerde, hele savaş arkadaşı olan Kazaklar tarafından sevinçle karşılanacağını düşündüğü için, böyle bir davranış karşısında hem şaşırmış hem de canı sıkılmıştı. Ancak yine de yaşlı kadına tutacağı odanın parasını vereceğini anlatmak istiyordu. Kadın ise onun konuşmasına fırsat bile vermedi. Sözünü keserek: “Buraya neden geldin?” diye tiz bir sesle bağırdı. “Bela mı arıyorsun? Şu traşlı surata bakın hele! Dur bakalım... Evin efendisi gelir, sana kalacağın yeri gösterir. Bizim senin o pis paralarına ihtiyacımız yok. Biz senin gibileri daha önce de gördük. Evin her tarafını sigaranın pis dumanıyla kirleteceğini bilmiyor muyum? Bir de paradan bahsediyorsun! Sanki hayatımızda hiç para görmedik... Karnına kurşun yiyesice!”</p>

  <p class="normal">Olenin: “Demek Vanyuşa haklıymış. Gerçekten de Tatarlar bunlardan çok daha asildir!” diye düşündü. Dışarı çıktı, arkasından Ulitka Teyze’nin hâlâ homurdandığını duyuyordu.</p>

  <p class="normal">Kapıdan çıkacağı sırada, Maryana, yine daha önce olduğu gibi sırtında o pembe elbiseyle ama bu defa yüzünü gözlerine kadar beyaz bir mendille bağlamış olarak hiç beklemediği bir anda, büyük bir hızla önünden taşlığa fırladı. Kapının önündeki basamaklardan aşağı koşarken çıplak ayakları yerde tok sesler çıkarıyordu. Kısa bir süre durup ani bir hareketle geriye doğru dönerek, gözlerinde alaylı bir ifadeyle genç adama baktı, sonra evin köşesini dönüp kayboldu.</p>

  <p class="normal">Genç kızın sert, çevik adımları, yüzünü kapadığı beyaz mendilinin ardından bakan vahşi bakışlı parlak gözleri, sağlam yapılı vücudunun güzel hatları şimdi Olenin’i daha çok etkilemişti.</p>

  <p class="normal">“Düşlerimdeki kadın bu olmalı,” diye düşündü.</p>

  <p class="normal">Sonra artık kira sorununu da kafasına takmadan, Maryana’nın arkasından bakmaya devam ederek Vanyuşa’ya yaklaştı.</p>

  <p class="normal">Vanyuşa hâlâ arabanın yanında eşyalarla uğraşıyordu ama keyfi biraz yerine gelmişti.</p>

  <p class="normal">— Çok yabani bir kız... dedi. Azgın bir kısrak gibi... <span class="ideitalik">“La fam”</span> işte ne olacak...</p>

  <p class="normal">Bunu gür bir sesle ve ukala bir tavırla söylemişti. Sonra kahkahalarla gülmeye başladı.</p>
</body>
</html>
