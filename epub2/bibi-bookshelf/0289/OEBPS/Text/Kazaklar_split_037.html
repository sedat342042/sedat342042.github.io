<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_32">XXX</h2>

  <p class="normal">Bunaltıcı sıcağa, arabanın serin gölgesinde bile bulut halinde dolaşan sivrisineklere ve erkek kardeşinin de yanında uyurken sürekli kımıldayarak ona toslamasına rağmen, Maryanka mendilini başına çekmiş, uykuya dalmak üzereydi. Birden, komşu kızı Ustenka koşarak gelip arabanın altına, yanına uzandı ve iyice yerleşti:</p>

  <p class="normal">— Hadi bakalım, uykuya! dedi. Sonra birden yerinden fırladı: Dur! Böyle olmaz...</p>

  <p class="normal">Bir sürü yeşil dal kopardı, bunları arabanın tekerleklerine asıp iki yandan aşağı doğru sarkıttı, üzerlerine de kendi cepkenini attı. Sonra Maryanka’nın kardeşini hafifçe iterek yeniden arabanın altına sokuldu.</p>

  <p class="normal">Çocuğa, “Azıcık çekilsene!” dedi. “Hem koskoca Kazak’sın... Kızlarla ne işin var! Hadi bakalım, sen erkeklerin yanına git...”</p>

  <p class="normal">Çocuk gittikten sonra Ustenka birden arkadaşına sokularak sarıldı, durmadan yanaklarını öpmeye başladı. İnce bir sesle kahkahalar atarak: “Ah canım kardeşim... Canım benim!” diyordu.</p>

  <p class="normal">Maryanka: “Bunları Dede’den mi öğrendin? Bırak beni be!” diye bağırdı.</p>

  <p class="normal">Bunun üzerine ikisi de kahkahalarla gülmeye başladılar. O kadar ki, en sonunda yaşlı kadın onlara bağırmaya başladı.</p>

  <p class="normal">Ustenka yavaşça: “Yoksa Dede ile arkadaşlığımı kıskanıyor musun?” dedi fısıltıyla.</p>

  <p class="normal">— Saçmalama! Hadi, uyuyalım! Niye geldin ki buraya!</p>

  <p class="normal">Ustenka’da uyuyacak göz yoktu ki:</p>

  <p class="normal">— Niye geldiğimi söylersem çok şaşırırsın! dedi.</p>

  <p class="normal">Maryanka, dirseğini yere dayayarak, başından kaymış olan mendilini düzeltti:</p>

  <p class="normal">— Söyle bakalım neymiş?</p>

  <p class="normal">— Kiracınız hakkında neler öğrendim, neler!</p>

  <p class="normal">Maryanka: “Bana ne?” dedi. “Umurumda bile değil!”</p>

  <p class="normal">Ustenka dirseğiyle onu hafifçe dürterek güldü:</p>

  <p class="normal">— Sen ne kurnaz kızsın! Hiçbir şey de anlatmazsın... Size gelmiyor mu sanki?</p>

  <p class="normal">— Geliyor! Bunda ne var?</p>

  <p class="normal">Maryanka bunu söylerken bile kıpkırmızı olmuştu. Ustenka devam etti:</p>

  <p class="normal">— Bak ben sıradan bir kızım, içimde ne varsa herkese anlatırım... Saklayacak bir şeyim yok ki... dedi. Neşeli pembe yüzünde birden düşünceli bir anlam belirmişti: Kimseye kötülük etmiyorum ki... Seviyorum işte ne yapayım. Bütün mesele bu!</p>

  <p class="normal">— Dede’yi mi seviyorsun yoksa?</p>

  <p class="normal">— Elbette ya! Başka kim olabilir ki?</p>

  <p class="normal">Maryanka: “Günah,” dedi.</p>

  <p class="normal">— Ah Maşenka’cığım! Kızken biraz eğlenemezsem ne zaman eğlenirim? Nasıl olsa günün birinde bir Kazak’la evleneceğim, çocuk doğuracağım, fakirliğin ne olduğunu göreceğim. Bak, sen önce Lukaşka ile bir evlen, o zaman dünyanın kaç bucak olduğunu görürsün! Neşelenmek bile içinden gelmez. Çocuklar, iş... Bütün bunlardan zaman mı kalır?</p>

  <p class="normal">Maryanka sakin bir tavırla: “Yok canım!” dedi. “Bazı kadınlar evlendikten sonra da rahat yaşıyorlar. Senin anlayacağın, hepsi bir değil mi yani?”</p>

  <p class="normal">— Lukaşka ile aranızda neler oldu, anlatsana?</p>

  <p class="normal">— Ne olacak, gelip istedi işte. Babam işi gelecek yıla bırakmıştı ama, söz kesildiği gün söylediler. Sonbaharda vereceklermiş beni.</p>

  <p class="normal">— Lukaşka sana ne dedi, onu anlatsana?</p>

  <p class="normal">Maryanka gülümsedi.</p>

  <p class="normal">— Ne söyleyecek! Beni seviyormuş. Sürekli birlikte bahçeye gidelim, diye yalvardı durdu.</p>

  <p class="normal">— Desene sakız gibi yapışıyor! Gitmedin, değil mi? Ama, şimdi Lukaşka öyle bir delikanlı oldu ki... <span class="ideitalik">Cigit</span>lerin arasında birinci. Şimdi sürekli birlikte kalıyormuş. Geçenlerde bizim Kirka gelmişti, o anlattı. Lukaşka kendi atını verip yerine öyle güzel bir at almış ki! Gene de keyfi yokmuş, hep seni düşünüyormuş! Peki, sana başka neler söyledi, anlat!</p>

  <p class="normal">Maryanka güldü:</p>

  <p class="normal">— Hep bir şeyleri merak edersin! Bir gece ata binmiş, geldi, bizim pencereye yaklaştı. Sarhoştu. Beni içeri al, diye tutturdu...</p>

  <p class="normal">— Almadın mı?</p>

  <p class="normal">Maryanka ciddi bir tavırla: “Alacak mıydım, yani?” dedi. “Benim söz ağzımdan bir kere çıkar. Evleneceğim dedim ya işte, yeter!”</p>

  <p class="normal">— Ama Lukaşka da öyle bir delikanlı ki, kasabadaki kızların hangisini istese alabilir. Hiçbiri “hayır” demez.</p>

  <p class="normal">Maryanka gururlu bir tavırla: “Canı eğlenmek istiyorsa, başkalarına gitsin!” dedi.</p>

  <p class="normal">— Ona hiç acımıyor musun?</p>

  <p class="normal">— Acıyorum ama, sersemlik etmeye niyetim yok. Onlar kötü işler!</p>

  <p class="normal">Ustenka başını arkadaşının göğsüne yasladı, ona sarılarak kahkahalarla gülmeye başladı:</p>

  <p class="normal">— Sen ne aptal şeysin! Kendini mutluluğa erdirmek istemiyorsun! dedi. Onu gıdıklamaya başladı.</p>

  <p class="normal">Maryanka gülüyor, arada bir çığlıklar atıyordu:</p>

  <p class="normal">— Ay! Bırak be! Bak Lazutka’yı ezeceksin!..</p>

  <p class="normal">Arabanın öbür yanından yaşlı kadının uykulu sesi duyuldu:</p>

  <p class="normal">— Azdılar körolasıcalar! Bir türlü uslanmıyorsunuz? Uyusanıza be...</p>

  <p class="normal">Ustenka doğrularak “Sen mutlu olmak istemiyorsun,” diye gene Maryanka’ya fısıldadı. “Ama gene de mutlusun. Yemin ederim, öyle! Bak herkes seni nasıl seviyor! Sen soğuk davranıyorsun ama, herkes gene de sana âşık... Ah! Ben senin yerinde olsaydım! O sizin kiracı yok mu? Avucumun içine alıverirdim! Hem de ne alırdım! Bize geldiğiniz gün dikkat ettim, adam nerdeyse gözleriyle yiyecekti seni! Benim Dede bile bana ne armağanlar veriyor! Sizinki Rusların en zenginlerindenmiş. Emireri anlattı. Bunların evinde kendi uşakları varmış!”</p>

  <p class="normal">Maryanka doğruldu, bir an düşündü, sonra gülümsedi, bir ot kopararak dudaklarının arasına götürüp ısırdı.</p>

  <p class="normal">— Bir gün bana ne dedi, biliyor musun, bizim kiracı? ‘Keşke ben Lukaşka gibi bir Kazak, ya da senin kardeşin Lazutka olsaydım...’ dedi. Bunu neden söyledi ki?</p>

  <p class="normal">Ustenka: “Laf olsun diye! Aklına geleni söylemiş işte!” dedi. “Benimkisi bana neler söyler. Aklın durur. Sanki içi bozuk herifin!”</p>

  <p class="normal">Maryanka başını, katladığı cepkeninin üzerine bıraktı, elini Ustenka’nın omzuna attı, gözlerini kapadı. Biraz sustuktan sonra: “Dün bizim bahçelerde çalışmak istediğini söyledi! Babam da çağırdı onu...” dedi.</p>

  <p class="normal">Sustu tekrar, sonra uykuya daldı.</p>
</body>
</html>
