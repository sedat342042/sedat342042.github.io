<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_7">V</h2>

  <p class="normal">O akşam yalnız Kafkasya’da görülebilecek akşamlardan biriydi. Güneş dağların arkasına geçmiş fakat henüz ortalık aydınlıktı. Batmakta olan güneş gökyüzünün üçte birini aydınlatmış, bu ışıklar altında dağların beyaz, mat gövdeleri kesin hatlarla ayrılmıştı.</p>

  <p class="normal">Hava durgun ve bulutsuzdu. Sesler ta uzaklara kadar ulaşıyordu. Bozkırın üstüne dağların gölgesi, birkaç fersah uzunluğunda düşmüştü. Bozkırda, ırmağın diğer tarafında, yollarda ve her yerde bir sessizlik vardı. Arada bir herhangi bir yerde atlılar görünecek olsa mevzilerdeki Kazaklar da, yükseklerdeki Müslüman köylerindeki Çeçenler de hayret ve merak içinde, bu gelen hayırsızların kim olabileceğini düşünürlerdi. Üstelik akşam olduğunda ve karanlık çöktüğünde, insanlar korkularından birbirlerine sokuluyor, evlerine kapanıyorlardı. Bu uçsuz bucaksız bozkırlarda sadece insandan korkmayan vahşi hayvanlar, kuşlar rahatça oradan oraya dolaşırlardı.</p>

  <p class="normal">Bahçelerden çit örmeyle uğraşan, işlerini güneş batıncaya kadar bitirmek için çabalayan Kazak kadınlarının neşeli sesleri yükselirdi. Ortalık kararınca bahçelere ıssızlık çöker, her yer tenhalaşırdı; buna karşılık kasaba daha çok hareketlenir, her taraftan yayalar, atlılar, gıcırdayarak ilerleyen arabalara doluşmuş insanlar buraya akın ederler.</p>

  <p class="normal">Genç kızlar bol gömlekleri ve bellerine doladıkları etekleriyle, ellerindeki değneklerle neşeli neşeli gülüşerek kasabanın kapısına doğru koşuyor, peşlerinden sürükledikleri sivrisineklerle, toz bulutları içinde bozkırdan dönen sürüleri karşılıyorlardı. Karnı doymuş inekler, mandalar sokaklara dağılıyor, rengârenk cepkenli Kazak kadınları oradan oraya koşuşuyorlardı... Her taraftan gelen tiz sesler, neşeli kahkahalar, çığlıklar hayvanların böğürmelerine karışıyordu.</p>

  <p class="normal">Daha ileride birliğinden izin alıp gelmiş tepeden tırmağa silahlı bir Kazak, atının sırtında bir eve yaklaşıp, pencereye eğilerek cama vuruyordu. Hemen arkasından pencerede görünen güzel yüzlü genç bir Kazak kadınının gülümseyerek genç adama söylediği tatlı sözler işitiliyordu. Başka bir tarafta üstü başı paralanmış, kemikleri çıkmış bir Nogay işçisi bozkırdan getirdiği kamışlarla tepeleme yüklenmiş, gıcırdayan arabayı onbaşının geniş, temiz avlusuna çekip başlarını sağa sola sallayan öküzleri boyunduruktan çıkarıyor, efendisiyle Tatarca bir şeyler konuşuyordu.</p>

  <p class="normal">Sokağın tamamını kaplayan, yıllardır insanların yanından gelip geçtiği büyük bir su birikintisinin gerisinde güçlükle çitlere dayanarak yürüyen yalınayak genç bir Kazak kadını sırtında odun taşıyordu. Elbisesinin eteğini bembeyaz ayaklarının üzerinde, hafifçe yukarı toplamıştı.</p>

  <p class="normal">Avdan dönmekte olan bir Kazak, şakacı bir tavırla: “Daha yukarı kaldırsana, utanmaz!” diye seslendi, tüfeğiyle ona nişan alıyormuş gibi bir hareket yaptı. Bunun üzerine eteklerini indiren Kazak kızı, odunları yere düşürdü.</p>

  <p class="normal">Yakası bağrı açık, göğsünün kılları ağarmış yaşlı bir Kazak, poturunun paçalarını sıvamış, balık avından dönüyordu. Omuzunda taşıdığı ağın içinde hâlâ çırpınan gümüş renkli balıklar göze çarpıyordu. Evine bir an önce ulaşmak için komşusunun yarı yıkılmış çitinin üzerinden atladı. Dikenlere takılan kaftanını çekerek kurtardı. Biraz ileride orta yaşlı bir kadın kuru bir ağaç kökünü sürükleyerek götürüyor, başka bir yönden balta sesleri geliyordu.</p>

  <p class="normal">Küçük Kazak çocukları sokak aralarında, bulabildikleri her düzlükte zıpzıp oynuyorlardı. Kadınlar, yolu olabildiğince kısaltmak için çitlerin üzerinden bahçeye atlıyorlardı. Evlerin bacalarından yükselen dumanda, yanan tezeğin kokusu duyuluyordu, her avlu gecenin sessizliği bastırmadan önce görülen canlı çalışmanın uğultusuyla doluydu.</p>

  <p class="ortayazi">***</p>

  <p class="normal">Kazakların reisi ve okul öğretmeninin karısı Ulitka teyze de diğer kadınlar gibi, kapıya çıkmış, davarları güden kızı Maryana’nın dönüşünü bekliyordu.</p>

  <p class="normal">Avlunun sazla örülmüş kapısını henüz açmıştı ki çevresindeki sivrisinek sürüsüyle birlikte kocaman bir manda “Moo!.. moo!..” diye bağırarak kendini içeri attı, onun arkasından da iri gözlerinden, ev sahibesini çok iyi tanıdığı anlaşılan, karınları doymuş inekler kuyruklarını bir sağa, bir sola sallayarak geçtiler.</p>

  <p class="normal">Uzun boylu, alımlı, güzel Maryana, kapıdan içeri girer girmez elindeki değneği bir yana fırlatıp, çitten yapılmış kapıyı kapadı. Sonra güçlü ayaklarıyla yere sağlamca basarak koşa koşa hayvanları ayırmaya ve her birini ahıra sokmaya çalıştı.</p>

  <p class="normal">Annesi: “Çarıklarını çıkarsana gâvurun kızı! Çarıkları eskittin!” diye bağırdı.</p>

  <p class="normal">Maryana, annesinin, “gâvurun kızı” demesine hiç gücenmemişti. Bu sözcüklerin ardında gizli bir sevecenlik olduğunu seziyordu, neşesini hiç kaybetmeden işine devam etti. Yüzünü mendille kapatmıştı, üzerinde pembe bir elbise, üstünde de yeşil bir cepken vardı.</p>

  <p class="normal">Genç kız avludaki saçaklı kapının ardında, besili iri hayvanların peşinden kaybolup gitmişti. Biraz sonra ağıldan sesi geldi. Sevgi dolu bir sesle mandaya adeta yalvarıyordu:</p>

  <p class="normal">— Sen hiç yerinde durmazsın! Hey Tanrım... Hadi yürü yavrucuğum...”</p>

  <p class="normal">Biraz sonra ana kız <span class="ideitalik">izbuşka</span>’ya<sup class="calibre2"><a href="../Text/Kazaklar_split_054.html#footnote-127975-3" id="footnote-127975-3-backlink">[3]</a></sup> girdiler, ikisi de ellerinde iki büyük güğüm süt taşıyorlardı. İşte o gün sağdıkları bütün süt bu kadardı... İzbuşkanın toprak bacasından yanan tezeğin dumanı yükseldi. İçeride süt kaynatılacak, tereyağı yapılacaktı. Evin kızı ocağı yakmaya çalışırken, yaşlı kadın da kapıya çıkmıştı.</p>

  <p class="normal">Kasabaya alacakaranlık çökmüştü; havada sebzelerin, sığırların ve yanan tezeklerin kokuları dalgalanıyordu. Ellerinde bir değneğe sarıp tutuşturdukları bezlerle Kazak kadınları sokak aralarında ya da bir kapıdan diğerine aceleyle koşup duruyorlardı. Avluda sadece yerlerine sokulmuş hayvanların sakin ağız şapırdatmaları, homurtuları duyuluyor, kadınların ve çocukların sokaklarda ya da bir avludan bir diğer avluya birbirlerine seslendikleri duyuluyordu. Hatta arada bir, bütün bu seslere bir de sarhoş erkek sesi karışıyordu.</p>

  <p class="normal">Karşıdaki avludan çıkan uzun boylu, yaşlı bir Kazak kadını, Ulitka teyzeden ateş istedi. Kendi elinde de bezlerden yaptığı tutuşturulmaya hazır bir meşale vardı:</p>

  <p class="normal">— Nasıl, işiniz bitti mi? diye sordu.</p>

  <p class="normal">Ulitka teyze yardımda bulunabilecek bir durumda olduğu için mağrur bir edayla: “Çok şükür! Kız ocağı yakıyor, sana ateş mi gerekli?” dedi.</p>

  <p class="normal">İki kadın birlikte eve girdiler. Narin, ince eşyalara alışık olmayan kaba eller titreyerek, Kafkasya’da çok değerli sayılan kibrit kutusunun kapağını açmıştı. Ateş istemeye gelen iri yapılı Kazak kadını sohbet etmek istediğini gösterir bir tavırla eşiğe oturdu.</p>

  <p class="normal">— Teyze, seninki hâlâ okulda mı? diye sordu.</p>

  <p class="normal">— Öyle anacığım, durmadan çocuklara ders verir. Bana yazdığına göre bayramda gelecekmiş!</p>

  <p class="normal">— Akıllı adam! Ne yaparsın! Yaptığı hepimiz için yararlı bir iş.</p>

  <p class="normal">— Orası öyle... Yararlı bir iş yapıyor.</p>

  <p class="normal">— Benim Lukaşka ise birlikte, izin istemiş ama alamamış.</p>

  <p class="normal">Reisin karısı bunları çok iyi bildiği halde gelen kadın bunu özellikle vurgulayarak tekrarlamıştı. Sözü Kazak birliğine yeni katılan, geçenlerde yolcu ettiği oğlu Lukaşka’ya getirmek istediği anlaşılıyordu. Çünkü onun niyeti, oğlunu reisin kızı Maryana ile evlendirmekti.</p>

  <p class="normal">— Demek oğlun görevde ha?</p>

  <p class="normal">— Görevde anacığım. Bayramdan bu yana hiç görüşmedik, geçenlerde Fomuşkin’le ona kıyafet gönderdim. Söylediğine göre iyi durumdaymış. Komutanlar kendisinden memnunmuş. Sanırım yine çevrede Abrek arıyorlarmış... Ama Fomuşkin’e göre Lukaşka pek sıkılmıyormuş... Neşesi yerindeymiş... Bal gibi idare ediyormuş işte!</p>

  <p class="normal">Reisin karısı: “Senin oğlun da tam bir Urvan doğrusu...”</p>

  <p class="normal">Lukaşka’ya <span class="ideitalik">Urvan<sup class="calibre2"><a href="../Text/Kazaklar_split_054.html#footnote-127975-4" id="footnote-127975-4-backlink">[4]</a></sup></span> adı yürekliliğinden dolayı verilmişti. Küçük bir Kazak çocuğunu ırmakta boğulmaktan kurtarmıştı. Reisin karısı, Lukaşka’nın annesine bunu özellikle güzel bir şey söylemiş olmak için anımsatmıştı.</p>

  <p class="normal">Lukaşka’nın annesi: “Tanrı’ya şükür! Oğlum iyi çocuktur, yiğittir, herkes tarafından sevilir,” dedi. “Onu bir evlendirsem... O zaman ölsem de gözüm arkada kalmaz.”</p>

  <p class="normal">Reisin kurnaz karısı nasırlı elleriyle kibrit kutusunun kapağını dikkatle kapadı.</p>

  <p class="normal">— Eh nasıl olsa evlenir, köyde kız mı yok!</p>

  <p class="normal">Lukaşka’nın annesi başını salladı:</p>

  <p class="normal">— Elbette pek çok kız var ama, senin kızın gibi birini, Maryanuşka gibi birini mumla arasan bulamazsın...</p>

  <p class="normal">Reisin karısı, Lukaşka’nın annesinin niyetini gayet iyi biliyordu. Lukaşka’yı da tam bir Kazak genci olarak görür, gerçekten de beğenirdi. Yine de bu konuşmayı bir an önce bitirmek istedi. Çünkü her şeyden önce o reisin karısıydı ve zengindi. Lukaşka ise sıradan bir Kazak’ın oğluydu, üstelik babasını da kaybetmiş, öksüz kalmıştı... Ayrıca, kızından da bu kadar çabuk ayrılmaya hiç niyeti yoktu. Üçüncü nedense şuydu: Böyle durumlarda kız tarafının pek nazlı davranması geleneklerden biriydi. Onun için ağırbaşlı, karşısındakine karşı hoşgörülü bir tavır takındı.</p>

  <p class="normal">— Eh, ne diyebilirim, Maryanuşka da elbette bir gün büyüyecek ve gelinlik çağında bir kız olacak, dedi.</p>

  <p class="normal">Lukaşka’nın annesi: “Hele bir bostanları toplayalım, size görücü yollayacağım... Kızını vermeye razı olman için rica edeceğim. İlya Vasilyeviç’ten de Tanrı’nın izniyle kızını isteyeceğiz,” dedi.</p>

  <p class="normal">Reisin karısı ölçülü bir tavırla: “İlya da kim oluyor!” dedi. “Böyle bir şey ancak benimle konuşulabilir. Yalnız her şeyin bir zamanı var.”</p>

  <p class="normal">Lukaşka’nın annesi, reisin karısının yüzündeki ciddi ifadeyi görünce artık bu konuda daha fazla konuşmanın uygun olmayacağını anlayarak kibritle elindeki bezi tutuşturdu, yerinden kalktı.</p>

  <p class="normal">— Bizi zor durumda bırakma anacığım! Sözlerimi unutma olur mu... Şimdi gitmeliyim, daha bizim ocağı yakacağım.</p>

  <p class="normal">Sokakta, elinde ucu tutuşturulmuş bezi sallaya sallaya yürürken, Maryana’yla karşılaştı. Genç kız, onu eğilerek selamladı. Lukaşka’nın annesi genç kızın güzelliğine hayran hayran baktı.</p>

  <p class="normal">— Sülün gibi kız! Üstelik çok da çalışkan! Daha ne kadar büyüyecek? Evlenecek yaşa gelmiş zaten, iyi bir aileye gelin olmalı. Benim Lukaşka ile evlenmeli... diye düşündü.</p>

  <p class="normal">Ulitka teyzeye gelince, onun da kafasını meşgul eden bir derdi vardı. Kımıldamadan oturduğu yerde, çözümlenmesi zor bir şeyler düşünüyordu. Kızı ona sesleninceye kadar oturduğu yerde öyle kaldı.</p>
</body>
</html>
