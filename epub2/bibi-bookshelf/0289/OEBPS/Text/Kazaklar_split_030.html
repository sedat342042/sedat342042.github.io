<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_28">XXVI</h2>

  <p class="normal">Olenin o akşam evine dönerken “Evet... Gerçekten kendimi tutmasam bu Kazak kızına çılgınca âşık olabilirdim!” diye düşünüyordu. Bu düşüncelerle yatağına yattı, bütün bunların geçici şeyler olduğunu, günün birinde gene eski hayatına döneceğini sanıyordu.</p>

  <p class="normal">Hayır, eski hayatına dönmesi mümkün olmadı, Maryanka’ya karşı olan davranışı tamamen değişmişti. Eskiden aralarında bir duvar varmış duygusuna kapılıyordu, şimdi ise bu duvar yıkılmıştı. Olenin artık genç kızla her karşılaştığında onunla selamlaşıyordu.</p>

  <p class="normal">Ev sahibi kirayı almak üzere bulunduğu köyden gelip de Olenin’in zenginliğini, cömertliğini duyunca onu evine davet etti.</p>

  <p class="normal">Yaşlı kadın da onu oldukça yumuşak bir tavırla karşıladı. Böylece, Olenin o toplantı gecesinden sonra, akşamları sık sık ev sahiplerine uğramaya, geç saatlere kadar onlarda oturmaya başladı. Görünüşte sanki kasabadaki hayatı hiç değişmemiş gibiydi. Ancak, ruhunda her şey altüst olmuştu. Gündüz zamanının büyük bir kısmını ormanda geçiriyor, akşam da saat sekizde hava karardığında tek başına ya da Yeroşka ile birlikte ev sahiplerine gidiyordu.</p>

  <p class="normal">Ev sahiplere de ona öyle alışmışlardı ki, onlara uğramadığı günler de şaşırıp kalıyorlardı. Onların gözünde Olenin şarabının parasını cömertçe ödeyen, oldukça akıllı, uslu bir adamdı. Vanyuşa ona çayını getiriyor, Olenin de bir köşeye, <span class="ideitalik">peç</span>in yanına yerleşip oturuyordu. Yaşlı kadın onun yanında hiç çekinmeden işine devam ediyordu.</p>

  <p class="normal">Bu şekilde, çayla <span class="ideitalik">çihir</span> içerek, Kazakların hayatından, komşulardan, Olenin’in anlattığı, onların da sık sık sordukları Rusya’dan söz ediyorlardı. Bazen de Olenin bir kitap alıp oturduğu yerde sessizce okuyordu.</p>

  <p class="normal">Maryanka bir yaban keçisi gibi ayaklarını altına alarak <span class="ideitalik">peç</span>in üzerinde, ya da odanın karanlık bir köşesinde otururdu. Konuşmalara hiç katılmazdı. Ancak, Olenin kızın gözlerini, yüzünü görür, her hareketini hisseder, çıtır çıtır çekirdek yediğini duyar, onun konuşulanları bütün varlığıyla dinlediğini anlardı. Özellikle kendisi konuştuğu zaman, kızın dikkat kesildiğini bilir, onun yanında hiç konuşmayıp kitap okuduğu zamanlarda bile Maryanka’nın biraz ileride oturduğunu bütün varlığıyla hissederdi.</p>

  <p class="normal">Bazen kızın gözlerinin kendisine dikildiğini fark eder, o pırıl pırıl gözlerinin içine bakınca elinde olmayarak, sözünü yarım bırakıp susarak ona bakardı. O zaman Maryanka hemen karanlığa gizlenir, Olenin de yaşlı kadınla harıl harıl konuşmaya dalmış gibi bir tavır takınırdı ama, bu arada kızın soluk alışını bile duymaya çalaşır, her davranışını izler, yeniden onunla göz göze geleceği anı beklerdi.</p>

  <p class="normal">Maryanka yanlarında başkaları varken Olenin’e karşı pek yumuşak ve neşeli bir şekilde davranır; yalnız kaldıklarında ise, hemen vahşi, kaba bir yaratık oluverirdi. Bazen Olenin onlara, henüz Maryanka sokaktan eve dönmeden giderdi. Birden dışarıda kızın güçlü adımları duyulur, açık kapıda mavi basma elbisesi belirirdi. Odanın ortasına gelince Olenin’i görür görmez, gözlerinde gizli bir tebessümü andıran tatlı bir ışık yanar, genç adam birden içinde neşeyle karışık, korkuya benzeyen garip bir heyecan duyardı.</p>

  <p class="normal">Olenin ondan hiçbir şey beklemiyor, hiçbir şey istemiyordu. Buna rağmen, kızı yanında hissetmek onun için gün geçtikçe daha büyük bir gereksinim halini alıyordu. Artık kasabadaki hayata öylesine alışmıştı ki, geçmiş yıllar ona tamamen yabancı geliyor, gelecek yıllar, özellikle o anda içinde yaşadığı çevrenin dışında olan gelecekteki yıllar, onu hiç ilgilendirmiyordu.</p>

  <p class="normal">Evden, akrabalardan, arkadaşlardan mektup aldıkça onların kendisinin mahvolmuş bir insan olduğunu düşündüklerini anlar, onlara fena halde kızardı. Çünkü kasabasında yaşarken asıl mahvolanların kendisi gibi yaşamayan insanlar olduklarını düşünüyordu.</p>

  <p class="normal">Eski hayatından iyice kopup böyle yapayalnız, başkalarının hayatından son derece farklı bir yaşayış düzeni kurduğu için asla pişmanlık duymayacağına kesin olarak inanıyordu. Sefere çıktığında, karakollara uğradığı zaman da, kendisini gayet iyi hissediyordu. Ancak, burada, Yeroşka Amca’nın yanında, iyice benimsediği ormanda, kasabanın ucundaki evinde, özellikle Maryanka ile Lukaşka’yı düşündüğü zamanlar, daha eskiden bile içinde bir isyana neden olan o yalancı, o sahte yaşantı ona çok daha adi, çok daha komik görünüyordu.</p>

  <p class="normal">Kendisini günden güne daha özgür, daha insan gibi hissediyordu. Kafkasya ona hiç de hayalindeki gibi görünmemişti. Burada, hayalinde canlandırdığı sahnelerden hiçbirini bulamamıştı. Kafkasya hakkında duyduğu, okuduğu hiçbir şey burada gördüklerine benzemiyordu.</p>

  <p class="normal">“Buralarda ne cadılar, ne büyücüler, ne Amalad Bek’ler, ne kahramanlar, ne de canavar yürekli insanlar var,” diye düşündü. “Burada insanlar doğayla uyum içinde yaşıyorlar, içki içiyorlar, yemek yiyorlar, mutlu oluyorlar, sonra yine ölüyorlar! Doğanın güneş için, bitkiler için, hayvanlar, otlar, ağaçlar için koyduğu yasalar neyse insanlar da o yasalara hiçbir değişiklik yapmadan, aynı koşullar altında uyuyorlar. Başka hiçbir yasaları yok.”</p>

  <p class="normal">Bu şekilde düşündüğü için, buradaki insanları kendisiyle karşılaştırdığı zaman onlar çok daha yakışıklı, çok daha güçlü, özgür görünüyorlardı. Onlara baktıkça kendisinden utanıyor, yaşadığı hayattan dolayı üzüntü duyuyordu. Bazen ciddi olarak her şeyi bir kenara bırakıp Kazaklara katılmayı, bir izbe almayı, sığırlar edinmeyi, bir Kazak kızıyla evlenmeyi düşünüyordu. Ancak, elbette Maryanka ile evlenemezdi. Onu, Lukaşka’ya feda etmesi gerekti. Buna da razıydı... Herhangi bir Kazak kızıyla evlenince Yeroşka Amca ile ava gidecek, balık tutacak, Kazaklarla seferlere çıkacaktı. Bazen kendi kendine: “Peki bunu neden yapmıyorum? Daha ne bekliyorum sanki?” diye soruyordu.</p>

  <p class="normal">Bunun üzerine suçluluk duyuyor, kendini kınıyordu.</p>

  <p class="normal">“Yoksa akla, adalete uygun gördüğüm biçimde yaşamaktan korkuyor muyum? Sanki basit bir Kazak olmak, doğayla iç içe yaşamak, kimseye kötülük etmemek, insanlara iyilik yapmak, bütün bunları hayal etmek, eskiden aklımdan geçirdiğim, örneğin bakan olmak, alay komutanı olmak gibi hayallerden daha mı saçma?” diye söyleniyordu.</p>

  <p class="normal">Yalnız, içinden bir ses sanki ona beklemesini, hemen karar vermemesini söylüyordu. Belirsiz bir biçimde, tam anlamıyla Yeroşka gibi yaşayamayacağını hissetmesi, herkesten farklı bir mutluluk anlayışı olduğunu düşünmesi ona engel oluyordu.</p>

  <p class="normal">Lukaşka’ya bir armağan vermiş olduğunu anımsadıkça keyifleniyordu. Daima başkaları için bir özveride bulunmak için fırsat arıyordu ama, böyle bir fırsat karşısına çıkmıyordu. Bazen de yeni bulduğu bu mutluluk formülünü unutuyor, Yeroşka Amca’nın hayatına tümüyle karışabileceğini düşünüyordu. Sonra, birden aklı başına geliyor, hemen, bilinçli bir şekilde, başkalarına karşı özveride bulunmak gerektiği düşüncesine dört elle sarılıyor, o zaman sakinleşip başka insanların mutluluğuna gururla, hep yukarıdan bakıyordu.</p>
</body>
</html>
