<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Lukaşka ile Nazarka hora tepen kızların zincirini aralayarak aralarına katıldılar. Lukaşka yanık gür bir sesle türküye eşlik etmeye başlamıştı, kollarını açıp kapayarak halkanın ortasında dönüp duruyordu.</p>

    <p class="normal">— Hadi bakalım, kızlar! Kim çıkacaksa çıksın! Kızlar Maryanka’yı itip kakıyorlardı ama, o bir türlü ortaya çıkmak istemiyordu. Türkü söyleyenlerin seslerine gülüşmeler, öpüşmeler, fısıltılar karışıyordu.</p>

    <p class="normal">Lukaşka, Olenin’in önünden geçerken, onu nazik bir şekilde başıyla selamladı:</p>

    <p class="normal">— Ne o Mitriy Andreyiç? Sen de mi eğlenceleri izlemeye geldin?</p>

    <p class="normal">Olenin soğuk bir tavırla: “Evet, öyle!” dedi.</p>

    <p class="normal">Beletzkiy, Ustenka’nın kulağına eğilerek ona fısıltıyla bir şeyler söyledi. Ustenka yanıtlamak istedi, fırsat bulamadı. Ancak, hora tepenlerle birlikte ikinci kez önlerinden geçerken: “Peki geliriz!” diyebildi.</p>

    <p class="normal">— Maryana da gelecek mi?</p>

    <p class="normal">Olenin, Maryanka’ya doğru eğildi:</p>

    <p class="normal">— Geleceksin, değil mi? Lütfen, hiç değilse bir dakika için gel! Seninle konuşmalıyım.</p>

    <p class="normal">— Kızlar gelirse, ben de gelirim!</p>

    <p class="normal">Olenin yine ona doğru eğildi.</p>

    <p class="normal">— Bana beklediğim yanıtı verecek misin? diye sordu. Çok neşelisin bugün!</p>

    <p class="normal">Maryanka hora tepenlerle birlikte uzaklaşıyordu. Olenin peşinden gitti:</p>

    <p class="normal">— İstediğim yanıtı verecek misin?</p>

    <p class="normal">— Ne yanıt vereyim?</p>

    <p class="normal">Bunun üzerine Olenin, kızın kulağına doğru eğildi:</p>

    <p class="normal">— Üç gün önce sorduğum sorunun yanıtını verecek misin? Benimle evlenir misin?</p>

    <p class="normal">Maryanka bir an düşündü.</p>

    <p class="normal">— Sonra söylerim, dedi. Evet, bu akşam yanıtlayacağım.</p>

    <p class="normal">Karanlıkta genç adama bakan pırıl pırıl gözlerinde neşeli, sevecen bir ifade vardı.</p>

    <p class="normal">Olenin sürekli peşinden gidiyordu, ona doğru eğilmekten, yakınlığını hissetmekten zevk alıyordu. Fakat, Lukaşka türkü söylemeye devam ederken, birdenbire kızı elinden hızla çekti, hora tepenlerin ortasına alıverdi.</p>

    <p class="normal">Olenin ancak: “Öyleyse, mutlaka Ustenka’nın evine gel,” diyebildi. Sonra yine arkadaşının yanına döndü.</p>

    <p class="normal">Türkü bitmişti, Lukaşka eliyle dudaklarını sildi, Maryanka da aynı şeyi yaptı. Sonra da öpüştüler.</p>

    <p class="normal">Lukaşka: “Ama, türküde beş defa diyor!” diye söyleniyordu.</p>

    <p class="normal">Şimdi biraz önceki hafif bir dalgayı andıran o güzel hareketlerin, birbirine uyan tatlı seslerin yerine koşuşmalar, kahkahalar duyuluyordu. Bir hayli içmiş görünen Lukaşka kızlara çerez dağıtmaya başladı. Komik, fakat, aynı zamanda insanı saran bilinçli, memnun bir tavırla bağırıyordu:</p>

    <p class="normal">— Herkesi ziyafete davet ediyorum! Buyrun, alın! Askerlerle birlikte eğlenmeye gidecek olan varsa, sıradan çıksın defolsun!</p>

    <p class="normal">Bu son cümleyi aniden Olenin’e dönerek söylemişti. Kızlar Lukaşka’nın elindeki çerezleri kapıyor, gülüşerek, aldıklarını birbirlerinden zorla kapmaya çalışıyorlardı.</p>

    <p class="normal">Beletzkiy’le Olenin bir kenara çekilmişlerdi. Lukaşka kendi cömertliğinden utanmış gibi çekingen bir tavırla kalpağını çıkardı, kolunun ucuyla alnının terini sildi, sonra Maryanka ile Ustenka’ya yaklaştı. Biraz önce söylenen türkünün sözlerini:</p>

    <p class="normal">— Bana naz mı ediyorsun yoksa? Bana mı naz ediyorsun! diye öfkeyle söylendi. Sonra hem Ustenka’yı, hem de Maryanka’yı, aynı anda kucaklayarak: Eşim olmazsan benim, gözyaşı dökersin sonra... diye türkünün sözlerini tekrarladı.</p>

    <p class="normal">Ustenka, Lukaşka’nın kollarından kurtuldu, sırtına öyle sert bir şekilde vurdu ki eli acıdı.</p>

    <p class="normal">Lukaşka: “Artık hora tepmeyecek misiniz? diye sordu.</p>

    <p class="normal">Ustenka: “Kızlar isterlerse, devam etsinler. Ben artık eve gideceğim, Maryanka da zaten bize gelmek istiyordu,” dedi.</p>

    <p class="normal">Kazak genci Maryanka’yı hâlâ bırakmamıştı. Onu kalabalıktan biraz öteye, bir evin köşesine, karanlık bir yere doğru sürükledi.</p>

    <p class="normal">— Gitme Maşenka! dedi. Biraz daha eğlenelim seninle... ya da kendi evine git... O zaman ben de oraya gelirim...</p>

    <p class="normal">— Ne işim var evde! Bayramda evde oturulur mu hiç? Ben Ustenka’nın evine gideceğim!</p>

    <p class="normal">— Ne yaparsan yap! Nasıl olsa benim olacaksın!</p>

    <p class="normal">Maryanka: “Anladık! Zamanı gelince düşünürüz!” dedi.</p>

    <p class="normal">Lukaşka sert bir tavırla: “Demek Ustenka’ya gideceksin öyle mi?” dedi.</p>

    <p class="normal">Sonra kızı kendisine doğru çekerek yanağından öptü.</p>

    <p class="normal">Maryanka kollarının arasından sıyrılarak: “Eeee yeter... Bırak beni! Üstüme gelip durma! diyerek geri geri çekildi.</p>

    <p class="normal">Lukaşka sitem edercesine: “Ahhh! Kız! Kötü şeyler olacak, haberin olsun!” dedi. Karşısında durmuş, başını sallayarak, “Benim için gözyaşı dökeceksin!” diyordu. Sonra arkasını dönüp diğer kızlara: “Bir şeyler çalsanıza!” diye bağırdı.</p>

    <p class="normal">Onun bu sözleri Maryanka’yı hem korkutmuş, hem de biraz öfkelendirmiş gibiydi. Ondan uzaklaşırken birden durdu.</p>

    <p class="normal">— Neymiş o kötü şeyler? diye sordu.</p>

    <p class="normal">— Kötü şeyler işte!</p>

    <p class="normal">— Ne olacak?</p>

    <p class="normal">— Sen bilirsin! Asker kiracınızla gönül eğlendirdiğini, onun için artık bana sevgi göstermediğini bilmiyor muyum sanki?</p>

    <p class="normal">— Sevmem sevmem! Ne annemsin ne babam! Ne istiyorsun yani? Canım kimi isterse onu severim!</p>

    <p class="normal">Lukaşka: “Orası öyle elbette ama, bu söylediklerini unutma!” dedi.</p>

    <p class="normal">Tahta sıraya yaklaşarak: “Kızlar!” diye bağırdı. “Ne duruyorsunuz! Hora tepsenize hadi! Nazarka, koş, <span class="ideitalik">çihir</span> getir!”</p>

    <p class="normal">Olenin, Beletzkiy’e: “Gelecek mi acaba kızlar?” diye soruyordu.</p>

    <p class="normal">Beletzkiy: “Hemen gelecekler!” dedi. “Hadi biz gidip eğlenceyi hazırlayalım.”</p>
  </div>
</body>
</html>
