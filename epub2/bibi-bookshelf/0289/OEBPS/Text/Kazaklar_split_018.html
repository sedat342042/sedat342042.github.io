<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_16">XIV</h2>

  <p class="normal">Maryana kapıdan içeri girdiğinde Olenin gerçekten de, avluda dolaşıyordu. Onun kendisi için söylediği sözleri duymuştu.</p>

  <p class="normal">O akşam Yeroşka amcayla beraber kiraladığı evin kapısının önündeki sahanlıkta oldukça uzun bir zaman oturmuştu. Masayı dışarı çıkarmalarını emretmiş, semaver yaktırmış, şarap getirtmişti.</p>

  <p class="normal">Masanın üzerindeki mumun ışığında bir yandan çay içiyor, bir yandan da puro tüttürerek, ayaklarının dibine çömelmiş yaşlı adamın anlattığı hikâyeleri dinliyordu.</p>

  <p class="normal">Hava durgun olmasına rağmen, mumun alevi uzuyor, bir o yana bir bu yana sallanıyor, arada bir kapının önündeki direği, masayı ve ihtiyarın kısa kesilmiş bembeyaz saçlarını aydınlatıyordu.</p>

  <p class="normal">Pervaneler kanatlarından yıldızlı tozlar yağdırarak masanın üzerinde çırpınıyor, bardaklara çarpıyor, mumun alevine dalıyor, ya da aydınlıktan çıkıp karanlıkta kayboluyorlardı.</p>

  <p class="normal">Olenin ve Yeroşka amca birlikte beş şişe <span class="ideitalik">çihir</span> içmişlerdi. Yeroşka bardakları her dolduruşunda birini Olenin’e uzatıyor ve “Merhabalar...” diyor, bıkmadan usanmadan sürekli konuşuyordu. Eski Kazakların yaşama biçimlerinden bahsetti, sırtında tek başına on <span class="ideitalik">pudluk<sup class="calibre2"><a href="../Text/Kazaklar_split_054.html#footnote-127975-15" id="footnote-127975-15-backlink">[15]</a></sup></span> bir yaban domuzu ölüsü taşıyabilen ve bir oturuşta iki kova <span class="ideitalik">çihir</span> içebilen babası Şirokiy’i anlatıyordu. Hayatının mutlu bir dönemi olan kendi gençlik yıllarını, biricik arkadaşı Girçik’le birlikte veba salgını sırasında hastaları Terek’ten sallarıyla nasıl karşıya geçirdiklerini anlattı. Bir sabah avda iki karacayı birden nasıl vurduğunu, geceleri karakola koşup gelen sevgilisini anlattı durdu. Bütün bunları öyle güzel, öyle etkileyici bir ifadeyle anlatıyordu ki, Olenin zamanın nasıl geçtiğinin farkında bile olmadı.</p>

  <p class="normal">Yeroşka: “Ya işte böyle... Sen beni o güzelim yıllarda görecektin,” dedi. “Sana her şeyi gösterirdim. Şimdi Yeroşka’dan sadece ‘şişeyi diken’ adam diye söz ediyorlar. Oysa eskiden Yeroşka’nın şanı, şöhreti bütün birliği sarmıştı. En güzel at kimin? En iyi <span class="ideitalik">Gurda</span>,<sup class="calibre2"><a href="../Text/Kazaklar_split_054.html#footnote-127975-16" id="footnote-127975-16-backlink">[16]</a></sup> kılıç kimde? İçkiyi kimin evine gidip içmeli? Kiminle eğlenmeli? Ahmet Han’ı öldürmek için dağlara kimi göndermeli? Her zaman Yeroşka’yı! Kızlar kime hayrandır? Bütün bunların yanıtı hep Yeroşka’ydı. Her şey benden sorulurdu. Çünkü ben gerçek bir <span class="ideitalik">cigit</span>tim... İçki de içerdim, hırsızlık da yapardım, dağlardan sürüleri de kaçırırdım... Şarkı da söylerdim. Her iş elimden gelirdi! Şimdi böyle Kazaklar nerede!</p>

  <p class="normal">“Onlara baktıkça midem bulanıyor. Boyları ancak yerden bir karış!”</p>

  <p class="normal">Yeroşka bunu söylerken eliye yerden bir arşın kadar yüksekliği göstermişti. “Ayaklarına saçma sapan çizmeler giyip çocuk gibi onlara bakar durur, başka bir şey bilmezler! Ya da içip içip sarhoş olur, oturup somurturlar. Üstelik doğru dürüst içki içmesini de bilmezler. İçkiyi bilmem ne gibi içerler! Ben öyle miydim? Ben hırsız Yeroşka’ydım... Bütün Kazak köylerinde de, dağlarda da beni herkes tanırdı.</p>

  <p class="normal">“Prenslere bile <span class="ideitalik">kunak</span> olmuştum. Kimi zaman beni görmeye gelirlerdi, zaten ben bütün insanlarla <span class="ideitalik">kunak</span> olurdum. Tatar’la Tatar, Ermeni’yle Ermeni, askerle asker, subayla subay gibi konuşurdum. Karşımdaki kim olursa olsun, içmesini bilsin yeter... Oysa ne derler? ‘Bu dünyanın nimetlerinden kendini koru, askerle oturup içme, Tatar’la yemek yeme’...”</p>

  <p class="normal">Olenin: “Kim söylüyor bunları?” diye sordu.</p>

  <p class="normal">— Kim söyleyecek, bizim akıl hocalarımız. Ya Tatarların mollaları, onlar başka türlü mü konuşuyorlar sanıyorsun? Onlar da bize: “Siz gavursunuz, dinsiz imansızsınız! Neden domuz eti yiyorsunuz?” diyorlar. Böylece herkesin kendi kuralları olduğu anlaşılıyor! Benim için hepsi aynı. Tanrı her canlıyı insana mutluluk olsun diye yaratmış. Bunun için hiçbir şey de günah yok. Örneğin, hayvanları ele alalım: Hayvan dediğin, Tatarların kamışlarla kaplı topraklarında da, bizim kamışlıklarda da yaşar. Nereye giderse orasını yuva bilir. Tanrı ne verdiyse, onu yer! Ama bizim akıl hocalarımızın dediğine bakarsan, dünya nimetlerini tattın mı, öbür dünyada kızgın tavaları yalamak zorunda kalırsın!” Bir süre sustuktan sonra:</p>

  <p class="normal">“Biliyor musun, bence bütün bunların hepsi sahtekârlık...” dedi.</p>

  <p class="normal">Olenin: “Nedir sahtekârlık olan?” diye sordu.</p>

  <p class="normal">— Bu akıl hocalarının dedikleri... Bak, kardeşim, sana bir şey söyleyeyim mi? Bizim Çervlenoy’daki birlikte bir reis vardı. Onunla <span class="ideitalik">kunak</span> olmuştum, aslan gibi bir adamdı! Ben de ondan farklı değildim ya... Çeçenler tarafından öldürüldü sonra. Onun dediğine göre, bütün bunlar bizim akıl hocalarının uydurmasıymış. ‘Öldün mü toprağa gömerler, sonra da mezarında ot biter, işte hepsi bu. Bundan gerisi yalan,’ derdi.</p>

  <p class="normal">Yaşlı adam bunları söyledikten sonra bir kahkaha attı:</p>

  <p class="normal">— Yaman adamdı doğrusu!</p>

  <p class="normal">Olenin: “Peki sen kaç yaşındasın o zaman?” diye sordu.</p>

  <p class="normal">— Bilmiyorum ama en az yetmiş yaşında olmalıyım. Sizde Çariçe vardı ya... Onun zamanında ben küçük bir çocuktum. Oradan hesapla işte... Bakalım kaç yıl ediyor, yetmiş eder herhalde.</p>

  <p class="normal">— Eder. Yine de çok dinç görünüyorsun!</p>

  <p class="normal">— Tanrı’ya şükür sağlığım yerinde, vücudum sapasağlam. Yalnız bizim kaşık düşmanı var ya, o bana çok zarar verdi...</p>

  <p class="normal">— Nasıl oldu bu?</p>

  <p class="normal">— Basbayağı mahvetti işte! İhtiyarlattı beni!</p>

  <p class="normal">Olenin: “Demek sence insan öldü mü, mezarında ot biter, hepsi bu kadar, öyle mi?” diye sordu.</p>

  <p class="normal">Yeroşka bu konuda pek açık konuşmak istemiyordu. Bir süre sustuktan sonra: “Sen ne sanıyorsun peki?” diyerek şarap kadehini Olenin’e uzattı. “Hadi iç bakalım!”</p>
</body>
</html>
