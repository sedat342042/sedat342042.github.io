<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_24">XXII</h2>

  <p class="normal">Yüzbaşı ile kaymakam gitmişlerdi. Olenin ise hem Lukaşka’yı memnun etmek, hem de karanlık ormandan tek başına geçmemek için karakol komutanından Lukaşka’ya izin vermesini istedi. O da izin verdi. Olenin, Lukaşka’nın kasabaya gidip Maryanka ile konuşmak istediğini düşünüyordu. Ayrıca böyle cana yakın, konuşkan bir Kazak genciyle arkadaşlık etmek de hoşuna gidiyordu. Hayalinde Lukaşka ile Maryanka’yı birleştiriyor, onları böyle düşünmekten zevk duyuyordu.</p>

  <p class="normal">“İşte bu genç Maryanka’yı seviyor... Onu ben de sevebilirdim!” diye düşünüyordu.</p>

  <p class="normal">Lukaşka ile birlikte zifiri karanlık ormanda eve dönerken, içinde o zamana kadar hiç bilmediği büyük bir sevecenlik uyanmıştı.</p>

  <p class="normal">Lukaşka’nın keyfi yerindeydi. Birbirlerinden her yönden oldukça farklı olan iki genç arasında sevgiye benzer bir duygu uyanmıştı. Birbirlerine her baktıklarında mutlulukla gülme isteği duyuyorlardı.</p>

  <p class="normal">Olenin: “Hangi kapıdan gideceksin?” diye sordu.</p>

  <p class="normal">— Orta kapıdan... Ama sizi bataklığa kadar götürebilirim. Bataklığı geçtikten sonra artık korkulacak bir şey yoktur. Rahatça gidebilirsiniz...</p>

  <p class="normal">Olenin güldü.</p>

  <p class="normal">— Ben korkuyor muyum yani? İstersen geri dön. Yardımın için çok teşekkür ederim. Yalnız da gidebilirim.</p>

  <p class="normal">— Hayır! Aslında başka bir işim de yok. Hem nasıl korkmazsınız? Buralarda, biz bile korkarız.</p>

  <p class="normal">Lukaşka bunları söylerken, Olenin’in kişiliğini yaralamış olduğunu anladı. Son sözü onun gönlünü almak için söylemişti.</p>

  <p class="normal">Olenin: “Öyleyse benim eve gidelim, biraz çene çalar bir iki kadeh içeriz. Sabah da karakola dönersin.”</p>

  <p class="normal">Lukaşka: “Ben kasabaya gittim mi, geceyi geçirecek bir yer bulurum,” diyerek güldü. “Ama ne yazık ki, karakol komutanı, kuleye dönmemi söyledi.”</p>

  <p class="normal">— Dün gece seni duydum, şarkı söylüyordun. Hatta seni gördüm bile...</p>

  <p class="normal">Lukaşka başını salladı:</p>

  <p class="normal">— Hepimiz insanız, biz de yeri geldiğinde eğleniriz...</p>

  <p class="normal">Olenin: “Evleneceğin doğru mu?” diye sordu.</p>

  <p class="normal">— Annem beni evlendirmek istiyor ama, daha bir at bile alamadım...</p>

  <p class="normal">— Sen nizami<sup class="calibre2"><a href="../Text/Kazaklar_split_054.html#footnote-127975-26" id="footnote-127975-26-backlink">[26]</a></sup> değil misin?</p>

  <p class="normal">— Bütün ihtiyaçlarımı nasıl sağlayabilirdim ki? Birliğe yeni girdim. Atım yok. Nereden, nasıl alacağımı da bilmiyorum. Elbette bu nedenle de evlenemiyorum...</p>

  <p class="normal">— Peki bir atın fiyatı nedir?</p>

  <p class="normal">— Geçen gün ırmağın diğer tarafına gidip bir at için pazarlık ettim. Altmış monetaya bile vermiyorlar. At da pek bir şeye benzemiyordu. Bir Nogay atıydı.</p>

  <p class="normal">— Benim emir erim olmak ister misin? İstersen senin için üst makamlara başvurur, seni yanıma alırım. Bir de at veririm...</p>

  <p class="normal">Olenin bunu, o anda aniden aklına gelen bir düşünceyle söylemişti.</p>

  <p class="normal">— Doğru söylüyorum, benim iki atım var! Birine ihtiyacım yok, dedi.</p>

  <p class="normal">Lukaşka: “Nasıl olmaz?” dedi. Sonra güldü. “Hem neden bana armağan vereceksiniz? Tanrı’nın izniyle biraz paramız olunca alırız...”</p>

  <p class="normal">Olenin, Lukaşka’ya at armağan etmeyi akıl ettiği için mutlu olmuştu.</p>

  <p class="normal">— Ciddi söylüyorum, benim emir erim olmak istemez misin? diye tekrar sordu.</p>

  <p class="normal">Bunları söylerken yine de nedense içinde bir huzursuzluk, utanca benzer bir his vardı. Bir şey söylemek istiyordu ama, bir türlü ne söyleyeceğini bilemiyordu.</p>

  <p class="normal">Sessizliği ilk önce Lukaşka bozdu:</p>

  <p class="normal">— Sizin Rusya’da eviniz var mı, diye sordu.</p>

  <p class="normal">Olenin, sadece bir değil, birkaç evi olduğunu söylemeden rahat edemedi.</p>

  <p class="normal">Lukaşka hiçbir kıskançlık göstermeden, candan bir tavırla: “Evleriniz güzel mi, bizimkilerden büyük mü?” diye sordu.</p>

  <p class="normal">Olenin: “Çok daha büyük! Bir evim sizinkinin neredeyse on katı kadar vardır. Üç dönümlük yer kaplar!” dedi.</p>

  <p class="normal">— Atlarınız bizimkiler gibi mi?</p>

  <p class="normal">— Yüz tane atım var benim, her biri üç yüz dört yüz ruble eder. Yalnız, sizin atlar gibi değildirler, her birine üç yüz gümüş ruble ödenmiştir. Yarış atları, anlarsın ya? Ama ben yine de sizin atları daha çok beğeniyorum.</p>

  <p class="normal">Lukaşka sanki için için dalga geçiyormuş gibi sordu:</p>

  <p class="normal">— Peki siz buraya kendi isteğinizle mi geldiniz, yoksa sizi buna zorlayan bir neden mi var?</p>

  <p class="normal">Sonra yanından geçtikleri patikayı gösterdi.</p>

  <p class="normal">— İşte siz, yolunuzu burada kaybettiniz, dedi. Buradan sağa sapacaktınız.</p>

  <p class="normal">Olenin: “Buraya kendi isteğimle geldim,” dedi. “Sizin yaşadığınız yerleri görmek, seferlere katılmak istiyordum.”</p>

  <p class="normal">Lukaşka: “Evet ben de şu sıralarda baskına çıkmak isterdim doğrusu ya!” dedi. “Tam sırası.” Sonra kulak kabarttı: “Çakalların nasıl uluduklarını duyuyor musunuz?”</p>

  <p class="normal">Olenin: “Birini öldürmüş olmak seni korkutmuyor mu?” diye sordu.</p>

  <p class="normal">— Ne diye korkayım? Şimdi bir baskın olsa yine hemen giderim. Bunu öyle istiyorum ki.</p>

  <p class="normal">— Belki de sefere birlikte çıkarız. Bizim birlik bayramdan önce çıkıyormuş. Sizinki de öyle.</p>

  <p class="normal">Lukaşka: “Buraya ne diye geldiniz sanki!” dedi. “Eviniz var, atlarınız var, uşaklarınız var. Ben sizin yerinizde olsam, keyfime bakar eğlenirdim. Sizin rütbeniz ne?”</p>

  <p class="normal">— Asteğmenim. Şimdi teğmen olacağım...</p>

  <p class="normal">— Doğrusunu söylemek gerekirse, gerçekten bana anlattığınız gibi bir hayat yaşıyorsanız, bunları övünmek için söylemediyseniz, ben sizin yerinizde olsaydım, hiçbir yere gitmezdim! Zaten buralardan bile başka hiçbir yere gitmek istemem. Bizim hayatımız hoşunuza gitti mi?</p>

  <p class="normal">Olenin: “Evet. Hem de çok hoşuma gitti,” dedi.</p>

  <p class="normal">Konuşa konuşa kasabaya yaklaştıklarında artık hava iyice kararmıştı. Henüz ormandan tamamen çıkmamışlardı. Hâlâ çevrelerini ormanın karanlığı sarıyordu.</p>

  <p class="normal">Rüzgâr ağaçların tepelerinde, oldukça yükseklerde uğuldayıp duruyordu. Çakallar sanki hemen yanlarında uluyor, kahkahalara ya da ağlamaya benzer garip sesler çıkarıyorlardı. Kasabanın bulunduğu taraftan ise, kadınların konuşmaları, köpek havlamaları duyuluyordu. Evlerin karaltıları seçiliyor, ışıklar göze çarpıyor, havada tezek dumanından çıkan koku dalgalanıyordu.</p>

  <p class="normal">Olenin nedense o akşam, evinin, ailesinin işte burada, bu kasabada bulunduğunu, bütün mutluluğunun burada gizli olduğunu, hiçbir zaman, hiçbir yerde bu kadar mutlu yaşayamayacağını hissediyordu. O akşam herkesi seviyordu, özellikle Lukaşka’ya karşı duyduğu sevgi çok daha derindi.</p>

  <p class="normal">Eve geldikleri zaman Olenin’in yaptığı şey, Lukaşka’yı çok şaşırttı. Gidip, tavladan Grozno’dayken satın aldığı atı çıkarıp Lukaşka’ya verdi. Bu her zaman bindiği at değildi, diğerini, pek o kadar genç olmayanını vermişti ama, verdiği at da fena değildi.</p>

  <p class="normal">Lukaşka büyük bir şaşkınlıkla: “Bunu bana neden armağan ediyorsunuz?” diye sordu. “Sizin için herhangi bir hizmette bulunmadım ki ben!”</p>

  <p class="normal">Olenin: “Doğrusunu istersen bu benim için pek büyük bir özveri sayılmaz,” dedi. “Al senin olsun... Günün birinde, sen de bana bir şey armağan edersin. Hiç olmazsa bir baskına çıkalım da...”</p>

  <p class="normal">Lukaşka, mahçup bir halde ata bakıyordu.</p>

  <p class="normal">— Olur mu öyle şey? At dediğin az para mı?</p>

  <p class="normal">— Hadi canım, al işte. Almazsan gücenirim bak. Vanyuşa! Kır atı eyerle.</p>

  <p class="normal">Lukaşka atı yularından tuttu.</p>

  <p class="normal">— Gerçekten çok teşekkür ederim, böyle bir şeyi hiç düşünmemiştim! Aklımdan bile geçirmemiştim.</p>

  <p class="normal">Olenin, Lukaşka’ya atı armağan ettiği için on iki yaşındaki bir çocuk gibi mutluydu.</p>

  <p class="normal">— Onu şuraya bağlayıver! Fena at değildir. Grozno’dan almıştım. Çok iyi koşar. Vanyuşa, bize <span class="ideitalik">çihir</span> getir! Gel hadi, içeri girelim.</p>

  <p class="normal">Sofraya şarap gelmişti, Lukaşka oturdu, maşrapayı aldı.</p>

  <p class="normal">— Tanrı’nın izniyle bir gün ödeşiriz, diyerek şarabı sonuna kadar içti. Senin küçük adın neydi?</p>

  <p class="normal">Olenin: “Dimitreyiç Andreyiç,” dedi.</p>

  <p class="normal">— Evet. Dimitriy Andreyiç, Tanrı daima senin yanında olsun. Seninle <span class="ideitalik">kunak</span> olalım. Bundan böyle dilediğin zaman bana gelebilirsin. Belki zengin insanlar değiliz ama, <span class="ideitalik">kunak</span>larımızı ağırlamasını biliriz!</p>

  <p class="normal">Anneme de söylerim, bir şeye ihtiyacın olursa, kaymak ya da üzüm istersen, emret getirsinler. Karakola gelirsen sana hizmet ederim. Ava mı çıkmak istiyorsun, dereye mi gideceksin, nereye istersen, seninle giderim. Bak, böyle bir şey olacağını bilseydim, geçenlerde bir yaban domuzu vurup etini bütün Kazaklara dağıtmıştım, <span class="ideitalik">kunak</span> olacağımızı bilseydim, onu sana getirirdim...</p>

  <p class="normal">— Çok teşekkür ederim! Sağ ol! Yalnız, atı arabaya koşma, daha önce hiç arabaya koşulmadı.</p>

  <p class="normal">Lukaşka: “At arabaya koşulur mu hiç? Bak sana bir şey söyleyeyim,” dedi. Bunu söylerken başını eğmişti. “Benim bir <span class="ideitalik">kunağım</span> daha var, adı Girey Han... Beraber pusu kurmak için beni çağırmıştı. Hani Dağlıların kullandığı yol var ya, işte oraya. İstersen seninle gideriz. Seni ele vermem, senin <span class="ideitalik">mürid</span>’in<sup class="calibre2"><a href="../Text/Kazaklar_split_054.html#footnote-127975-27" id="footnote-127975-27-backlink">[27]</a></sup> olurum.”</p>

  <p class="normal">— Peki, tamam bir gün gideriz.”</p>

  <p class="normal">Lukaşka sonunda iyice sakinleşmiş, Olenin’in kendisine karşı takındığı tavrı görüyordu. Onun bu sakinliği, aradaki sınıfsal farka aldırmadan bu kadar doğal davranması Olenin’i hem şaşırtmış hem de biraz sinirlendirmişti. Uzun bir süre konuştular.</p>

  <p class="normal">Lukaşka dışarı çıktığında vakit bir hayli geç olmuştu. Genç adam sarhoş değildi. (Zaten hiçbir zaman sarhoş olmazdı.) Ancak çok içmişti. Olenin’in elini sıkarak dışarı çıktı.</p>

  <p class="normal">Olenin, delikanlının dışarı çıkınca ne yapacağını merak ettiği için pencereye giderek arkasından baktı. Lukaşka başı önünde, ağır ağır yürüyordu. Sonra, atı bahçenin kapısından dışarı çıkarır çıkarmaz aniden kedi gibi çevik bir hareketle ata bindi, dizginlerini eline aldı, hayvana “Deh!” diye bağırarak dörtnala sokağın öbür ucuna doğru uzaklaştı.</p>

  <p class="normal">Olenin, genç adamın sevincini Maryanka ile paylaşacağını düşünmüştü. Lukaşka’nın bunu yapmamasına rağmen, yine de yaptığı bu büyük iyilikten dolayı, içinde bir ferahlık hissediyordu. Şimdiye kadar hiç böyle bir his yaşamamıştı. Bir çocuk gibi sevinçliydi. Lukaşka’ya biraz önce atı armağan ettiğini, hatta bunun nedenini, mutluluk konusundaki yeni düşüncelerini Vanyuşa’ya açıklamaktan kendini alamadı.</p>

  <p class="normal">Vanyuşa bu yeni düşünceleri hiç beğenmedi hatta onaylamadı.</p>

  <p class="normal">— <span class="ideitalik">“Lârjan ilnyapa”<sup class="calibre2"><a href="../Text/Kazaklar_split_054.html#footnote-127975-28" id="footnote-127975-28-backlink">[28]</a></sup></span> diyerek bütün bunların saçmalık olduğunu anlatmak istedi.</p>

  <p class="ortayazi">***</p>

  <p class="normal">Lukaşka koşarak evinin avlusuna girdi, annesinden hayvanı Kazaklara ait sürülerle birlikte otlağa göndermesini istedi. Kendisi hemen o gece karakola dönecekti.</p>

  <p class="normal">Atı otlağa götürme işini dilsiz üstlendi ve işaretlerle onu Lukaşka’ya armağan eden adamı görürse hemen ayaklarına kapanacağını anlattı.</p>

  <p class="normal">Yaşlı kadın ise sadece başını sallayarak oğlunun anlattıklarını dinliyordu. Kendi kendine Lukaşka’nın atı birinden çalmış olabileceğini düşünmüştü. Bu yüzden de dilsize hayvanı daha şafak sökmeden sürünün yanına götürmesini söyledi.</p>

  <p class="normal">Lukaşka karakola yalnız döndü. Yolda hep Olenin’in davranışının nedenini düşünüp duruyordu. Aslında atın pek de iyi olmadığını anlamıştı ama gene de en az kırk moneta ederdi.</p>

  <p class="normal">Doğrusu Lukaşka bu armağana çok sevinmişti. Yalnız bunun nedenini bir türlü anlayamıyor, bu nedenle de içinde en ufak bir minnet duygusu duymuyordu. Aksine, içinde asteğmenin belki de kötü niyetli olduğuna dair belirsiz bir kuşku uyanıyordu. Bu art niyet ne olabilirdi? Bunu bir türlü kestiremiyordu ama, hiç tanımadığı bir adamın sırf iyilik olsun diye kendisine kırk moneta edebilecek bir at armağan etmesinin akla uygun bir hareket olabileceğini kabul edemiyordu. Böyle bir şey ona olanaklı görünmüyordu.</p>

  <p class="normal">Eğer asteğmen sarhoş olmuş olsaydı, bu davranışı anlamak daha kolay olabilirdi; o zaman karşısındakinin gözünü boyamak, kendine önemsettirmek için bunu yaptığı söylenebilirdi; ama, teğmen sarhoş değildi. Ayıkken bu atı armağan ettiğine göre, kesinlikle Lukaşka’yı kötü bir işe bulaştırmayı düşünüyordu.</p>

  <p class="normal">Lukaşka bütün bunları düşünürken: “Yok canım, beni atlatamaz,” diye söyleniyordu. “Şimdi at bende ya, bakalım sonra ne olacak? Aptal değilim ya! Benim de aklım var. Bakalım kim kimi kandıracak. Sabredelim görelim.”</p>

  <p class="normal">Olenin’e karşı daha tedbirli davranma gereği duyuyor, bundan dolayı içinde zorla iyi olmayan duygular uyandırmaya çalışıyordu.</p>

  <p class="normal">Ata nasıl sahip olduğunu kimseye söylemedi. Kimine onu satın aldığını söylüyor, kimine de belirsiz karşılıklar veriyordu.</p>

  <p class="normal">Yalnız, kısa süre içinde kasabada herkes gerçeği öğrendi. Lukaşka’nın annesi, Maryanka, İlya Vasilyeviç, daha başka Kazaklar Olenin’in hiçbir nedeni yokken bir armağan vermiş olduğunu öğrendiklerinde derin bir şaşkınlık içinde kalmış, teğmenden çekinmeye başlamışlardı.</p>

  <p class="normal">Bu çekingenlikle birlikte, Olenin’in davranışı, hepsinde bir saygı da uyandırmıştı. Onun bu kadar zengin olmasına karşın, kendisinden daha aşağı düzeyde bulunan kişilere karşı bu kadar alçakgönüllü davranması onları şaşırtmıştı.</p>

  <p class="normal">Biri: “Şişşt... Baksana, İlya Vasilyeviç’in kiracısı olan teğmen var ya... işte o Lukaşka’ya elli monetalık bir at armağan etmiş. Adam bir hayli zengin!” diyordu.</p>

  <p class="normal">Bir başkası: “Duydum. Kimbilir Lukaşka onun için nasıl bir hizmette bulunmuştur,” dedi. “Dur bakalım, bekleyip görelim, altından ne çıkacak! Şu cesur delikanlı yok mu? Ne şanslıdır, o!”</p>

  <p class="normal">Bir üçüncü Kazak da: “Şimdiki yedeksubaylara güven olmaz,” dedi. “Öyle üşütük şeyler ki... Herif, bir de bakarsın evi ateşe verir...”</p>
</body>
</html>
