<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_25">XXIII</h2>

  <p class="normal">Olenin’in hayatı tekdüze bir şekilde sürüp gidiyordu. Komutanlarıyla, arkadaşlarıyla pek ilişkisi yoktu. Kafkasya’ya atanmış zengin yedeksubaylar bu açıdan pek üstün durumdadır. Olenin’i ne talime ne de angarya işlere yolluyorlardı. Askerlerle yaptığı uzun bir yürüyüşten sonra onu üsteğmen adaylığına yükseltmişlerdi. O zamana kadar da hiç kimse gelip rahatını bozmadı.</p>

  <p class="normal">Diğer subaylar onu soylu kabul ettikleri için ona karşı saygılı davranıyorlardı. Daha kıtadayken kumara doymuş, subayların topluca düzenledikleri içkili, şarkılı âlemlerden bıkmıştı, artık bunlar ona çekici gelmiyordu. Bu nedenle de subayların çevresinden, onların kasabadaki hayatından uzak duruyordu. Üstelik kasabalara yerleşen subayların hayatı uzun süredir bir düzen içine girmişti. Kalede bulunan bir asteğmen, ya da teğmen, nasıl sürekli porto içer, <span class="ideitalik">ştos</span> oynar, tatbikattan sonra verilen ödülleri konuşursa, Kazak kasabalarında oturan bir asteğmen ya da üsteğmen de her akşam hep aynı şekilde ev sahipleriyle <span class="ideitalik">çihir</span> içer, kızlara çerezle bal ikram eder, Kazak kadınlarının peşine takılır, birine âşık olur, bazen de onlardan biriyle evlenir.</p>

  <p class="normal">Olenin ise hep başkalarınınkine benzemeyen bir hayatı olsun isterdi. Alışılmış şeylerden nefret ederdi. Bu yüzden, Kazak kasabasında da genel olarak Kafkasya’ya gelen diğer subaylara hiç benzemeyen bir yaşama biçimi olmuştu.</p>

  <p class="normal">Sabahları daha şafak sökerken kendiliğinden uyanıyordu. Evin eşiğine oturarak çayını içip doya doya dağları, sabahın güzelliğini, Maryanka’yı seyrettikten sonra, sırtına sığır derisinden yapılmış yırtık bir gocuk, ayaklarına suda ıslatılmış çarıklar geçiriyor, belindeki kemere kılıcını takıyor, yanına bir de tüfek alıp, bir torbaya doldurduğu birkaç parça yiyecek ve tütünle, köpeğini çağırıyor, sabahın altısında kasabadan çıkıp ormanın yolunu tutuyordu.</p>

  <p class="normal">Akşamları da saat yediye doğru, kemerine bağlanmış beş altı sülünle, kimi zaman da iri bir hayvan ölüsünü sürükleyerek, yorgun argın eve dönerdi. Sabah yanına aldığı torbadaki yiyecekler, sigaralar el sürülmemiş halde, öyle dururdu.</p>

  <p class="normal">Aklındaki düşünceler de torbadaki sigaralar gibi yan yana dizilmiş dursalardı, belki de on dört saat içinde bir tek düşüncenin bile kımıldamadığı anlaşılırdı. Eve hep morali güçlenmiş, dinçleşmiş olarak, mutlu bir ruh hali içinde dönerdi. Biri ona bütün bu zaman içinde ne düşündüğünü soracak olsaydı, hiçbir şey söyleyemezdi. Aklından belirsiz birtakım düşünceler mi, anı kırıntıları mı, öyle bir şeyler geçerdi... Kimi zaman, aklı başına gelir, kendi kendine: “Neler düşünüyorum ben böyle?” diye sorardı. Böyle zamanlarda kendisini ya bahçelerde karısı ile beraber çalışan bir Kazak genci, ya dağlarda dolaşan bir Abrek, ya da gölgesinden kaçan bir yaban domuzu olarak düşündüğünü fark ederdi. Yine de sürekli çevreye kulak kabartır, dikkatle bakar, bir sülün, bir yaban domuzu, bir geyik göreceği anı heyecanla beklerdi.</p>

  <p class="normal">Akşam olunca da evine mutlaka Yeroşka amca gelirdi. Vanyuşa onlara bir sekizlik <span class="ideitalik">çihir</span> getirirdi. Onlar da alçak sesle sohbete başlar, sonunda da birbirlerinden pek memnun ayrılıp uykuya dalarlardı. Ertesi günü gene ava çıkılır, gene o sağlıklı yorgunluk duyulur, gene ikisi buluşup bol bol içki içer, sonra gene içlerinde derin bir mutluluk duyarlardı.</p>

  <p class="normal">Olenin’in bazen, bayramlarda, tatil günlerinde evden hiç çıkmazdı. Böyle günlerde onu oyalayan tek şey Maryanka oluyordu. Farkında olmadan, evinin pencerelerinden, eşiğinden her hareketini gözlediği Maryanka... Genç kıza bakıyor, onu da tıpkı dağların, göklerin güzelliğini sevdiği gibi sevdiğini sanıyordu. Ona öyle geliyordu ki, kendisiyle onun arasında, hiçbir zaman Maryanka ile o Kazak genci Lukaşka arasında olduğu gibi bir bağ kurulabilmesi kurulamazdı. Zengin bir subayla sıradan bir Kazak kızı arasında kurulabilecek ahbaplığa benzer bir ahbaplık ise hiç olamazdı.</p>

  <p class="normal">Ona öyle geliyordu ki, arkadaşlarının davranışlarına ayak uydurmaya kalkışırsa, genç kızı seyretmekten duyduğu derin zevkin yerini, bir cehennem azabı, bir üzüntü, bir pişmanlık alacaktı. Zaten genç kızı dolayısıyla ilgilendirecek bir özveride bulunmuştu. Bu hareketi de kendisine öyle zevk vermişti ki, bu zevki herhangi bir şeyle bozmak istemiyordu; ayrıca asıl önemlisi, nedense Maryanka’dan çekiniyordu. Ne olursa olsun, ona şakayla karışık tatlı bir söz söyleme yürekliliğini bile gösteremiyordu.</p>

  <p class="ortayazi">***</p>

  <p class="normal">Olenin, yazın bir gün ava çıkmak yerine evde kalmıştı. Hiç beklemediği bir sırada, bir zamanlar Moskova’da, yüksek tabaka içerisinde karşılaştığı bir yakın dostu, onu görmeye geldi. Bu oldukça genç bir adamdı. İçeri girer girmez hemen Moskova’nın yüksek tabakası içinde gelenek olan Fransızca ile Rusçayı birbirine karıştırarak konuşmaya başladı:</p>

  <p class="normal">— Ah, <span class="ideitalik">mon cher</span>! Aziz dostum! Sizin burada olduğunuzu öğrendiğim zaman, öyle memnun oldum ki bilemezsiniz! Bana “Olenin burada!” dediler. “Hangi Olenin?” diye sordum. Siz olduğunuzu anlayınca, öyle sevindim ki! Rastlantıya bakın! Nerede karşılaşmak kısmetmiş! Eh, nasılsınız bakalım? Efendim? Buraya nasıl, neden geldiniz?</p>

  <p class="normal">Prens Beletzkiy bunları art arda sorduktan sonra, kendi öyküsünü başından sonuna kadar anlattı: Bu birliğe nasıl geçici bir süre için yazıldığını, genelkurmay başkanının nasıl onun kendisine yaver olmasını önerdiğini, tatbikattan sonra gerçekten onun yanına gideceğini, bununla birlikte yaver olmasının kendisine hiç de hoş görünmediğini söyledi.</p>

  <p class="normal">— Madem ki, askerliğimi burada, bu Tanrı’nın cezası yerde yapıyorum, hiç değilse bir kariyer yapmalıyım, değil mi? Bir madalya almalı, rütbem yükselmeli... O zaman hassa alayına alırlar. Bunları kesinlikle yapmalıyım. Kendim için olmasa bile ailem için, yakın dostlara karşı mahçup olmamak için. Prens beni o kadar iyi karşıladı ki! Çok iyi bir insanmış...</p>

  <p class="normal">Beletzkiy durmadan anlatıyordu:</p>

  <p class="normal">— Tatbikattan sonra Anna Nişanı aldım. Şimdi yeni sefer başlayıncaya kadar burada kalacağım. Burası güzel bir yermiş. Ne kadınlar var burada, ne kadınlar! Peki, siz burada nasıl yaşıyor, burada olduğunuzu bana kim söyledi biliyor musunuz? Bizim yüzbaşı... Startzev! Çok iyi kalpli, kafası çalışmayan bir adamcağızdır. Onun dediğine göre, siz korkunç vahşi bir adamla birlikte yaşıyormuşsunuz. Başka kimseyle görüşmüyormuşsunuz. Buradaki subaylarla görüşmek istememenizin nedenini gayet iyi anlıyorum. Bundan böyle sizinle görüşeceğimize çok, çok memnunum. Ben burada karakol komutanının evinde kalıyorum. O evde öyle bir kız var ki... Adı Ustenka imiş. Nasıl anlatayım... Öyle cici, öyle şirin bir kız ki...</p>

  <p class="normal">Sonra Olenin’in artık bir daha dönmemek üzere terk ettiği bir dünyadan söz açtı. Arka arkaya, karmakarışık Fransızca, Rusça sayısız kelimeler dökülüp duruyordu.</p>

  <p class="normal">Genel olarak herkes Beletzkiy için, “Sevimli, açık yürekli bir çocuk,” derdi. Belki gerçekten de öyleydi ama, o sevimli, güzel yüzüne karşın, Olenin, onu son derece soğuk buluyor, ondan hiç hoşlanmıyordu. Gencin her davranışından çevreye, Olenin’in büsbütün bıraktığı, çoktandır düşünmek istemediği, kirli dünyanın pis kokusu yayılıyordu...</p>

  <p class="normal">Onu en çok üzen şey de, o dünyadan gelmiş olan bu adamı kendisinden uzaklaştırmak için elinden hiçbir şeyin gelmeyişiydi, bunu yapacak gücü de yoktu. Sanki eskiden bağlı olduğu o dünya, onun üzerinde silinmesi mümkün olmayan bazı haklara sahipti. Hem kendisine, hem de Beletzkiy’e kızıyor, buna rağmen elinde olmadan konuşurken araya Fransızca kelimeler serpiştiriyor, genelkurmay başkanı ile ilgileniyor, Moskova’daki ahbaplarını soruyor, sonra ikisi de o sırada bir Kazak kasabasında oldukları için aynı zamanda Fransızca da konuştuklarından, subay arkadaşlarını küçük gördüğünü dile getiren kelimeler kullanıyor, onları sıkıştırıyor, Beletzkiy’i ziyarete geleceğini söylüyor, onu kendi evine davet ediyordu...</p>

  <p class="normal">Buna karşın Olenin, Beletzkiy’i ziyarete hiç gitmedi. Oysa Vanyuşa bile Beletzkiy’den hayranlıkla söz etmiş, onun gerçek bir “beyefendi” olduğunu söylemişti.</p>

  <p class="ortayazi">***</p>

  <p class="normal">Beletzkiy çok kısa bir sürede, Kazak kasabasında kalan subayların yaşam biçimine hemen ayak uyduruvermişti. Olenin’in gözleri önünde, bir yıl içinde kırk yıllık bir kasabalı gibi olmuştu: İhtiyarlara içki ikram ediyor, geceleri toplantılar yapıyor, kendisi de genç kızların yaptıkları toplantılara katılıyor, gönüllerini fethettiği genç kızlardan övünerek söz ediyordu. Sonunda bir gün genç kızlar, genç kadınlar nedense ona “dede” lakabını taktılar. Kazaklar ise, kadınları, içkiyi pek seven bu adamı gönülden benimsediler, ona alıştılar, hatta kendilerine hâlâ bir bilmece gibi görünen Olenin’den daha çok sevmeye başladılar.</p>
</body>
</html>
