<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_22">XX</h2>

  <p class="normal">Ertesi gün Olenin, tek başına, bir gün önce ihtiyarla birlikte geyiği ürküttükleri yere gitti. Giderken de kapıdan geçmeyip, kasabada herkesin yaptığı gibi, dikenli çitlerin üzerinden atlamıştı. Üzerindeki Çerkez elbisesine takılan dikenleri çıkarmaya çalışıyordu ki, önden koşan köpeği iki sülünü kaldırdı. Ormanın sık bölgesine girer girmez de, neredeyse her adımda ordan burdan sülünler havalanmaya başladı. İhtiyar ona bir gün önce bilerek burayı göstermemişti. Burasını ağla ava çıkacakları gün için saklıyordu.</p>

  <p class="normal">Olenin on iki atışta beş sülün vurdu, onları çalılıkların arasından almaya çalışırken, yorgunluktan her yanı ter içinde kaldı. Köpeğini çağırdı. Tüfeğin horozunu indirip içine birkaç fişek yerleştirdi, sivrisinekleri kovalamaya çalışarak, yavaş yavaş bir gün önce gittikleri yere doğru yürümeye başladı.</p>

  <p class="normal">Yalnız, yol üstünde bile izlere rastlayan köpeği durdurmaya olanak yoktu. Bu yüzden Olenin iki sülün daha vurdu, onları alabilmek için o kadar çok zaman harcadı ki, bir gün önce gittikleri yere yaklaştığını fark ettiğinde neredeyse öğlen oluyordu.</p>

  <p class="normal">Hava oldukça duru, temiz ve sıcaktı. Sabahki nem ormanda yok olmuş, her yer tamamen kurumuştu. Milyonlarca, milyarlarca sivrisinek tam anlamıyla Olenin’in her yerine yapışıyordu. Köpeğin rengi karadan kurşuniye dönmüştü: Bütün sırtı sivrisinek içindeydi. Olenin’in üzerindeki Çerkez elbisesi yapışan sivrisinekler yüzünden aynı rengi almıştı.</p>

  <p class="normal">Olenin sivrisineklerden kaçacak yer arıyordu. Bu şekilde yazın burada kalmanın mümkün olamayacağını düşünmeye başlamıştı bile; neredeyse hemen eve dönecekti ki, orada yaşayanların da insan olduklarını düşününce sabretmeye, sivrisineklerin onu yemelerine aldırmamaya karar verdi.</p>

  <p class="normal">Öğleye doğru sivrisineklerin varlığını hissetmek ona hoş bir duygu vermeye başladı. Sanki, vücudunu her taraftan kuşatan bu sivrisinekler olmasa; terli yüzüne elini yapıştırdığında parmaklarının altında ezilen, dağılıveren sivrisinekleri hissetmese, bütün vücudunda o huzursuz vızıldayışlarını duymasa içinden geçtiği o orman bütün özelliğini, bütün güzelliğini yitirecekti.</p>

  <p class="normal">Bu milyarlarca böcek kendilerini o vahşi, olağanüstü zengin çeşitli bitki evrenine, ormanı dolduran o hayvan, kuş okyanusuna, bu koyu, karanlık yeşilliğe, bu kokulu, bu sıcak havaya, bu bulanık sularla dolu hendeklere, her yere sokulan, durup dururken herhangi bir yerde, aşağı doğru sarkmış yaprakların altında şırıldayan Terek ırmağına öylesine atılıyorlardı ki, daha önce Olenin’e dayanılmaz derecede kötü görünen şey, şimdi aksine ona zevk veriyordu.</p>

  <p class="normal">Bir gün önce geyiği gördükleri yerin etrafında bir süre dolaştıktan sonra, bir şey bulamayınca, biraz dinlenmek istedi. Güneş şimdi ormanın tam üzerindeydi ve ışınları aşağıya doğru dimdik iniyordu. Olenin düzlüğe, ya da yola çıktığı zaman sırtını, başını yakıyordu. Yedi dolgun sülünün ağırlığı belini büküyor, ağrıtıyordu. Olenin sonunda, bir gün önce gördükleri geyiğin izlerini buldu. Dalların birbirine karıştığı sık ormanda bir fundalığın altına sokuldu. Bir önceki akşam, geyik tam orada yatmıştı. Olenin hayvanın kendine yuva yaptığı çukurun yanı başında yere uzandı. Yattığı yerden çevresindeki koyu yeşilliğe, nemli toprağa, bir gün önce gördükleri hayvan pisliğine, geyiğin ayaklarıyla otların üstünde bıraktığı izlere, kopardığı kara toprak parçasına, sonra da bir gün önce kendisinin toprağın üzerinde bırakmış olduğu ayak izlerine baktı. Yattığı yerin serin, rahat olduğunu hissediyordu. Hiçbir şey düşünmüyor, hiçbir istek duymuyordu.</p>

  <p class="normal">Birden ruhunda nedensiz yere öyle tuhaf bir mutluluk duygusu uyandı, her şeye karşı içinde öylesine derin bir sevgi duydu ki, çocukluktan kalma bir alışkanlıkla haç çıkarmaya, bilinmez bir varlığa şükretmeye başladı. Birden zihninde oldukça net bir şekilde şu düşünceler belirdi:</p>

  <p class="normal">“İşte ben diğer bütün varlıklardan apayrı, herkesten farklı birtakım özelliklere sahip olan Dimitriy Olenin, şu anda kimsenin bilmediği bir yerde, yaşlı, görkemli, güzel, belki de hayatı boyunca hiç insan yüzü görmemiş bir geyiğin yaşadığı bir yerde, başka hiçbir insanın ayak basmadığı, böyle şeyleri de hiç düşünmediği bir yerde, tek başıma yatıyorum... Oturduğum zaman çevremde asırlık ya da yeni filizlenmiş pek çok ağaç görüyorum... Yaban üzümü yapraklarının şunu nasıl sardığına bakın! Hemen yakınımda sülünler kıpırdanıp duruyor, birbirini kovalıyor, belki de öldürülmüş olan kardeşlerinin burada olduğunu hissediyorlar...”</p>

  <p class="normal">Avladığı sülünleri eliyle yokladı, kaldırıp baktı, sonra sıcak kana bulanmış elini Çerkez elbisesinin eteğine sildi.</p>

  <p class="normal">“Belki de burada yattığımı çakallar bile anlamıştır,” diyordu. “Belki de şu anda sıkıntıyla, kazadan beladan uzak durmak için, diğer tarafına doğru gitmeye çabalıyorlardır. Yanımda ise, onlara her biri büyük bir ada gibi görünen yaprakların arasında sivrisinekler uçuşuyor, havada kımıldamadan duruyor, durmadan vızıldıyorlar. Bir, iki, üç, dört, yüz, bin, bir milyon sivrisinek... Hepsi de yanımda kimbilir neden, kimbilir neler vızıldıyorlar... Onlardan her biri de tıpkı, ben, Dimitriy Olenin gibi kendilerine özgü özelliklere sahip, ama aynı zamanda başkalarından tamamen farklı bir varlıktır...”</p>

  <p class="normal">Sivrisineklerin o anda ne düşündüklerini, birbirlerine neler vızıldadıklarını sanki gayet iyi anlıyor gibiydi: “Buraya gelin çocuklar, gelin! Bu yenebilecek cinsten bir şey,” diye vızıldıyor, üzerine atılıp vücuduna yapışıyorlardı.</p>

  <p class="normal">O anda bir Rus asilzadesi, Moskova’nın yüksek tabakasından bir kişi, falancanın ya da filancanın dostu yada akrabası olmayıp sadece, o anda çevresinde yaşayan bir sivrisinek, bir sülün, ya da bir geyik gibi sıradan bir varlık olduğunu kesin olarak anlıyordu.</p>

  <p class="normal">“Ben de onlar gibi, ya da Yeroşka Amca gibi bir süre yaşadıktan sonra öleceğim. Yeroşka Amca söylediğinde haklı! Öldün mü mezarında ot biter... İşte hepsi bu!” diye düşünüyordu.</p>

  <p class="normal">“Öldükten sonra mezarında ot bitmesede olur, bunun ne anlamı var ki? Her şeyden önce yaşamasını bilmeli! Her şeyi yaşamalı, mutlu olmalı! Çünkü benim istediğim bir tek şey var: Mutlu olmak! Ne olursam olayım, ister şu çevremdeki yaratıklar gibi bir hayvan, ister ölünce üzerinde ot biten bütün öteki varlıklar gibi bir varlık ya da ilahi bir varlığın bir parçacığının yerleştiği bir çerçeve olayım, yine de en iyi biçimde yaşamam gerekir. Peki, mutlu olmak için nasıl yaşamalı? Neden şimdiye kadar hiç mutlu olmadım?”</p>

  <p class="normal">Geçmiş yıllardaki hayatını düşünmeye başladı. Kendisinden iğreniyordu. Kendini her zaman her şeyi yalnız kendisi için isteyen çıkarcı, bencil bir insan olarak görüyordu. Oysa aslında hiçbir şeye ihtiyacı yoktu. Durmadan çevresine, aralarından ışık sızan yeşilliklere, yavaş yavaş alçalmakta olan güneşe, bulutsuz ve aydınlık gökyüzüne bakıyor, hep içinde aynı mutluluğu hissediyordu.</p>

  <p class="normal">“Şu andaki mutluluğumun nedeni ne?” diye düşünüyordu. “Eskiden kimin için, ne için yaşıyordum? Kendi isteğim söz konusu olunca ne kadar titiz davranıyordum, kendimi memnun etmek için neler uyduruyordum! Yine de bütün o yıllar içinde bana acı ve utanç veren davranışlardan başka hiçbir şey yapmadım! Öyleyse mutlu olmam için en ufak bir şeye ihtiyacım yokmuş işte...”</p>

  <p class="normal">Sanki birdenbire yepyeni bir ışığa kavuşmuştu. Kendi kendine: “Gerçek mutluluk, başkaları için yaşamak! Bu çok açık!” diye söylendi. “Mutluluk insan ruhunun bir ihtiyacı olduğuna göre, mutlu olmak insanın hakkıdır, bu doğa yasalarına uygundur. Bir insan bu ihtiyacını karşılarken bencil davranırsa, daha doğrusu mutlu olmak için çabalarken yalnız kendisi için servet, ün, rahatlık, aşk gibi şeyleri ararsa, bu istekleri karşılamasına olanak vermeyecek koşullar ortaya çıkabilir. Demek ki doğa yasalarına aykırı olan mutlu olma ihtiyacının kendisi değil, işte bu isteklerdir.”</p>

  <p class="normal">“Peki, hangi istekleri hangi koşullar altında karşılamaya olanak vardır? Hangilerini? Başkalarını sevmek isteğini! Başkaları için özveride bulunmak isteğini!”</p>

  <p class="normal">Kendisinin bulduğu yeni bir gerçek sandığı bu düşünceyle, öylesine sevindi, öylesine coşkuya kapıldı ki, birden ayağa fırladı, sabırsızlık içinde, bir an önce uğrunda özveride bulunacağı, iyilik edebileceği, sevebileceğini sandığı kişinin kim olabileceğini düşünmeye başladı. Böyle birini hemen bulmalıydı.</p>

  <p class="normal">“Demek ki, bir insanın kendisi için hiçbir şeye gereksinimi yok, öyleyse neden başkaları için yaşamasın?” diye düşünüyordu.</p>

  <p class="normal">Bütün bunları yeniden düşünmek, aynı zamanda herhangi bir insana iyilik etme fırsatını yakalayabilmek için bir an önce eve gitmeye karar verdi tüfeğini aldı, ağaçların çok sık olduğu yerden çıktı. Ağaçların arasından düzlüğe ulaşınca çevresine bakındı.</p>

  <p class="normal">Güneş artık ağaçların tepesinde değildi, görünmüyordu. Hava serinlemeye başlamıştı. Birden her yer Olenin’e çok yabancı göründü. Sanki hiç kasabanın çevresindeki ormanlığa benzemiyordu. Her şey aniden değişivermişti. Ormanın bu kesimindeki bitkiler de hava da bambaşkaydı.</p>

  <p class="normal">Gökyüzü bulutlarla kaplanmaya başlamıştı. Ağaçların tepelerinde rüzgâr uğulduyor, kırılmış yıpranmış kuru dallarla, kamışlarla orman, miadını doldurmuş gibi geliyordu. Olenin, bir hayvanın peşinden koşarken ondan uzaklaşmış olan köpeğini çağırmaya başladı. Sesi, ıssız ormanda garip yankılar yapıyordu.</p>

  <p class="normal">Birden, içinde bütün varlığını saran müthiş bir korku duydu. Aklına Abrekler, kendisine anlatılan cinayetler geldi. Her an bir fundalığın arkasından karşısına aniden bir Çeçen çıkacakmış gibi bir hisse kapılıyor, o zaman ya kendini savunmak için kalıp öleceğini ya da korkarak kaçmak zorunda kalacağını düşünüyordu. Aklına Tanrı geldi, öbür dünyadaki hayatı düşündü. Böyle şeyleri çoktandır hiç düşünmemişti.</p>

  <p class="normal">Çevrede ise hep o karanlık, ürkütücü vahşi orman uzayıp gidiyordu.</p>

  <p class="normal">Olenin: “Her an ölmek, üstelik hiçbir iyilik yapmadan, kimsenin haberi olmadan ölmek varken, insanın yalnız kendisi için yaşaması doğru mu?” diye düşündü.</p>

  <p class="normal">Sonra kasabanın bulunduğunu sandığı yöne doğru yürümeye başladı. Artık avlanmayı düşünmüyordu. Yalnız bütün vücudunu saran bir yorgunluk hissediyor, neredeyse dehşet içinde, her fundalığa, her ağaca dikkatle bakıyor, bir ölüm kalım mücadelesine girmek zorunda kalacağı anı bekliyordu.</p>

  <p class="normal">Oldukça uzun bir süre aynı yerde dönüp durdu, sonra nihayet Terek’in kumlarla karışık soğuk suyunun aktığı bir hendeğe rastladı. Artık aynı yerde dönüp durmaktansa hendeğin kıyısından yürümeye karar verdi.</p>

  <p class="normal">Suyun kendisini nereye götüreceğini bilmeden, yürümeye devam ediyordu. Birden arkasındaki sazların çatırdadığını duydu. İrkildi ve hemen tüfeğine el attı. Sonra da bu davranışından dolayı kendisinden utandı. Köpeği yorgunluktan bitkin bir halde güçlükle soluyordu, kendini hendekteki soğuk suya attı ve lakır su içmeye başladı.</p>

  <p class="normal">Olenin de aynı şeyi yaptı, onunla birlikte su içtikten sonra, köpeğin kendisini sürüklediği yolda yürümeye başladı. Hayvanın onu kasabaya götüreceğine inanıyordu. Köpeğin arkadaşlığına rağmen, her taraf Olenin’e gittikçe daha karanlık görünüyordu.</p>

  <p class="normal">Garip kocaman kuşlar o yüksek ağaçlardaki yuvalarının çevresinde tiz sesler çıkararak uçuşup duruyorlardı. Orman gittikçe seyrekleşiyor, sık sık hışırdayan kamışlar üstünde çeşitli hayvanların ayak izlerinin bulunduğu kumlu çıplak düzlükler göze çarpıyordu. Rüzgârın sesine bir de ne olduğu anlaşılamayan, garip, neşesiz, tekdüze bir uğultu katılmıştı.</p>

  <p class="normal">Olenin’in içinde gittikçe daha sıkıntılı duygular uyanmaya başlamıştı. Elini arkasına atıp sülünleri yokladı; birinin yok olduğunu fark etti. Sülün kopup düşmüş olmalıydı. Kemerinin ucunda yalnız hayvanın kanlı başı sallanıyordu.</p>

  <p class="normal">Olenin birden içinde o güne kadar hiç bilmediği bir korku duydu. Tanrı’ya dua etmeye başladı. Şu anda bir tek endişesi vardı: Kimseye hiçbir iyilik yapmadan, herhangi iyi bir davranışta bulunmadan ölmek. Oysa yaşamak istiyordu... Büyük bir fedakârlıkta bulunabilmek için yaşamak...</p>
</body>
</html>
