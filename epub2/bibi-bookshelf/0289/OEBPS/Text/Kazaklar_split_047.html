<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Yakında yaşlı kadınlar duruyor, söylenen türküleri dinliyorlardı. Çocuklar, kızlı erkekli, karanlıkta birbirlerini kovalıyor, koşuşuyorlardı. Kazak delikanlıları, bir araya toplanmış, önlerinden geçen kızlara takılıyor, arada bir hora tepenlerin zincirini bozarak aralarına katılıyordu.</p>

    <p class="normal">Kapının yanında, karanlıkta başlarında kalpaklar, sırtlarında Çerkez giysileri, Beletzkiy ile Olenin duruyor, Kazaklara benzemeyen bir biçimde konuşuyorlardı. Seslerini fazla yükseltmemelerine rağmen yine de konuşmaları duyuluyor, her ikisi de oradaki topluluğun dikkatini çektiklerini hissediyorlardı.</p>

    <p class="normal">Hora tepenlerin arasında kırmızı cepkenli tombul Ustenka ile sırtına yeni bir elbiseyle bir de cepken giymiş gösterişli Maryanka yan yana yürüyorlardı.</p>

    <p class="normal">Olenin’le Beletzkiy hora tepenlerin arasında Maryanka ile Ustenka’yı nasıl ayıracaklarını konuşuyorlardı. Beletzkiy, Olenin’in sadece gönül eğlendirmek niyetinde olduğunu sanıyordu. Oysa Olenin kaderini belirleyecek olan yanıtı bekliyordu. Ne olursa olsun!</p>

    <p class="normal">O anda Maryanka ile yalnız görüşmek, ona her şeyi söylemek, kendisiyle evlenmeyi kabul edip etmeyeceğini ona bir kez daha sormak istiyordu.</p>

    <p class="normal">Bu sorunun yanıtı uzun bir süreden beri kendi açısından olumsuz bir biçimde verilmiş olmasına rağmen, hâlâ içinde bir umut vardı. Kıza karşı hissettiği her şeyi anlatabileceğini, onun da kendisini anlayacağını umuyordu. Beletzkiy: “Madem kızı görmek istiyorsunuz, bunu neden daha önce söylemediniz?” diye sordu. “Ben bu işi Ustenka ile halledebilirdim. Ne garip adamsınız!”</p>

    <p class="normal">— Ne yapayım! Bir gün, çok yakında size bütün her şeyi anlatırım. Ama, şimdi Tanrı aşkına bu işi halledin. Onun Ustenka’nın evine gelmesini sağlayın.</p>

    <p class="normal">— Elbete. Bu iş kolay!</p>

    <p class="normal">Beletzkiy o sırada önlerinden geçmekte olan Maryanka’ya, laf olsun bulsun diye takıldı:</p>

    <p class="normal">— Demek sen sarışın delikanlıya kısmet olacaksın ha, Maryanka? dedi. Lukaşka’ya varmayacaksın, öyle mi?</p>

    <p class="normal">Sonra kızın karşılık vermesini beklemeden Ustenka’ya yaklaştı, Maryanka’yı da birlikte getirmesi için kıza yalvarmaya başladı. Daha sözünü bitirmemişti ki, horayı yöneten başka bir hava çalmaya başladı. Kızlar birbirlerini çekiştirerek tekrar dönmeye başladılar. Bir yandan dönüyor, bir yandan türkü söylüyorlardı.</p>
  </div>

  <div class="calibre1" id="calibre_pb_51"></div>
</body>
</html>
