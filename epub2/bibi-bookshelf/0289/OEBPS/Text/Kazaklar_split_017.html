<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_15">XIII</h2>

  <p class="normal">Meydanda akşam borusunun sesi ortalığı kapladı. Köylülerin çoğu işten dönüyordu. Kasabanın önünde altın rengi bir toz bulutuyla beraber sığır sürüleri “Mooo!.. Mooo!..” diye bağırıyor, itişe kakışa geliyorlardı.</p>

  <p class="normal">Genç kızlarla ve kadınlar hayvanları ağıllara sokmak için sokaklarda ordan oraya koşuşturup duruyorlardı. Güneş uzaklardaki karlı tepelerin arkasında yitip gitmiş, görünmüyordu. Bütün her yere, toprağa ve gökyüzüne koyu mavi bir gölge yayılmıştı. Karanlıklara gömülmüş bahçelerin üzerinde tek tük yıldızlar belli belirsiz parlamaya, kasabanın telaşlı sesleri yavaş yavaş dinmeye başlamıştı.</p>

  <p class="normal">Kazak kadınları hayvanları ağıllara soktuktan sonra sokak köşelerinde toplanıyor, tümseklerin üzerine çıkıp oturarak kabak çekirdeği yiyorlardı. Maryanka, iki inekle bir de manda sağdıktan sonra bu gruplardan birine katıldı. Birkaç kadın, birkaç genç kız, bir yaşlı Kazak’ın çevresinde toplanmışlardı. Öldürülen Abrek’ten söz ediyorlardı. Kazak anlatıyor, kadınlar da ona durmadan bir şeyler soruyorlardı. Kazak kadınlarından biri: “Delikanlıya kimbilir ne büyük ödül verecekler! Öyle değil mi?” diye sordu.</p>

  <p class="normal">— Elbette öyle, başka ne olacaktı ki? Sanırım haç nişanı gönderirler. Öyle söyleniyor.</p>

  <p class="normal">— Mosev delikanlıya biraz baskı yapmak istemiş, elindeki tüfeği almış ama, Kızılyar’daki komutanlığın bundan haberi olmuş...</p>

  <p class="normal">— Mosev denen adam alçak herifin biridir!</p>

  <p class="normal">Genç kızlardan biri: “Lukaşka’nın buraya geldiğini söylüyorlar...” dedi.</p>

  <p class="normal">— Nazarka ile birlikte Yamka’da eğleniyorlarmış. Söylediklerine göre birlikte yarım kova içki içmişler.</p>

  <p class="normal">Yamka dedikleri yoldan çıkmış bekâr bir Kazak kadınıydı. Kasabada bir meyhane işletiyordu.</p>

  <p class="normal">Kadınlardan biri: “O ne korkusuz, ne şanslı delikanlıdır!” dedi. “Gerçekten cesur bir gençtir. Doğrusu bu! Hem de, çok iyi bir çocuktur. Çalışkandır da. Sonra kimsenin hakkına göz dikmez, babası, Kiryak Baba da tıpkı böyleydi! Delikanlı her yönden babasına benziyor. Babasını vurdukları zaman bütün kasaba arkasından ağlamıştı.”</p>

  <p class="normal">Bunları söyleyen Kazak kadını birden sözünü keserek, sokakta onlara doğru gelen Kazakları gösterdi.</p>

  <p class="normal">— İşte geliyorlar! Yerguşov da onların peşine takılmış. Ayyaş herif, ne olacak!</p>

  <p class="normal">Lukaşka, Nazarka ve Yerguşov, yarım kova içkiyi tüketmiş, sarhoş bir halde, genç kızlara doğru yürüyorlardı. Üçünün de yüzü, özellikle de yaşlı Kazağın yüzü her zamankinden daha çok kızarmıştı. Yerguşov sallanarak yürüyor, gür bir sesle kahkahalar atarak kalçasıyla Nazarka’ya çarpıyordu.</p>

  <p class="normal">Kızlara doğru: “Hey! Saksağanlar... Neden türkü söylemiyorsunuz? Türkü söyleyip, bizi biraz eğlendirsenize,” diye bağırdı.</p>

  <p class="normal">Her taraftan sesler gelmeye başladı:</p>

  <p class="normal">— Merhaba! Merhaba!</p>

  <p class="normal">Bir Kazak kadını atıldı:</p>

  <p class="normal">— Neden türkü söyleyeceğiz? Bugün bayram mı? Madem kafayı bu kadar tütsüledin, türküyü de kendin söyle...</p>

  <p class="normal">Yerguşov bir kahkaha atarak Nazarka’yı itti:</p>

  <p class="normal">— Sen söyle bari, dedi. Sen söylersen ben de söylerim. Bu işlerde oldukça iyiyimdir! Gerçekten...</p>

  <p class="normal">Nazarka: “Cici kızlar, neden susuyorsunuz, ayakta mı uyuyorsunuz yoksa?” dedi. “Biz karakoldan buraya kutlama yapmak için geldik, Lukaşka’nın şerefine içtik...”</p>

  <p class="normal">Lukaşka yaklaştı, ağır ağır kalpağını düzeltti ve genç kızların karşısında durdu. Geniş elmacık kemikli yüzü, boynu kıpkırmızıydı. Olduğu yerde sesini hiç yükseltmeden yavaş yavaş konuşuyordu ama, bu yavaşlıkta, bu ağırbaşlı davranışta Nazarka’nın gevezeliğinden daha büyük bir güç, bir zindelik hissediliyordu. Tıpkı tam kendini oyuna kaptırdığı bir sırada kuyruğunu yukarı dikip, homurdanarak birden dört ayağını da gererek yere çakılmış gibi duraklayan bir taya benziyordu.</p>

  <p class="normal">Kızların karşısında sessizce dururken gözlerinin içi gülüyordu. Çok az konuşuyor ve bir sarhoş arkadaşlarına, bir kızlara bakıyordu.</p>

  <p class="normal">Maryana onlara doğru gelirken, genç adam sakin, yavaş bir hareketle kalpağını tekrar kaldırdı, biraz yana çekildi, sonra tam kızın karşısına geçip durdu. Bir ayağını hafifçe yana atmış, parmaklarını kemerinden içeri geçirmiş, ağır ağır kılıcıyla oynuyordu. Maryanka onun selamına, yavaşça başını eğerek karşılık verdi, tümseğin üzerine oturdu, cebinden biraz kabak çekirdeği çıkardı.</p>

  <p class="normal">Lukaşka gözleri Maryanka’nın üzerinde kabak çekirdeklerini dişlerinin arasında çıtırdatıyor, kabuklarını yere tükürüyordu.</p>

  <p class="normal">Maryanka onlara doğru geldiğinde, biraz önceki konuşmalar aniden kesilmiş, herkes susmuştu. Sonunda, bir Kazak kadını sessizliği bozarak: “Niyetiniz ne? Burada çok mu kalacaksınız?” diye sordu.</p>

  <p class="normal">Lukaşka ciddi bir tavırla: “Yarın sabah döneceğiz!” dedi.</p>

  <p class="normal">Yaşlı Kazak: “Eh, ne yapalım!” dedi. “Umarım bir güzel eğlenir, iyi vakit geçirirsin. Buraya geldiğine çok sevindim, biraz önce senden söz ediyorduk.” Sarhoş Yerguşov gülerek onun sözünü kesti:</p>

  <p class="normal">— Ben de aynı şeyleri söylüyordum. Eğlenmemize bakalım. Nereye baksan her yer konukla dolu.</p>

  <p class="normal">Bunu söylerken yoldan geçen bir askeri işaret ediyordu.</p>

  <p class="normal">Sonra: “Asker votkasına da bayılırım doğrusu,” dedi. “O çok güzel bir votkadır!”</p>

  <p class="normal">Kazak kadınlarından biri: “Üç zebani de bizim eve getirdiler,” dedi. “Dedem merkeze gitmiş, itiraz etmiş ama, bir şey yapamayacaklarını söylemişler...”</p>

  <p class="normal">Yerguşov: “Öyle mi?” dedi. “Onların sana ne zararı var ki? Bir kötülüklerini mi gördün?”</p>

  <p class="normal">Bir başka Kazak kadını:</p>

  <p class="normal">— Elbette evi tütün dumanıyla doldurdular, öyle değil mi? diye sordu. Sigaralarını avluda diledikleri kadar içebilirler ama, evlerimizde içmesinler. Buna izin veremeyiz, isterse kaymakam gelsin, buna izin vermem! Bunları evine alırsın, bir de bakmışsın ki hırsızlık yapmışlar. Bizim kaymakam işini bilir, bak, kendi evine hiç asker aldı mı? Elbette almaz...</p>

  <p class="normal">Yerguşov yine:</p>

  <p class="normal">— Bakıyorum da askerlerden hiç hoşlanmıyorsun! dedi.</p>

  <p class="normal">Nazarka’da aynı Lukaşka gibi bir ayağını yana doğru atıp kalpağını hafifçe arkaya doğru itti.</p>

  <p class="normal">— Söylediklerine göre bizim kızlara emir verilmiş, askerlere yatak hazırlayacaklarmış, <span class="ideitalik">çihir</span> ve bal ikram edeceklermiş.</p>

  <p class="normal">Yerguşov bir kahkaha atarak en yakınındaki kıza sarıldı:</p>

  <p class="normal">— Bence de en doğrusu da bu! dedi.</p>

  <p class="normal">Kız tiz bir sesle: “Sakız gibi yapışmasana insana! Nineme söylerim seni! diye bağırdı.</p>

  <p class="normal">Yerguşov da bağırarak: “Söylersen söyle!” diye karşılık verdi. “Nazarka doğru söylüyor, çünkü o okuma yazma biliyor. Bununla ilgili yazılı emir gelmiş. Söylediği doğru...”</p>

  <p class="normal">Konuşmasını bitirdikten sonra bir başka kıza daha sarılmaya kalktı. Yanakları al al olmuş, yuvarlak yüzlü bir kız olan Ustenka, ona vuracakmış gibi yumruğunu kaldırarak güldü, tiz bir sesle: “Şımarma be! Domuz!” diye bağırmaya başladı.</p>

  <p class="normal">Yerguşov geri çekildi. Neredeyse düşüyordu.</p>

  <p class="normal">— Şuna da bakın... Bir de bizim kızlar için güçsüz derler. Neredeyse beni öldürecektin!</p>

  <p class="normal">Ustenka ona arkasını dönerek kıkır kıkır güldü.</p>

  <p class="normal">— Hadi ordan, yapışkan herif, sen de! Karakoldan buraya gelmene ne diye izin verdiler bilmem ki... Uykuya dalıp da Abrek’i görmeyip de uyusaydın, görürdün gününü... Seni kıtır kıtır doğrarlardı. Çok da iyi olurdu.</p>

  <p class="normal">Nazarka güldü. “Böyle bir şey olsaydı, kimbilir ne kadar çok zırlardın!”</p>

  <p class="normal">— Yok canım! Ağlayacakmışım!</p>

  <p class="normal">Yerguşov: “Bak, acı bile bunu hiç etkilemiyor!” dedi. “Ne dersin Nazarka? “Böyle bir şey olsaydı, ağlar mıydı, ne dersin?”</p>

  <p class="normal">Lukaşka bütün bunlar konuşulurken sürekli susarak Maryanka’ya bakıyordu. Belliydi ki bu bakışlar da kızı heyecanlandırıyordu.</p>

  <p class="normal">Delikanlı yavaşça ona sokularak: “Duyduğuma göre komutanlardan birini de sizin eve yerleştirmişler? diye sordu.</p>

  <p class="normal">Maryanka her zaman yaptığı gibi karşılık vermek için bir süre bekledi, ağır ağır gözlerini yerden kaldırarak, Kazaklara baktı.</p>

  <p class="normal">Lukaşka’nın gözlerinin içi gülüyordu; sanki o sırada genç kızla aralarında bu konuşmalarla hiçbir ilgisi olmayan bambaşka özel bir olay geçiyordu.</p>

  <p class="normal">Maryanka’nın yerine yaşlı bir kadın yanıt verdi:</p>

  <p class="normal">— Onların durumu yine iyi sayılır, iki tane odaları var. Fomuşkinlere de birliğin komutanını yerleştirmişler, hem de söylediklerine göre, adamın eşyaları evin bir köşesini olduğu gibi doldurmuş. Evdekilere yer kalmamış. Olacak iş mi? Büyük bir orduyu kasabaya yığdılar. Ne yaparsın! Burada ne bulacaklarını sanıyorlarsa, sanki...</p>

  <p class="normal">Kızlardan biri: “Terek’in üstünde köprü yapacaklarını söylüyorlarmış.”</p>

  <p class="normal">Nazarka, Ustenka’ya yaklaştı.</p>

  <p class="normal">— Ben mi duyduklarım daha farklı, dedi. Duyduğuma göre, her yere çukur kazıp kızları içine gömeceklermiş... Delikanlıları sevmedikleri için...</p>

  <p class="normal">Sonra her zaman yaptığı gibi, komik bir şekilde dizini kırarak herkesi güldürdü. Yerguşov ise, sırada Maryanka olduğu halde, onu geçip, ondan sonraki yaşlı kadına sarıldı.</p>

  <p class="normal">Nazarka: “Maryanka’ya neden sarılmadın? Sıra onda değil miydi?” diye sordu.</p>

  <p class="normal">Yerguşov kollarının arasında çırpınan yaşlı kadını öperek: “İstemem, benim yaşlı arkadaşım daha tatlı!” dedi. Yaşlı kadın gülerek: “Dikkat et, boğacaksın beni!” diye bağırıyordu.</p>

  <p class="normal">Sokakta duyulan tok ayak sesleri gülüşmelerin kesilmesine neden oldu. Sırtlarında kaput, omuzlarında tüfek, üç asker nöbeti devralmak için birliğin deposuna doğru düzgün adımlarla yürüyorlardı. Eski bir süvari olan çavuş, Kazaklara öyle sert bir şekilde bakıyor, askerleri sokağın ortasından öyle bir yürütüyordu ki, topluluğun en başında duran Lukaşka ile Nazarka bir adım geri çekildi. Lukaşka gözlerini kısarak başını ve geniş sırtını hafifçe geriye doğru eğdi ama hiç hareket etmedi. Yan yan, küçümser bir edayla askerlere baktı.</p>

  <p class="normal">— Sokakta insanlar olduğunu görmüyor musun, hiç değilse biraz yandan geç! dedi.</p>

  <p class="normal">Tozlu yoldan, askerler sert ve uygun adımlarla hiç konuşmadan yürüyüp gittiler. Maryanka güldü. Arkasından diğer kızlar da gülüştüler.</p>

  <p class="normal">Nazarka, “Şunlara bakın! Amma da süslü oğlanlar!” dedi. “Memur gibi cüppe giymişler.”</p>

  <p class="normal">Sonra onları taklit ederek birkaç adım yürüdü. Oradakiler yine kahkahalarla gülmeye başladı.</p>

  <p class="normal">Lukaşka, ağır ağır Maryanka’ya yaklaştı:</p>

  <p class="normal">— Komutan sizin evin neresine yerleşti? diye sordu.</p>

  <p class="normal">Maryanka bir süre ne karşılık vereceğini düşündü, sonra: “Yeni yapılan odaya aldık,” dedi.</p>

  <p class="normal">Lukaşka kızın yanına oturdu.</p>

  <p class="normal">— Genç mi, yaşlı mı? diye sordu.</p>

  <p class="normal">— Yaşını mı sordum ki? <span class="ideitalik">Çihir</span> istemişti, <span class="ideitalik">çihir</span> almak için bodruma giderken şöyle bir uzaktan gördüm adamı. Yeroşka amca ile pencerede oturuyordu. Kızıl saçlı bir herif. Bir araba dolusu eşyayla geldi.</p>

  <p class="normal">Genç kız bunu söyledikten sonra gözlerini tekrar yere indirdi. Lukaşka ona biraz daha yaklaştı ve gözlerini kızın gözlerine dikti.</p>

  <p class="normal">— Bir fırsat yakalayıp da karakoldan izin alabildiğim için öyle mutluyum ki... dedi.</p>

  <p class="normal">Maryanka hafifçe gülümsedi.</p>

  <p class="normal">— Çok mu kalacaksın? diye sordu.</p>

  <p class="normal">— Yarın sabaha kadar. Bana da biraz kabak çekirdeği versene.</p>

  <p class="normal">Lukaşka daha bunu söylerken elini kıza uzatmıştı. Maryanka’nın gülümsemesi daha belirgin bir hal aldı, gömleğinin yakasını hafifçe açtı.</p>

  <p class="normal">— Ama hepsini alma, dedi.</p>

  <p class="normal">Lukaşka, kızın boynuna astığı torbadan biraz çekirdek alarak sakin bir edayla: “Seni ne kadar özlediğimi bir bilsen...” diye fısıldadı.</p>

  <p class="normal">Kıza biraz daha sokuldu. Sonra gözlerinin içi gülerek ona bir şeyler fısıldamayı sürdürdü. Maryanka birden geri çekilerek yüksek sesle: “Gelmeyeceğimi söyledim ya!” dedi.</p>

  <p class="normal">Lukaşka: “Doğru söylüyorum... Sana çok önemli bir şey söyleyeceğim” diye fısıldadı. “Yemin ederim, doğru söylüyorum! Yalvarırım Maşenka!”</p>

  <p class="normal">Maryanka başını “hayır” anlamında salladı ama, bir yandan da gülümsüyordu.</p>

  <p class="normal">Bu sırada Maryanka’nın küçük kardeşi koşarak Kazak kadınlarına doğru geldi:</p>

  <p class="normal">— Maryanka! Hadi... Abla! Annem seni yemeğe çağırıyor!.. diye bağırdı.</p>

  <p class="normal">Genç kız: “Şimdi gelirim!” dedi. “Sen git, canım. Git, git, hemen şimdi geliyorum.”</p>

  <p class="normal">Lukaşka ayağa kalktı, kalpağını kaldırdı.</p>

  <p class="normal">— Sanırım benim de artık eve gitmem gerekiyor. İşler belki yoluna girer, dedi.</p>

  <p class="normal">Bunu söylerken kayıtsız görünmeye çalışıyordu ama, dudaklarında bir türlü saklayamadığı bir tebessüm vardı. Sonra yandaki evin diğer tarafına geçerek gözden kayboldu.</p>

  <p class="ortayazi">***</p>

  <p class="normal">Gece iyice bastırmış, kasaba karanlıklara gömülmüştü. Kapkara gökyüzünde parlak yıldızlar vardı. Sokaklar ıssız ve karanlıktı. Nazarka Kazaklarla birlikte hâlâ tümseğin üzerinde oturuyordu. Bulundukları yerden ara sıra gülüşmeler, kahkahalar duyuluyordu.</p>

  <p class="normal">Lukaşka ise genç kızların yanından ağır ağır yürüyerek uzaklaştı. Sonra aniden bir kedi gibi saklanarak şıkırdamasına engel olmak içinde sallanan kılıcını eliyle tuttu ve sessizce kendi evi yerine reisin evine doğru ilerlemeye başladı. İki sokağı geçtikten sonra bir ara sokağa saptı. Çerkez elbisesinin eteklerini toplayarak duvarın dibindeki gölgeye, toprağa yere oturdu.</p>

  <p class="normal">“Ah, reisin kızı! Şaka bile yapılmıyor, cadı! Biraz sabırlı olalım, biraz vakit geçsin gösteririm ona ben...” diye Maryanka’yı düşünüyordu.</p>

  <p class="normal">Yaklaşan bir kadının ayak sesleriyle, düşüncelerinden sıyrıldı. Lukaşka kulak kabarttı ve sonra kendi kendine güldü. Maryanka başını öne eğmiş, elindeki değnekle çitlerin direklerine vura vura, ahenkli ve hızlı adımlarla tam ona doğru geliyordu. Lukaşka oturduğu yerden birden ayağa fırlayınca, Maryanka korkuyla irkilerek olduğu yerde kaldı:</p>

  <p class="normal">— Şuna bakın! Tanrı cezanı versin, pis şeytan! Ödümü patlattın! Hani eve gidiyordun!.. diye bağırdı.</p>

  <p class="normal">Sonra korktuğu için kendi haline kahkahalarla güldü.</p>

  <p class="normal">Lukaşka bir elini kızın beline doladı, öteki eliyle de onu çenesinden tuttu.</p>

  <p class="normal">— Bak sana ne diyeceğim... Yemin ederim...</p>

  <p class="normal">Sesi heyecandan titriyordu. Kesik kesik konuşuyordu.</p>

  <p class="normal">Maryanka: “Gecenin bu vaktinde seninle ne konuşacağım?” dedi. “Hem annem beni bekliyor, sen de sevgilinin yanına git!”</p>

  <p class="normal">Delikanlının kollarından kurtularak, ondan birkaç adım uzaklaştı. Kendi avlularının çitine yaklaştı ve durdu. Koşarak peşinden gelen, bir saat daha yanında kalması için yalvaran Kazak delikanlısına doğru döndü.</p>

  <p class="normal">— Hadi söyle bakalım, ne anlatmak istiyorsun? Gece kuşu, dedi gülerek.</p>

  <p class="normal">— Maryana, benimle dalga geçme! İnan bana doğru söylüyorum! Sevgilim varsa ne olmuş yani! O beni ilgilendirmiyor. Ama, bak, senin söyleyeceğin bir tek sözcükle bile öyle mutlu olurum ki... Ne istersen hemen yaparım. Buna bak...</p>

  <p class="normal">Bunu söylerken elini cebine vurarak içindeki paraları şıngırdatmıştı:</p>

  <p class="normal">— Bundan böyle bizim için artık sıkıntı yok! Herkes mutlu oluyor, eğleniyor. Ya ben ne oluyorum? Neden bir gün olsun senden tatlı bir söz işitemiyorum Maryanka?</p>

  <p class="normal">Genç kız, delikanlının önünde duruyor, söylenenlere hiç karşılık vermeden elindeki çubuğu parçalıyordu.</p>

  <p class="normal">Lukaşka birden yumruklarını ve dişlerini sıktı.</p>

  <p class="normal">— Ömrümüzün sonuna kadar bekleyecek miyiz yani? Seni sevdiğime inanmıyor musun, canım benim! Söyle nasıl istiyorsan öyle olayım, dedi.</p>

  <p class="normal">Sonra kaşlarını çatarak kızın ellerini avuçlarının arasına aldı.</p>

  <p class="normal">Maryanka’nın yüzündeki durgun ifade hiç değişmedi, sesi de aynı şekilde dingindi. Ellerini çekmeden ve Kazak gencinden uzaklaşmaya gerek duymadan: “Üzerime gelme Lukaşka! Sözümü dinle,” dedi. “Ben elbette eksik eteğin biriyim ama, yine de sözümü dinlesen iyi edersin. Ben kendi hayatım üzerinde söz sahibi değilim! Beni seviyorsan, sana şunu söyleyebilirim: Önce ellerimi bırak, düşündüklerimi rahatça söyleyeyim. Seninle evlenirim ama, benden başka türlü bir davranmamı istiyorsan, boşuna beklersin!”</p>

  <p class="normal">Bunu oldukça sakin bir edayla, başını bile çevirmeden söylemişti. Biraz önce oldukça öfkeli olan Lukaşka şimdi yine yumuşak ve tatlı dilli, sevecen bir delikanlı oluverdi. Gülümseyerek, kızın gözlerinin derinliklerine baktı.</p>

  <p class="normal">— Demek benimle evlenmeyi kabul ediyorsun? Evlilik sadece ikimizin isteğine bağlı değil ki! Önce beni sevdiğini anlamalıyım Maryanka.</p>

  <p class="normal">Maryanka ona sokuldu, genç adam ona kuvvetle sarılarak dudaklarından öptü. Sonra onu göğsüne bastırarak:</p>

  <p class="normal">— Canım benim! dedi.</p>

  <p class="normal">Kız atak bir hareketle kendini adamın kollarından kurtardı, arkasına hiç bakmadan evinin kapısından içeri girdi.</p>

  <p class="normal">Kazak delikanlısının: “Biraz daha dur! Bak ne söyleyeceğim!” diye yalvarmasına rağmen, bir an bile duraklamadı. Sadece: “Git buradan! Bizi görmesinler!” dedi. “Bak, bizim kiracı işte, şeytan herif, avluda dolaşıp duruyor!”</p>

  <p class="normal">Lukaşka: “Nede olsa reis kızı, başka ne beklenir ki. Hıh! Benimle evlenirmiş. Elbette evlenmesine evleniriz ama, önce beni sevmeli, öyle değil mi?” diye düşünüyordu.</p>

  <p class="normal">Sonra Yamka’ya giti ve Nazarka’yı buldu. Beraber içki içip eğlendiler. Üstelik kendisini aldatmış olmasına rağmen Dunyaşka’nın evine giderek, geceyi orada geçirdi.</p>
</body>
</html>
