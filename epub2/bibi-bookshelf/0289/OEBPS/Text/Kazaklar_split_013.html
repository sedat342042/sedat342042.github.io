<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_11">IX</h2>

  <p class="normal">Ortalık ağarmaya başlamıştı. Sığlıkta suların dalgalanmasıyla hafif hafif yalpalayan Çeçen’in ölüsü artık iyice seçilebiliyordu.</p>

  <p class="normal">Birden, Kazak’ın yanındaki kamışlar çatırdadı, ayak sesleri duyuldu. Sonra, sazlar aralandı. Kazak tüfeğini tekrar ayarladı. “Tanrı yardımcım olsun,” diye fısıldadı. Emniyetin açılmasıyla çıkan tok sesle birlikte ayak sesleri aniden kesilmişti. Sonra oldukça sakin kalın bir ses duyuldu:</p>

  <p class="normal">— Hey, Kazaklar! Amcayı vurmaya kalkmayın sakın!</p>

  <p class="normal">Yeroşka amca kamışları aralayarak Lukaşka’nın yanına geldi.</p>

  <p class="normal">Lukaşka: “Gerçekten de neredeyse seni vuracaktım!” dedi.</p>

  <p class="normal">Yaşlı adam: “Birini mi vurdun yoksa?” diye sordu.</p>

  <p class="normal">İhtiyarın ormanda, ırmağın üzerinde yankılanan gür sesi sabahın derin sessizliğini bozarak, Lukaşka’nın çevresindeki gizemli havayı dağıtıvermişti. Sanki ortalık daha bir aydınlanmış, her şey daha açık seçik görünmeye başlamıştı.</p>

  <p class="normal">Lukaşka tüfeğin emniyetini indirdi ve sakin olmaya çalışarak, oturduğu yerden kalktı.</p>

  <p class="normal">— Görüyor musun amca, sen henüz bir şey vuramadın ama, ben senden usta çıktım! Ben bir canavar öldürdüm...</p>

  <p class="normal">İhtiyar şimdi gözlerini ayırmadan ölünün artık iyice fark edilebilen beyaz sırtına ve hemen altındaki kırmızımtırak sularıyla akıp giden Terek’e bakıyordu.</p>

  <p class="normal">Lukaşka: “Bir kütüğe sarılmış öyle yüzüyordu,” diye anlattı. “Buna rağmen benim gözümden kaçmadı. Onu öyle bir vurmuşum ki... Bak, işte orada... Ayağında lacivert potur var, tüfeği de yanında sanırım, görüyorsun değil mi?”</p>

  <p class="normal">Yaşlı adam öfkeyle: “Görüp de ne yapacağım!” diye homurdandı. Yüzünde ciddi, sert bir ifadeyle üzgün üzgün: “Bir <span class="ideitalik">cigit</span>’i öldürmüşsün!” dedi.</p>

  <p class="normal">— Tam şurada oturuyordum ki bir de baktım, öbür yandan kapkara bir şey görünüyor. Onu ta karşı kıyıdayken fark etmiştim. Sanki biri kıyıya yaklaşıp kendini suya atmıştı. Şaşırıp kaldım. Suların üzerinde koca bir kütüğün yüzdüğünü gördüm. Ama suyun akıntısına uygun bir halde aşağı doğru değil, enine doğru geliyordu. Bir de baktım kütüğün altından bir baş göründü. Hayret! Dikkatle yeniden baktım. Etrafı kamışların arasından pek iyi seçemiyordum. Yerimden biraz doğruldum, sanırım o namussuz da bir ses işitmişti! Çünkü, o da bu tarafa dönmüştü. Kütüğün altından başını uzatmış, bakıyordu. Kendi kendime: “Heyt... Seni asla elimden kaçırmam!” dedim. Tam adam kütüğün altından çıkıp çevresine bakınıyordu ki... Ah! Anlatırken bile heyecandan boğazımda bir şeyler düğümleniyor.</p>

  <p class="normal">“Tüfeğimi kurdum. Hiç kımıldamadan bekledim. Adam bir süre durup sonra yeniden yüzmeye başladı. Tam ayın aydınlattığı yere gelmişti. Sırtının tamamı görünüyordu. ‘Tanrı yardımcım olsun,’ dedim. Bir de baktım ki barut dumanları arasında çırpınıyor. Gerçekten inledi mi, yoksa bana mı öyle geldi, bilmiyorum. ‘Şükürler olsun öldürdüm,’ diye düşündüm. Adam suyun sığ yerine geldiğinde her şey apaçık göründü. Doğrulmaya çalıştı, ama bunu yapamadı, çırpındı çırpındı; sonra kendini bıraktı. Her şeyi açıkça gördüm. Görüyor musun bak, yerinden kımıldamıyor bile. Ölmüştür sanırım... Kazaklar karakola gittiler. Bari öteki Abrekleri elimizden kaçırmasak.”</p>

  <p class="normal">İhtiyar: “Onların hemen yakalanabileceklerini mi sanıyorsun?” dedi. “Bana kalırsa, iş işten geçti artık kardeşim.”</p>

  <p class="normal">Sonra yine üzgün bir tavırla başını salladı.</p>

  <p class="normal">Bu sırada, kıyıdan, kimi yaya, kimi atlı, gelmekte olan Kazakların sesi duyuldu. Kazakların sesleriyle, ağaç köklerinin çatırtıları birbirine karışıyordu.</p>

  <p class="normal">Luka: “Kayık mı getiriyorlar ne!” diye seslendi.</p>

  <p class="normal">Kazaklardan biri: “Aferin sana, Luka! Hadi getir bakalım onu buraya!..” diye seslendi.</p>

  <p class="normal">Lukaşka kayığın gelmesini beklemeden hızla soyunmaya başladı. Gözlerini avından bir an bile ayırmıyordu.</p>

  <p class="normal">Karakol komutanı: “Aceleye gerek yok! Kayığı bekle, Nazarka getiriyor şimdi!” diye bağırdı.</p>

  <p class="normal">Bir başka Kazak: “Hey, aptallık etme! Belki herif daha ölmemiştir, belki de özellikle ölü numarası yapıyordur. Hiç değilse kılıcını yanına al!” diye seslendi.</p>

  <p class="normal">Luka poturunu çıkarıyordu.</p>

  <p class="normal">— Kapa çeneni! diye bağırdı.</p>

  <p class="normal">Bir çırpıda soyunuverdi, önce haç çıkardı, sonra olduğu yerden bir zıplayışta kendini suya attı, önce suyun dibine daldı. Sonra bembeyaz kollarını genişçe açarak, sırtı suyun üzerinde akıntıyı yanlamasına geçip Terek’in sığlık yerine doğru yüzdü.</p>

  <p class="normal">Kalabalık Kazakların gür sesleri bir uğultu halinde kıyılarda yankılanıyordu. Üç atlı, Lukaşka’nın yüzdüğü yerin tam karşısındaki yere kadar gitti. Irmağın kıvrıldığı yerde bir kayık göründü.</p>

  <p class="normal">Lukaşka kütüğün bulunduğu sığlığa gelince sudan çıkarak ayağa kalktı, ölüye doğru gidip eğildi, onu bir iki kez çevirdi. Sonra tiz bir sesle olduğu yerden bağırdı.</p>

  <p class="normal">— Ölmüş bu!</p>

  <p class="normal">Kurşun Çeçen’in başına isabet etmişti. Üzerinde sadece lacivert bir potur vardı, gömleği, Çerkez elbisesi, tüfeği, kılıcı sırtına bağlıydı. Bütün bunların üzerine bir de iri bir kütük bağlanmıştı. İşte Lukaşka’yı ilk anda yanıltan buydu.</p>

  <p class="normal">Çeçen’in ölüsü kayıktan indirilip kıyıdaki otların üzerine boylu boyunca yatırıldığı zaman, çevresini sarmış bulunan Kazaklardan birisi: “Amma da iri bir sazan yakalamışız ha!” dedi. Bir başkası: “Teni ne kadar da sarıymış...” diye söylendi</p>

  <p class="normal">Üçüncü bir Kazak: “Bizimkiler nereye gittiler acaba?” dedi. “Sanırım hâlâ diğer taraftadırlar. Bu adam öncü olmalı. Bu şekilde yüzmesi bunu gösteriyor. Hem zaten, ne diye bir adam tek başına ırmağı yüzerek geçmeye kalksın?”</p>

  <p class="normal">Lukaşka kıyıda, titreyerek ıslak çamaşırını sıkarken, alaylı bir tavırla konuşuyordu:</p>

  <p class="normal">— Anlaşılan uyanığın biriydi! Belki de öncü olmaya herkesten çok istemişti. Anlaşılan köyünün en <span class="ideitalik">cigit</span> genciydi. Baksanıza sakalı hem kınalı hem de kısa kesilmiş...</p>

  <p class="normal">Kalabalıktan biri: “Kıyafetlerini de bir torbaya koyup sırtına bağlamış,” dedi. “Bu şekilde yüzmesi elbette daha rahat ve kolay olmuştur.”</p>

  <p class="normal">Karakol komutanı ölen adamın sırtına bağlı olan kılıcı, tüfeği alarak: “Bana bak, Lukaşka!” dedi. “Kılıcını, gömleğini kendine al, tüfeğine gelince... Daha sonra bana gel, sana onun için üç moneta veririm. Hey, bu havalı bir tüfek üstelik.”</p>

  <p class="normal">Karakol komutanı bu sözleri söylerken, tüfeğin namlusuna üflüyordu.</p>

  <p class="normal">— Böyle bir tüfeği anı olarak almak, benim için gurur verici bir şey olur doğrusu!</p>

  <p class="normal">Lukaşka karşılık vermedi, bu dilenciliğin hoşuna gitmediği halinden anlaşılıyordu, ama bundan kaçınmasının da mümkün olmadığını biliyordu. Yüzü asık ve kaşları çatık bir halde Çeçen’in gömleğini yere fırlattı:</p>

  <p class="normal">— Hey Tanrım! dedi. Bari gömlek de bir şeye benzeseydi! <span class="ideitalik">Bayguş<sup class="calibre2"><a href="../Text/Kazaklar_split_054.html#footnote-127975-7" id="footnote-127975-7-backlink">[7]</a></sup></span> bir şey!</p>

  <p class="normal">Kazaklardan biri: “Odun toplamaya giderken giyersin,” dedi.</p>

  <p class="normal">Lukaşka’nın az önceki öfkesi yatışmış gibiydi. Hemen komutanına vermiş olduğu armağandan kendisi için bir çıkar sağlama isteğine kapıldı.</p>

  <p class="normal">— Mosev! Ben eve gidiyorum, dedi.</p>

  <p class="normal">— Eh, git bakalım!</p>

  <p class="normal">Komutan bunu söyledikten sonra tüfeği incelemeyi sürdürerek öteki Kazaklara seslendi:</p>

  <p class="normal">— Ölüyü karakolun diğer tarafına götürün, çocuklar! Sonra güneşten korumak için, üzerine de bir çadır yapsanız iyi olur. Belki de Dağlılardan birileri ölüyü almak için pazarlığa gelir!</p>

  <p class="normal">Biri: “Hava o kadar sıcak değil ki!” dedi.</p>

  <p class="normal">Bir başka Kazak: “Olsun! Çakalların gelip onu parçalaması da pek iyi olmaz doğrusu?” diye söze karıştı.</p>

  <p class="normal">— Başında nöbet tutmalı. Ölülerini almak için geldiklerinde çakallara yem olduğunu görürlerse çok kötü olur.</p>

  <p class="normal">Karakol komutanı neşeyle: “Eh, Lukaşka! Artık ellerinden kurtulamazsın! Çocuklara bir kova içki borçlusun!” dedi.</p>

  <p class="normal">Kazaklar: “Evet... Âdet yerini bulsun!” dediler. “Şans yüzüne güldü! Görmeden bir Abrek öldürdü! Daha ne olsun?”</p>

  <p class="normal">Lukaşka: “Madem tüfeği alıyorsun kılıçla gömleği de al. Daha fazla para verirsin. İstersensen poturu da alabilirsin. O da senin olsun!” diyordu. “Zaten bu potur bana olmaz, herif kavruğun tekiymiş.”</p>

  <p class="normal">Kazaklardan biri gömleğe bir moneto verdi. Bir diğeri kılıca karşılık bir kova içki önerdi.</p>

  <p class="normal">Lukaşka: “Merak etmeyin çocuklar, içkinizi içeceksiniz!” dedi. “Bir kova içki getireceğim. Üstelik kasabadan kendim getireceğim!”</p>

  <p class="normal">Nazarka: “Poturu da parçalara ayırıp, kızlara mendil diye hediye edersin,” dedi.</p>

  <p class="normal">Kazaklar kahkahalarla güldüler.</p>

  <p class="normal">Karakol komutanı: “Yeter artık, kesin gülmeyi!” diye çıkıştı. “Götürün şu adamı! Koğuşun önündeki bu pislik yığını nedir?”</p>

  <p class="normal">Lukaşka isteksizce ölüyü yerden kaldıran Kazaklara: “Hadi kımıldayın!” diye bağırdı. “Onu getirsenize buraya!”</p>

  <p class="normal">Kazaklar da sanki komutan oymuş gibi hemen bu emre uydular. Ölüyü birkaç adım ileri sürükleyip ayaklarını yere bıraktılar. Cansız ayaklar sallanarak tok bir sesle yere çarptı. Kazaklar iki yana çekilerek bir süre ölünün etrafında sessizce durdular. Sürekli ona bakıyorlardı. Nazarka ölünün yanına yaklaştı, şakağındaki kanlı kurşun izini görebilmek için yana dönmüş başını düzeltti:</p>

  <p class="normal">— Baksanıza kurşun tam da hedefe isabet etmiş! Tam beynine... Merak etmeyin, elimizde kalmaz, er-geç sahipleri işi öğrenip almaya gelirler!”</p>

  <p class="normal">Hiç kimseden bir karşılık gelmedi. Sanki kız doğmuş gibi ortalığa derin bir sessizlik çökmüştü.</p>

  <p class="ortayazi">***</p>

  <p class="normal">Güneş artık gökyüzünde iyice yükselmişti, çevreye yayılan ışıklarıyla yeşilliği aydınlatıyordu. Terek uyanmış olan ormanın içinde az ötede kaynaya kaynaya akıp gidiyordu. Her yönden sabahı karşılayan sülünlerin birbirlerine seslenişleri duyuluyordu.</p>

  <p class="normal">Kazaklar sessizce, vurulan adamın çevresinde kıpırdamadan duruyor, onu seyrediyorlardı. Üzerinde rengi koyulaşmış lacivert poturu, kuşakla sarılmış çukur karnıyla, kahverengi çıplak bedenin hatları güzel ve düzgündü. Kaslı kolları vücudunun iki yanına düz bir şekilde uzanmıştı. Kanı pıhtılaşmış yarasıyla, saçları kazınmış, yuvarlak esmer başı arkaya doğru düşmüştü. Dümdüz, güneşten kavrulmuş alnı saçları dipten kesilmiş olan kısımdan gözle görülür bir biçimde ayrılıyordu.</p>

  <p class="normal">Açık kalmış cam gibi mat gözlerinin gözbebekleri yukarı doğru kaymıştı. Sanki karşısındakilerin ötesine ta uzaklara, yukarılara doğru bakıyor gibiydi. Kısa kesilmiş bıyıkların altından görünen ince dudaklarının kenarları gerilmişti; sanki yüzünde oldukça anlamlı içten bir gülümseme var gibiydi. Kızıl tüylerle kaplı, ince bilekli ellerinin içeriye doğru bükülmüş parmaklarının tırnakları kınalıydı.</p>

  <p class="normal">Lukaşka henüz giyinmeye başlamamıştı. Boynu kıpkırmızı görünüyordu, gözleri de her zamankinden daha parlaktı. Geniş kasları durmadan atıp duruyordu. Beyaz sağlam vücudundan, sabah serinliğinde belli belirsiz bir buğu yükseliyordu. Ölüyü beğendiğini gösterecek şekilde: “İşte, o da insandı!” dedi.</p>

  <p class="normal">Kazaklardan biri; “Elbette orası öyle ama, acaba sen onun karşısına çıkmış olsaydın acaba, sana fırsat verir miydi?” dedi.</p>

  <p class="normal">Aralarında derin bir sessizlik oldu. Sonra tekrar hareketlenmeye, konuşmaya başladılar. İki kişi çadır kurmak için dal kesmeye giderken, diğerleri de ağır ağır karakola doğru yürüdüler. Nazarka ile Lukaşka da, kasabaya gitmek üzere hazırlık yapmak için koğuşa girdiler.</p>

  <p class="normal">Aradan yarım saat kadar bir süre geçtikten sonra Terek’le kasabanın arasında yer alan sık ormanın içinden Lukaşka ile Nazarka neredeyse koşar adımlarla evlerine gidiyor, bir yandan da durmadan konuşuyorlardı.</p>

  <p class="normal">Lukaşka sert bir sesle: “Ona, seni benim gönderdiğimi sakın söyleme. Yalnızca kocasının evde olup olmadığına bak, o kadar. Anladın mı?” diyordu.</p>

  <p class="normal">Nazarka itaatkâr bir tavırla: “Peki, ben daha sonra Yamka’ya giderim, orada eğleniriz, tamam mı?” dedi.</p>

  <p class="normal">Lukaşka: “Eee, şimdi eğlenmeyip de ne zaman eğleneceğiz?” diye karşılık verdi.</p>

  <p class="normal">İki Kazak kasabaya vardıklarında, hemen içki içtiler sonra evlerine gidip akşama kadar güzel bir uyku çektiler.</p>
</body>
</html>
