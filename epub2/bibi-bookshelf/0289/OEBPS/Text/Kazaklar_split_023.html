<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_21">XIX</h2>

  <p class="normal">Sis yükseldikçe, altından kamışla kaplı damlar görünüyordu. Sisin bir kısmı da çiğ halinde yollara, duvarların dibindeki otların üzerine iniyor, ortalığı nem kaplıyordu.</p>

  <p class="normal">Bacaların hepsinden duman tütüyordu. Bütün kasaba halkı yollara dökülmüştü. Kimi işe, kimi dere boyuna, kimi ise karargâhlara gidiyordu.</p>

  <p class="normal">Avcılar, otların sardığı nemli keçiyollarında art arda yürüyorlardı. Köpekler ikide bir kuyruklarını sallayarak başlarını çevirip sahiplerine bakıyor, sonra koşarak çevreyi araştırıyorlardı.</p>

  <p class="normal">Havada yüzbinlerce sivrisinek dolanıyor, avcıların peşine takılıyor, sırtlarına, ellerine, yüzlerine konuyorlardı. Çevreyi otlardan, nemli ormandan gelen bir koku sarmıştı.</p>

  <p class="normal">Olenin sürekli başını arkaya çevirip Maryanka’nın oturduğu arabaya bakıyordu. Genç kız durmadan elindeki değnekle öküzleri dürtüp duruyordu.</p>

  <p class="normal">Ortalığa derin bir sessizlik hâkimdi. Kasabadan yükselen sesler artık avcılara kadar ulaşmıyordu. Yalnız köpeklerin koşuşurken dalları, kökleri çıtırdatıyor, arada bir de karşılıklı ötüşen kuş sesleri duyuluyordu.</p>

  <p class="normal">Olenin ormanın tehlikelerini, Abreklerin sürekli böyle ıssız yerlerde gizlendiklerini biliyordu. Ormandan yürüyerek geçen bir adam için tüfeğin güvenilir bir koruyucu olduğunun da farkındaydı. İçinde hissettiği korku değildi. Yalnız onun yerinde olan bir başkasının korkacağını düşünüyordu. Bu nedenle gayet dikkatli bir şekilde, sisle kaplı nemli ormana iyice bakıyor, arada bir duyulan hışırtılara, seslere kulak kabartıyordu; durmadan tüfeğine sarılıyor, içinde daha önce bilmediği hoş duygular uyanıyordu.</p>

  <p class="normal">Yeroşka amca önde gidiyordu. Bir hayvanın geçtiğini gösteren çift çizgili bir ayak izini fark ettiği her su birikintisinin önünde duruyor, ayak izlerini büyük bir dikkatle inceliyor, sonra onları Olenin’e gösteriyordu. Hiç konuşmuyor, bir şey söylemesi gerektiğinde de sadece fısıldıyordu.</p>

  <p class="normal">Geçtikleri yer, gelip giden arabaların açtığı, sonra da otların kapladığı bir yoldu. Karaağaçlarla, çınarlarla dolu orman, yolun iki yanında öyle gür, öyle sık sarmaşıklarla doluydu ki ilerisini görmek olanaksızdı.</p>

  <p class="normal">Hemen hemen tüm ağaçları, tepeden tırnağa yabani asma sarmıştı. Ağaçların diplerini ise altı karanlık görünen sık dikenli fundalar bürümüştü. Her küçük düzlük böğürtlenlerle, kamışlarla, gümüş rengi sazlarla kaplıydı. Yeşilliğin içinde keçi yollarından ayrılıp, ormanın içine dalan, iri hayvanların açtıkları geniş izlerle, sülünlerin minik tünelleri andıran izleri göze çarpıyordu.</p>

  <p class="normal">Henüz bir sığırın bile geçemediği bu ormanın altındaki topraktan fışkıran sayısız bitkilerin gösterdiği gücü, hayatı boyunca böyle bir şeyi hiç görmemiş olan Olenin’i büyük bir şaşkınlık içinde bırakıyordu.</p>

  <p class="normal">İçinde bulundukları tehlikeli orman, gizemli bir tavırla fısıldayarak konuşan ihtiyar, uzakta olup bitenlerle hiç ilgilenmiyormuş gibi görünen gözüpek Maryanka’nın boylu poslu yapısı, ulu dağlar; bütün bunlar Olenin’e rüya gibi geliyordu.</p>

  <p class="normal">İhtiyar, kalpağını yüzüne doğru çekerek: “Tamam, buldum sülünü,” diye fısıldadı. Sonra arkasına dönerek Olenin’i azarladı:</p>

  <p class="normal">— Yüzünü örtsene, sülün var, dedik!</p>

  <p class="normal">Öfkeyle kolunu sallayıp çömelerek o şekilde ilerlemeye devam etti.</p>

  <p class="normal">— Sülün insan suratından hoşlanmaz, dedi fısıldayarak.</p>

  <p class="normal">İhtiyar bir yerde durup karşısındaki ağaca dikkatle baktığında, Olenin bir hayli geride kalmıştı. Erkek sülün tünediği ağaçtan, kendisine havlayan köpeğe bağırdığı zaman Olenin onu gördü. O anda top patlaması gibi bir tüfek sesi işitildi.</p>

  <p class="normal">Yeroşka kocaman tüfeği ile sülüne ateş etmişti. Havalanan sülünün gövdesinden birkaç tüy koptu, sonra kuş yere düştü.</p>

  <p class="normal">Olenin, yaşlı adama yaklaşırken başka bir sülünü ürküttü. Hemen tüfeğini kuşa doğru çevirip ateş etti. Sülün önce dimdik havalandı, sonra taş gibi aşağı indi, dallara takıla takıla sık ormanın içine düştü.</p>

  <p class="normal">İhtiyar uçan kuşu vurmayı pek beceremezdi. Gülerek “Aferin sana!” diye bağırdı.</p>

  <p class="normal">Sülünleri yanlarına alarak ormanda ilerlemeye devam ettiler. Olenin bu olanlardan, ihtiyarın onu beğenip övmesinden heyecanlanmıştı. Yeroşka’ya bir şeyler söyleyip duruyordu.</p>

  <p class="normal">İhtiyar, onun sözünü keserek: “Dur!” dedi. “Gel, şu tarafa gidelim. Dün akşam burada bir geyik izine rastlamıştım.”</p>

  <p class="ortayazi">***</p>

  <p class="normal">Ormanın içine dalıp üç yüz adım kadar yürüdükten sonra, yer yer kamışlarla kaplı, bir kısmı da bataklık olan bir düzlüğe çıktılar.</p>

  <p class="normal">Olenin sürekli yaşlı avcının gerisinde kalıyordu. Onun aşağı yukarı yirmi adım kadar önünde yürüyen Yeroşka amca birden eğildi, anlamlı bir biçimde başını salladı, sonra Olenin’e eliyle “gel” işareti yaptı.</p>

  <p class="normal">Olenin ihtiyarın yanına güçlükle ulaşabildi. O zaman oradan bir insanın geçtiğini gösteren ayak izlerini gördü. İhtiyar ona bu izleri işaret ediyordu.</p>

  <p class="normal">— Gördün mü? dedi.</p>

  <p class="normal">Olenin elinden geldiğince sakin konuşmaya özen göstererek, “Evet gördüm, ne oldu?” dedi.</p>

  <p class="normal">Elinde olmayarak, Cooper Pathfinder’i, Abrekleri düşünmüştü. İhtiyarın ne kadar gizemli bir şekilde hareket ettiğini fark ediyor fakat, ona bunun nedenini sormaya bir türlü cesaret edemiyordu. Onun bu gizemli davranışlarına, sezdiği bir tehlikenin mi yoksa avın heyecanının mı yol açtığını kestiremiyordu.</p>

  <p class="normal">İhtiyar, sakin bir tavırla, ezilmiş otları gösterdi.</p>

  <p class="normal">— Tamam! dedi. Bu ayak izleri benim!</p>

  <p class="normal">Otların altında da bir hayvanının belirsiz izleri fark ediliyordu. İhtiyar ileri doğru yürümeye devam etti.</p>

  <p class="normal">Olenin artık geride kalmıyordu.</p>

  <p class="normal">Yaklaşık yirmi adım daha yürüdüler. Yamaçtan aşağı indikten sonra ormanda dalları etrafa yayılmış bir ahlat ağacının yanına geldiler. Ağacın altındaki toprak kapkaraydı ve üstünde de taze hayvan pisliği vardı. Bu kısım, asma dallarıyla örülmüş rahat, serin ve loş bir çardağa benziyordu.</p>

  <p class="normal">İhtiyar içini çekerek: “Anlaşılan, daha bu sabah buradaymış!” dedi. Baksana pisliği bile taze. İni buralara yakın olmalı.”</p>

  <p class="normal">Birden bulundukları yerden yaklaşık on metre kadar ileride şiddetli bir çatırtı duyuldu. İkiside ürkerek tüfeklerine davrandılar.</p>

  <p class="normal">Ortalıkta hiçbir şey görünmüyordu. Yalnız, ağaç dallarının kırılan sesi geliyordu. Sonra büyük bir hızla uzaklaşan bir hayvanın ritmli ayak sesleri duyuldu, kısa bir süre bu sesle birlikte çatırtılar da gittikçe uzaklaşan, sessiz ormanın her tarafına dağılan bir uğultu halini aldı. Olenin, sanki yüreği yırtılıyormuş gibi bir duyguya kapıldı. Yemyeşil ormana gözlerini dikmiş, dikkatle inceliyordu. Sonra, ihtiyara baktı.</p>

  <p class="normal">Yeroşka amca tüfeğini sımsıkı göğsüne bastırmış, bir heykel gibi duruyordu. Kalpağı arkaya doğru kaymıştı. Gözleri garip bir ışıkla parlıyordu. Ağzı açık öylece dururken öfkeli bir ifade taşıyan dudaklarının arasından kırık dökük sarı dişleri görünüyordu. Sanki donmuş gibiydi.</p>

  <p class="normal">— Geyik! dedi.</p>

  <p class="normal">Sonra aniden tüfeğini öfkeyle yere fırlatarak, ağarmış sakalını çekiştirmeye başladı:</p>

  <p class="normal">— Şurada duruyordu işte! Keşke keçiyolundan gelseydik! Ah aptal! Ah aptal!</p>

  <p class="normal">Sakalını müthiş bir öfkeyle, canını acıtırcasına çekiştiriyordu.</p>

  <p class="normal">— Aptal! Domuz! diye kendi kendine homurdanıyordu.</p>

  <p class="normal">Sisle kaplanmış ormanın üzerinde sanki bir şey uçuyor gibiydi: Ürkütülen geyiğin koşarken çıkardığı uğultulu sesler gittikçe daha geniş dalgalar halinde uzaklara kadar yayılıyordu.</p>

  <p class="normal">Olenin yorgun ve aç olmakla birlikte büyük bir zindelik hissederek, ihtiyarla birlikte evine döndüğünde, hava kararmaya başlıyordu. Yemek hazırdı. Yemeğini yaşlı adamla birlikte yedi, bir iki kadeh içtikten sonra içinde oluşan sıcacık, tatlı ve neşeli duygularla kapının önüne çıktı. Hayalinde yine günbatımının ışıkları altında yüksek dağlar belirdi.</p>

  <p class="normal">İhtiyar yine avcılık, Abrekler, sevgilileri, dertsiz, tasasız, özgür bir hayat yaşadıkları günlerle ilgili bitmez tükenmez hikâyeler anlatıyordu.</p>

  <p class="normal">Güzel Maryanka da yine evine girip çıkıyor, avluda dolaşıyor, sonra da yine evine dönüyordu. Elbisesinin altından el değmemiş güzel vücudunun hatları fark ediliyordu.</p>
</body>
</html>
