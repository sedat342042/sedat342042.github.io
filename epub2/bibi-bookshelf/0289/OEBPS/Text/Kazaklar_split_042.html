<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_37">XXXV</h2>

  <p class="normal">Ertesi gün bayramdı. Akşam üzeri halk, batan güneşin ışıkları altında pırıl pırıl parlayan giysiler içinde, sokakları doldurmuştu. O yıl, beklenenin çok üstünde üzüm sıkılmış, bol bol şarap yapılmıştı. Kasabalılar işlerini bitirmişti. Kazaklar bir ay sonra sefere çıkacaklardı, birçok ailede düğün hazırlığı vardı.</p>

  <p class="normal">Meydanda, kaymakamlık binasının önünde, birinde çeşitli çerezler, kabak çeğirdeği, diğerinde basma ile mendil satılan dükkânın önünde, her yerden daha fazla insan toplanmıştı. Kaymakamlık binasının önünde üzerlerinde, insana ağırbaşlı bir görünüm veren sırmasız, süssüz, siyah, kurşuni kaftanlar giymiş yaşlılar toplanmış, kimi oturuyor, kimi ayakta duruyordu. Aralarında sakin bir şekilde ölçülü seslerle hasattan, çoluk çocuktan, kasabanın işlerinden söz ediyor, gururlu, ilgisiz tavırlarla yeni kuşağı, gençleri seyrediyorlardı. Yanlarından geçen kadınlarla kızlar duruyor, başlarını eğerek onları selamlıyorlardı.</p>

  <p class="normal">Genç Kazaklar ise yanlarından saygılı bir tavırla adımlarını yavaşlatıp, başlarındaki kalpakları çıkarıyor, bir süre onları giymeden ellerinde tutuyorlardı. Önlerinden biri geçerken yaşlılar susuyorlardı. Kimi sert, kimi sevecen bir tavırla geçene bakıyor, selamlara karşılık vererek ağır ağır başlarındaki kalpakları çıkarıp yeniden giyiyorlardı.</p>

  <p class="normal">Henüz hora tepmeye başlamamış olan yetişkin Kazak kızları gruplar halinde toplanmış, sırtlarında göz alıcı renklerde cepkenler, başlarında gözlerine kadar inen beyaz mendillerle güneşin eğri ışıklarından uzakta, gölgede, evlerinin önündeki tümseklerde toprağa oturmuş, yüksek sesle konuşup gülüşüyorlardı.</p>

  <p class="normal">Erkek, kız bütün çocuklar <span class="ideitalik">lâpta</span> oynuyorlardı. Topu yükseklere, berrak gökyüzüne doğru fırlatıyor, sonra tiz seslerle çığlıklar atarak meydanda koşuşuyorlardı. Yeniyetme kızlar meydanın diğer ucunda kendi aralarında hora tepmeye, incecik çekingen sesleriyle türküler söylemeye başlamışlardı.</p>

  <p class="normal">Dilekçeciler, dava vekilleri, bayramı geçirmek için başka yerlerden kasabaya gelmiş olan delikanlılar, sırtlarında yeni, beyaz ya da kırmızı sırmalı Çerkez kıyafetleriyle, yüzlerinde bayram sevincini yansıtan neşeli bir ifadeyle el ele tutuşarak ikişer üçer genç kadınların, kızların grupları arasında dolaşıyor, ya da Kazak kızlarına laf atıyorlardı.</p>

  <p class="normal">Dükkânın sahibi Eremeni, sırmalı ince yünden yapılmış lacivert bir Çerkez kıyafeti giymiş, dükkânın açık kapısı önünde duruyordu. Arkasında top top, rengârenk mendiller görünüyor, adam kendi değerini oldukça iyi bilen doğulu bir tüccar gururuyla müşteri bekliyordu.</p>

  <p class="normal">Bayramı görmek için Terek’in diğer tarafından gelmiş olan, sakalları kınalı, yalınayak iki Çeçen, ahbaplarından birinin evi önünde çömelmiş, küçük çubuklarıyla sigara içiyor, yere tükürüyor, halka bakarak boğuk, garip seslerle hızlı hızlı konuşarak birbirlerine bir şeyler söylüyorlardı.</p>

  <p class="normal">Arada bir sırtına bayramlık kaputunu giymemiş, eski püskü üniformasıyla bir asker aceleyle meydanda toplanmış renk renk insan kalabalığının önünden geçiyordu. Yer yer uzaktan uzağa, kendini eğlenceye kaptırmış Kazakların içkili seslerle türkü söyledikleri işitiliyordu.</p>

  <p class="normal">Bütün evler kapalıydı. Kapıları da bir gün önceden iyice yıkanmıştı. Yaşlı kadınlar bile sokaklara dökülmüşlerdi. Kuru sokaklar her yerde, ayaklar altında, karpuz, kabak çekirdeklerinin kabukları atılmış duruyordu.</p>

  <p class="normal">Hava ılık ve durgundu, masmavi gökyüzü dupduru görünüyordu... Damların arkasından görünen dağların donuk beyaz tepeleri çok yakın görünüyor, batan güneşin ışıkları altında gitgide pembeleşiyordu. Arada sırada, karşı yakadan, uzaktan uzağa top sesleri geliyordu. Kasabanın üzerinde bayramı gösteren çeşit çeşit neşeli sesler birleşiyor, dalga dalga uzaklara yayılıyordu.</p>

  <p class="ortayazi">***</p>

  <p class="normal">Olenin, sabah boyunca, Maryanka’yı görebilmek için, avluda dolaşıp durmuştu. Kız, giyinip süslendikten sonra dua etmek için küçük kiliseye gitmişti. Sonra da arkadaşlarıyla beraber bir tümseğe oturup, kabak çekirdeği yemişti... Arada bir yine arkadaşlarıyla birlikte, koşarak evine giriyor, her defasında neşeli, sevecen bir tavırla kiracılarına bakıyordu.</p>

  <p class="normal">Olenin başkalarının yanında onunla şakalaşmaya cesaret edemiyordu. Kıza bir gün önce söylediklerini tamamlamak, ondan kesin bir cevap almak istiyordu. Yine bir akşam önceki gibi uygun bir zaman kolluyordu ama, o zamanı bir türlü yakalayamıyordu. Olenin artık bu kararsız tutumunu sürdürmeye devam edemeyeceğini anlıyordu.</p>

  <p class="normal">Maryanka yine sokağa çıkmıştı. Olenin de, biraz durduktan sonra, nereye gideceğini bilmeden, kızın peşinden çıktı. Maryanka’nın sırtında göz kamaştırıcı pırıl pırıl mavi atlas cepkeniyle oturduğu köşenin önünden geçti, arkasından da kızların kahkahalarla güldüklerini duyarak içinde bir acı hissetti.</p>

  <p class="normal">Beletzkiy’nin evi meydandaydı. Olenin evin önünden geçerken Beletzkiy’nin “İçeri buyursanıza!” diye seslendiğini duydu. İçeri girdi. Biraz sohbet ettikten sonra birlikte pencerenin önüne oturdular. Yanlarına, üzerine yeni bir yelek giymiş olan Yeroşka da geldi, yere oturdu. Beletzkiy köşede göz alıcı renklerdeki bir topluluğu, elindeki sigarayla işaret ederek gülümsedi:</p>

  <p class="normal">— İşte asil insanlar diye ben bunlara derim, kasabanın kaymağı! dedi. Benimki de orada, görüyor musunuz? Kırmızılar giymiş! Bu elbiseyi yeni diktirdi...</p>

  <p class="normal">Bunu söyledikten sonra, pencereden dışarı uzanarak seslendi:</p>

  <p class="normal">— Horalar niye başlamadı?</p>

  <p class="normal">Sonra tekrar Olenin’e döndü:</p>

  <p class="normal">— Biraz bekleyin, hava kararınca biz de onlara katılırız. Sonra onları Ustenka’nın evine davet ederiz. Kızlara bir güzel ziyafet çekmeli.</p>

  <p class="normal">Olenin kararlı bir tavırla: “Ustenka’ya gidilirse ben de gelmek isterim,” dedi. “Maryanka da gelir mi acaba?”</p>

  <p class="normal">Beletzkiy, Olenin’in sorusuna hiç şaşırmadan: “Gelir, siz de gelin...” dedi. Sonra pırıl pırıl elbiseler içindeki insanları gösterdi: “Güzel bir görüntü doğrusu, değil mi?”</p>

  <p class="normal">Olenin ilgisiz görünmeye çalışarak:</p>

  <p class="normal">— Gerçekten çok güzel... dedi. Böyle bayramlarda daima, örneğin bugün sırf ayın on beşi diye insanların neden durup dururken böyle neşelendiklerine, mutluluk duyduklarına hep şaşırmışımdır. Neye baksan, her şeyde bayramı hissedersin... Gözlerde, yüzlerde, seslerde, hareketlerde, elbiselerde, havada, hatta güneşte bile... Her şeyde bayram havası var. Oysa, bizde artık bayram diye bir şey kalmadı!</p>

  <p class="normal">Beletzkiy bu şekilde fikir yürütmekten hiç hoşlanmazdı.</p>

  <p class="normal">— Doğru, dedi. Sonra Yeroşka’ya doğru dönerek, sen niye içmiyorsun ihtiyar, diye sordu.</p>

  <p class="normal">Yeroşka, Olenin’e göz kırparak Beletzkiy’i gösterdi.</p>

  <p class="normal">— Senin <span class="ideitalik">kunak</span> ukalanın biri galiba?</p>

  <p class="normal">Beletzkiy kadehini kaldırarak: <span class="ideitalik">Alla verdi</span>...<sup class="calibre2"><a href="../Text/Kazaklar_split_054.html#footnote-127975-31" id="footnote-127975-31-backlink">[31]</a></sup> dedi, kadehindeki içkiyi içti.</p>

  <p class="normal"><span class="ideitalik">“Alla verdi”</span> Kazaklar arasında, birlikte içki içtiklerinde kullandıkları bir sözdü.</p>

  <p class="normal">Yeroşka gülümseyerek: “Sağol!” diyerek kadehindeki içkiyi içti.</p>

  <p class="normal">Sonra yerinden kalkıp pencereden dışarı baktı.</p>

  <p class="normal">— Bayramdan söz ediyorsun! Bu bayram mı yani?.. Sen eski bayramları görseydin o zaman anlardın bayramın ne demek olduğunu. Ne eğlenilirdi! Kadınlar sırtlarına sırmalarla işlenmiş <span class="ideitalik">sarafanlar</span> (Rus köylülerinin giydiği beli büzgülü, kemerli elbise) giyip sokaklara çıkarlardı. Göğüslerine iki sıra altın dizerler, başlarına yaldızlı başlıklar takarlardı. Yanından bir kadın geçti mi, ş... ş... ş... diye bir ses duyulurdu. O zaman her kadın bir prenses gibiydi! Bazen hep beraber sokağa çıkarlar, bir türküye başlarlar, ortalık uğuldardı! Sabahlara kadar eğlenirlerdi. Kazaklar da, fıçıları avluya çıkarıp bir araya toplanır, sabahlara kadar ya içerlerdi, ya da el ele tutuşur, sokaklardan sel gibi akarlardı. Rastladıkarı herkesi de aralarına alırlar, bir evden ötekine geçerlerdi.</p>

  <p class="normal">“Hatırlıyorum, bazen beybabam kıpkırmızı bir yüzle, karnı şişmiş, şapkasız, her şeyini kaybetmiş olarak eve gelir, kendini hemen yatağa atardı! Anacığım olanları anlardı. Hemen beybabama taze havyar, <span class="ideitalik">çihir</span> getirirdi, keyfini sürdürsün diye. Sonra da koşarak dışarı çıkar, kasabada sokak sokak babamın kalpağını aramaya başlardı. Babamın bu şekilde iki gün uyuduğu olurdu! İşte eskiden insanlar böyleydi. Şimdikiler bayram mı!”</p>

  <p class="normal">Beletzkiy: “Peki sarafanlar giymiş kızlar nasıl eğlenirdi? Kendi kendilerine mi? diye sordu.</p>

  <p class="normal">— Hiç kendi kendilerine olur mu! Bazen Kazaklar yürüyerek ya da atlarıyla gezerek gelir, “Hadi, gidip kızların horasını bozalım,” derlerdi. Atlarını kızların üzerlerine sürerlerdi. Kızlar da meşe kütüklerini kapar, onlara karşı koyarlardı. Bazen Büyük Perhiz’den önceki yortuda delikanlılardan biri öyle bir coşardı ki, rüzgâr gibi, kızların arasına dalardı. Onlar da hem ona, hem atına övgüler yağdırırlardı. Delikanlı kızların oluşturdukları duvarı yardı mı, hangisini seviyorsa, onu kaptığı gibi kaçardı. “Canım benim! Yavrucuğum!” der, nasıl severdi onu! Kızlar da ne kızlardı ama! Her biri bir kraliçe...</p>
</body>
</html>
