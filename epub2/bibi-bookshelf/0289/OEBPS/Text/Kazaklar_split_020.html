<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_18">XVI</h2>

  <p class="normal">Yeroşka amca yalnız yaşayan yaşlı bir Kazak’tı. Yirmi yıl kadar önce karısı vaftiz olup Hıristiyan olunca onu terk edip bir Rus çavuşu ile evlenmişti.</p>

  <p class="normal">Yeroşka amcanın çocuğu da yoktu. Ancak Olenin’e bir zamanlar kasabada her şeyde birinci gelen bir delikanlı olduğunu anlatırken yalan söylemiyordu. Askeri birlikte onu tanımayan, eskiden ne kadar atılgan, cesur biri olduğunu bilmeyen yoktu. Kimbilir hayatı boyunca kaç Çeçen, kaç Rus öldürmüştü! Dağlara da çıkmış, Rusları da soymuş, iki kez de cezaevinde yatmıştı.</p>

  <p class="normal">Ömrünün büyük bir bölümü ormanda, avda geçiyordu. Günlerce orada bazen bir parça ekmekle ve suyla kaldığı olurdu. Ama kasabaya gelince de sabahtan akşama kadar eğlenirdi.</p>

  <p class="normal">Olenin’in yanından ayrılıp, evine döndüğünde birkaç saat uyudu. Uyandığında ise daha şafağın sökmesine epey vardı. Yatağında kafası sürekli o akşam tanıdığı adamla meşguldü.</p>

  <p class="normal">Olenin’in alçakgönüllü bir adam olması hoşuna gitmişti. Bu sonucu Olenin’in kendisine cömertçe şarap ikram etmesinden çıkarmıştı. Ayrıca Olenin’in de kendisinden hoşlanmıştı. Yalnız, Rusların hem zengin hem de gösterişsiz, hem okumuş hem de bilgisiz insanlar olduklarına çok şaşırmıştı.</p>

  <p class="normal">Aklından bunlar geçerken bir yandan da Olenin’den daha neler isteyebileceğini düşünüyordu. Yeroşka amcanın evi oldukça büyük ve yeniydi. Ama, içinde bir kadının yaşamadığı her halinden anlaşılıyordu. Kazaklar genellikle oldukça temiz ve titiz insanlardır. Buna rağmen Yeroşka amcanın evi darmadağınık ve pislik içindeydi.</p>

  <p class="normal">Masanın üstünde kan lekeleriyle kirlenmiş pis bir gömlek, yarısı yenmiş bir çörek, onun yanında da Yeroşka’nın şahinini beslemek için vurduğu, tüyleri yolunmuş ve parçalanmış bir alacakarga vardı. Yiyecekler, tüfek, kılıç, küçük bir çuval, ıslak elbiseler, çeşit çeşit bezler daracık sedirlerin üzerine dağınık bir şekilde atılmıştı. Köşede kirli, pis kokan suyla dolu bir leğenin içinde vurulmuş başka kuşlar tüyleri kolay yolunsun diye suya bırakılmıştı. Yerde bir ağ, birkaç da ölü sülün vardı.</p>

  <p class="normal">Ortalıkta, ayağından bağlanmış, kirli döşemenin üzerinde tıkır tıkır dolaşıp duran bir de tavuk vardı. Yanmayan ocağın üzerinde duran toprak bir çanakta sütten yapılmış garip, sulu bir bulamaç vardı. Ocağın üstünde bir ipin üzerinde bir kuş ciyak ciyak ötüp duruyor, sanki oradan kurtulup gitmek istiyormuş gibi durmadan sallanıyordu. Köşede solgun tüylü bir şahin sakin sakin oturuyor, arada bir yan gözle odada dolaşan tavuğa bakıyor, sonra da boynunu bükerek başını bir sağa bir sola çeviriyordu.</p>

  <p class="normal">Yeroşka amca ise ocak ile duvar arasında bulunan kısa karyolasının üzerinde yüzükoyun yatıyordu. Üzerinde sadece bir gömlek vardı. Güçlü ayaklarını kaldırıp <span class="ideitalik">peç</span>in<sup class="calibre2"><a href="../Text/Kazaklar_split_054.html#footnote-127975-17" id="footnote-127975-17-backlink">[17]</a></sup> üzerine koymuştu, kalın parmaklarıyla daima eldivensiz taşıdığı şahinin, elinin üzerinde bıraktığı yara izlerinin üzerindeki kabukları soymaya uğraşıyordu. Bütün odaya, özellikle de ihtiyarın çevresine adamın kendine özgü keskin ancak buna rağmen hiç de kötü sayılamayacak, karışık kokusu sinmişti.</p>

  <p class="normal">Pencerenin arkasından gür bir ses: “<span class="ideitalik">Uide ma</span> amca”<sup class="calibre2"><a href="../Text/Kazaklar_split_054.html#footnote-127975-18" id="footnote-127975-18-backlink">[18]</a></sup> diye bağırdı.</p>

  <p class="normal">Yeroşka amca sesin kime ait olduğunu hemen anladı. Bu komşusu Lukaşka’ydı.</p>

  <p class="normal">— <span class="ideitalik">Uide! Uide! Uide!</span> İçeri gel! diye bağırdı. Sevgili komşum, Marka’cığım... Marka Luka’cığım... Demek amcana geldin... Yoksa karargâha mı dönüyorsun?</p>

  <p class="normal">Sahibinin sesini duyan şahin irkilerek kanatlarını çırpmaya başladı, bağlı olduğu ipin ucunda ileri doğru atılmak istedi.</p>

  <p class="normal">Yaşlı adam Lukaşka’yı severdi, yeniyetme Kazakları küçük görürdü ama, onu diğerlerinden ayrı tutuyordu. Ayrıca Lukaşka ile annesi, onun komşusu oldukları için ara sıra şarap, kaymak gibi evde yapılan ve Yeroşka’da bulunmayan yiyecekleri de ona getirirlerdi. Bütün hayatı boyunca daima insanlara bağımlı yaşamış olan Yeroşka amca, bu bağımlılığına her zaman pratik bir açıklama getirirdi. Kendi kendine:</p>

  <p class="normal">“Eh, ne yapalım, onlar varlıklı insanlar. Ben onlara avladığım hayvanların etlerinden veririm, onlar da eksik olmasınlar amcalarını unutmazlar... Ara sıra bir etli börek, ya da çörek getirirler,” derdi.</p>

  <p class="normal">İhtiyar, çevik bir hareketle çıplak ayaklarını karyoladan aşağı sarkıtarak ayağa fırladı, neşeyle: “Merhaba, Marka!..” diye bağırdı. “Seni gördüğüme sevindim!”</p>

  <p class="normal">Yer yer çatırdayan döşemenin üzerinde yürürken dışarıya doğru basan yamuk ayaklarına bakınca birden gülmeye başladı. Çıplak ayakları garibine gitmişti, gülerek ayağının topuğunu yere vurarak hora teper gibi bir hareketle döndü. Sonra küçük gözleri pırıl pırıl parladı.</p>

  <p class="normal">— Nasıl çevikliğimden bir şey kaybetmemişim değil mi? diye sordu.</p>

  <p class="normal">Lukaşka gülümsedi.</p>

  <p class="normal">İhtiyar gene: “Karakola mı dönüyorsun yoksa?” diye sordu.</p>

  <p class="normal">— Sana <span class="ideitalik">çihir</span> getirdim amca! Karakoldayken kendi kendime söz vermiştim!</p>

  <p class="normal">İhtiyar adam: “Tanrı senden razı olsun,” dedi.</p>

  <p class="normal">Poturunu attığı yerden alıp giydi, yeleğini sırtına geçirip kemerini sıktı, bir çanaktan ellerine su döktükten sonra eski poturuna sildi ve kırık bir tarak parçasıyla sakalını düzeltti. Sonra, Lukaşka’nın karşısına geçip: “Hazırım!” dedi.</p>

  <p class="normal">Lukaşka aldığı bir maşrapayı silerek içine şarap doldurdu. Yeroşka amcaya uzatarak sedirin üzerine oturdu.</p>

  <p class="normal">İhtiyar oldukça ciddi bir tavırla şarabı alarak: “Sağlığına! Tanrı yardımcımız olsun!” dedi. “Dilerim her istediğin olur. Aslan gibi bir delikanlı olursun... Kahramanlığınla ödüller kazanırsın...”</p>

  <p class="normal">Lukaşka da dua ederek şarabından birkaç yudum aldı. Sonra maşrapayı masanın üzerine bıraktı. İhtiyar oturduğu yerden kalkıp kurutulmuş balık getirdi, eşiğe koyup bir sopayla döverek iyice ezdi. Bunu balığı biraz yumuşatmak için yapmıştı. Sonra da boğum boğum parmaklarıyla lacivert bir tabağa koyarak sofraya götürdü.</p>

  <p class="normal">— Gördüğün gibi benim evimde her şey bulunur... Tanrı’ya şükür meze bile var, dedi gururlanarak.. Evet, anlat bakalım, Mosev ne yaptı?</p>

  <p class="normal">Lukaşka, karakol komutanının tüfeği elinden nasıl aldığını anlattı. İhtiyarın bu konudaki fikrini öğrenmek istediği anlaşılıyordu.</p>

  <p class="normal">Yeroşka amca: “Tüfeği boş ver!” dedi. “Eğer onu vermezsen ödül almayı unut.”</p>

  <p class="normal">— Ne diyorsun amca? Ne ödülünden söz ediyorsun? Delikanlıya madalya mı verilirmiş, diyorlar. Oysa tüfek oldukça değerliydi. Kırım işiydi. Seksen moneta değeri var.</p>

  <p class="normal">— Bunları aklından çıkar! Ben de bir zamanlar bizim yüzbaşı ile anlaşamamıştım, ısrarla atımı istiyordu. ‘Atını bana verirsen seni reisliğe aday gösteririm,’ diyordu. Vermedim, böylece reis de olamadım.</p>

  <p class="normal">— Orası da öyle amca, bak bana da bir at gerekli. Irmağın diğer tarafında elli monetadan aşağı at yokmuş diyorlar. Annem ise daha bizim şarabı bile satamadı.</p>

  <p class="normal">Yaşlı adam: “Bunlar da sorun mu sanki,” dedi. “Ah... biz bunları kafamıza takmazdık! Yeroşka amcan senin kadarken Nogaylardan bir sürü atı Terek’in bu yakasına getirirdi. Kimi zaman cins bir atı bir güğüm votkaya, ya da bir yamçıya değiştiğimiz olurdu!”</p>

  <p class="normal">Lukaşka: “Peki neden o kadar ucuza verirdiniz?” diye sordu.</p>

  <p class="normal">İhtiyar karşısındaki delikanlının çok saf olduğunu düşünüyormuş gibi baktı.</p>

  <p class="normal">— Sersem çocuk! Sersem Marka! Çalınmış bir at pahalı satılabilir mi? Eğer çaldıysan, cömert olmalısın. Ama, sizler bir at sürüsü nasıl çalınır, bunu bile görememişsinizdir herhalde. Öyle değil mi? Konuşsana...</p>

  <p class="normal">Lukaşka: “Ne diyebilirim, amca!” dedi. “Demek ki biz size benzemiyoruz...”</p>

  <p class="normal">İhtiyar Kazak delikanlıyı taklit ederek:</p>

  <p class="normal">— Bizim gibi değillermiş... Sersem çocuk! Seni sersem Marka seni! Ben senin yaşında bir delikanlıyken böye miydim! Gerçek bir Kazak’tım!</p>

  <p class="normal">Lukaşka: “Nasıl yani?” diye sordu.</p>

  <p class="normal">İhtiyar, küçümser bir tavırla, başını salladı:</p>

  <p class="normal">— Ne diyebilirim! Bir kez, Yeroşka amcan herkese hoşgörülü davranan bir adamdı... Kimseden bir şey esirgemezdi, anladın mı? Böyle davrandığım için de, bütün Çeçenlerle <span class="ideitalik">kunak</span> olmuştum. Evime bir <span class="ideitalik">kunak</span> geldi mi, sarhoş oluncaya kadar votka içirir, yanımda yatırır, bol bol ikramda bulunurdum. Konuk gittiğimde de hep yanımda bir armağan, bir <span class="ideitalik">peşkeş<sup class="calibre2"><a href="../Text/Kazaklar_split_054.html#footnote-127975-19" id="footnote-127975-19-backlink">[19]</a></sup></span> götürürdüm. İnsan olan böyle davranır... Ya bugün ne yapılıyor? Delikanlıların kabak çekirdeği kemirip kabuğunu yere tükürmekten başka eğlenceleri yok!</p>

  <p class="normal">İhtiyar bunu söylerken, Kazak delikanlılarının nasıl çekirdek yediklerini, kabuklarını nasıl yere tükürdüklerini taklit etmişti.</p>

  <p class="normal">Lukaşka: “Haklısın, orası öyle...” dedi.</p>

  <p class="normal">— Eğer gerçekten tam bir erkek olmak istiyorsan, gerçekten cigit olmalısın, <span class="ideitalik">mujik<sup class="calibre2"><a href="../Text/Kazaklar_split_054.html#footnote-127975-20" id="footnote-127975-20-backlink">[20]</a></sup></span> gibi davranmamalısın... Yoksa <span class="ideitalik">mujik</span> de at satın alabilir, parasını verdin mi atı alırsın...</p>

  <p class="normal">Bir süre ikisi de sustular.</p>

  <p class="normal">Sonra Lukaşka: “Zaten insanın sürekli canı sıkılıyor, amca,” dedi. “Kasabada da, karakolda da hep aynı şeyler! Eğlenecek doğru dürüst bir yer yok. Nereye gideceksin ki... Herkes korkak, Nazar bile öyle, geçenlerde bir <span class="ideitalik">avul</span>a gittik, Girey Han, at almak için Nogaylar’a gitmeyi önerdi, kimse gitmedi, ben tek başına nasıl gideyim?”</p>

  <p class="normal">— Bakıyorum da amcanı unuttuyorsun? Ne sanıyorsun sen? Öldüm mü ben yani! Hayır ölmedim henüz... Getir atı, hemen Nogay’a gidelim...</p>

  <p class="normal">Lukaşka: “Bunlar boş laflar!” dedi. “Sen bana şunu söyle: Girey Han’a nasıl davranmalı? Ona sorarsan, ‘Atı Terek’e kadar getir, oradan, bir sürü bile olsa, bir yolunu bulup hepsini karşı kıyıya geçiririm,’ diyor. Ama ne de olsa o da kafa kazıtanlardan biri.<sup class="calibre2"><a href="../Text/Kazaklar_split_054.html#footnote-127975-21" id="footnote-127975-21-backlink">[21]</a></sup> Sözüne güven olur mu!”</p>

  <p class="normal">— Girey Han’ın sözüne güvenilir! O soyu sopu belli iyi bir insandır. Babası benim sadık kunağımdı. Sen yalnızca amcanın sözünü dinle, ben sana kötülük öğretmem! Girey Han’a yemin ettir. Yemin ederse, dediğini yapar. Eğer onunla gidecek olursan tabancan daima hazır olmalı, hele atları ayırmaya başladığın zaman. Bir keresinde Çeçenlerden biri neredeyse beni vuruyordu... Sırf bir ata on moneta istedim diye. Güvenmesine güven ama, yatarken bile tüfeğin yanında olsun.</p>

  <p class="normal">Lukaşka, ihtiyarın sözlerini dikkatle dinliyordu. Bir süre sustuktan sonra: “Sana bir şey soracağım, amca,” dedi. Sende patlatanotu varmış diyorlar, bu doğru mu?”</p>

  <p class="normal">— Hayır, patlatanotu yok ama, madem ki soruyorsun sana anlatayım. Çünkü sen iyi bir delikanlısın, benim gibi bir ihtiyarı hiç ihmal etmiyorsun. Bunun yöntemini sana öğreteyim mi?</p>

  <p class="normal">— Evet amca, öğret...</p>

  <p class="normal">— Kaplumbağayı bilirsin değil mi, o kurnaz bir yaratıktır...</p>

  <p class="normal">— Bilmez olur muyum hiç!</p>

  <p class="normal">— Önce bir kaplumbağa yuvası bulmalısın. Yuvanın çevresini sazlarla iyice ör, kaplumbağa içeri girmesin. Geldiğinde yuvanın çevresinde döner durur. Giremeyince hemen geri döner. Otların arasında patlatanotu bulur, getirir ördüğün sazların altına koyar, böylece engelleri hemen yıkar. Ertesi sabah erkenden, kaplumbağaların yuvasının olduğu yere gidip iyice bak, yıkılan yer neresiyse patlatanotu da oradadır. Onu al ve istediğin yere götür. Artık sana ne kilit dayanır ne de sürgü.</p>

  <p class="normal">— Bu anlattığın büyü gibi bir şey, amca!</p>

  <p class="normal">— Büyü müyü değil, bunu bana bu işi bilenler anlattı. Benim bildiğim bir tek büyü vardır. O da şu: Atın sırtına atladım mı <span class="ideitalik">“Merhabayınlar...”</span> derim. Bunu söyledin mi, kimse seni öldürmez.</p>

  <p class="normal">— Hiç öyle şey olur mu, <span class="ideitalik">“Merhabayınlar...”</span> demenin ne anlamı olabilir, amca?</p>

  <p class="normal">— Demek bunu bilmiyorsun ha? Ah siz gençler! Sen gel de amcana sor. Şimdi beni iyi dinle, bütün söylediklerimi tekrar et.</p>

  <p class="normal">“Siyon’da oturanlar, merhabayınlar size...</p>

  <p class="normal">İşte bu senin çarındır...</p>

  <p class="normal">Bizler ata bineriz...</p>

  <p class="normal">Sofon’dakiler bağırır...</p>

  <p class="normal">Zahire’ye kelamı...</p>

  <p class="normal">Mandriçe babası,</p>

  <p class="normal">İnsan insanı yüzyıllarca seve.”</p>

  <p class="normal">İhtiyar bunları söyledikten sonra: “İnsan insanı yüzyıllarca seve...” diye tekrarladı. Öğrendin mi, hadi şimdi bunları tekrarla bakalım...”</p>

  <p class="normal">Lukaşka kahkahayla güldü:</p>

  <p class="normal">— Ne diyorsun be amca? Yani bunları söylediğin için mi, kimse seni bugüne kadar vuramadı? Kimbilir belki de doğrudur.</p>

  <p class="normal">— Siz kendinizi çok akıllı sanıyorsunuz. Sen yine de bu sözleri ezberle, başın sıkışınca da söyle. Bunda bir kötülük yok. Mandriçe’yi bir kez okudun mu, tamam! Her şey yoluna girer.</p>

  <p class="normal">İhtiyar bu sözleri söyledikten sonra kendisi de güldü:</p>

  <p class="normal">— Nogay’a gelince, oraya sakın gitme, Luka! Anladın mı, gitme!</p>

  <p class="normal">— Gidersem ne olur?</p>

  <p class="normal">— Artık zaman, o zaman değil. Siz eskilere benzemiyorsunuz, Kazaklığın içine ettiniz. Sonra ortalığı Ruslar sarmış, baksana! En ufak bir şeyde insanı kodese tıkarlar. Sözümü dinle ve gitme oraya, vazgeç! Nasıl gideceksin? Bir gün, benim Girçik’le beraber...</p>

  <p class="normal">Yaşlı adam, neredeyse bitmez tükenmez öykülerinden birini daha anlatmaya başlayacaktı.</p>

  <p class="normal">Lukaşka pencereden dışarı baktı ve yaşlı adamın sözünü keserek: “Ortalık iyice ağardı, amca!” dedi. “Vakit tamam, oraya da uğra, olur mu?”</p>

  <p class="normal">— Hadi bakalım, yolun açık olsun! Ben de şu askerin yanına gideyim. Onu ava götüreceğime söz verdim, bence o iyi bir adam...</p>
</body>
</html>
