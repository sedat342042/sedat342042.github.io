<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_14">XII</h2>

  <p class="normal">Bu arada Vanyuşa, eşyaların hepsini yerleştirmiş, ayrıca bölük berberinde traş bile olmuştu. Askerlerin kiradıkları evlere rahatça yerleşmiş olduklarını göstermek için poturunun paçalarını çizmenin içinden çıkarıp aşağı bırakmıştı. Neşesi oldukça yerindeydi.</p>

  <p class="normal">Yeroşka’ya dikkatli ama uzun uzun, belli belirsiz bir hoşnutsuzlukla, sanki o zamana kadar hiç karşılaşmadığı tuhaf bir hayvana bakıyormuş gibi baktıktan sonra, gözlerini onun ayak izleriyle kirlettiği döşemeye indirdi, başını salladı, sedirin altından iki boş şişe alarak ev sahiplerinin oturduğu bölüme gitti.</p>

  <p class="normal">Onlara karşı nazik olmaya karar vermişti.</p>

  <p class="normal">— Merhaba hemşerilerim, dedi. Teğmenim sizlerden biraz <span class="ideitalik">çihir</span> istiyor, şunlara doldurur musunuz?</p>

  <p class="normal">Yaşlı kadın hiç karşılık vermedi. Tatarlara özgü küçük bir aynanın önünde başına mendil bağlamaya uğraşan kız ise, hiç konuşmadan başını çevirip Vanyuşa’ya baktı.</p>

  <p class="normal">Vanyuşa cebindeki bozuk paraları şakırdatarak: “Bu konuda hiç endişe etmeyin, parasını ödeyeceğim efendim,” dedi. “Siz bize karşı ne kadar iyi davranırsanız biz de size o kadar iyi davranırız... Böyle olması daha iyi.”</p>

  <p class="normal">Kadın birden: “Ne kadar istiyorsun?” diye sordu.</p>

  <p class="normal">— Bir sekizlik kadar...</p>

  <p class="normal">Ulitka teyze kızına doğru döndü:</p>

  <p class="normal">— Git, evladım, şunlara biraz <span class="ideitalik">çihir</span> süz... Açık fıçıdan al olur mu yavrum...</p>

  <p class="normal">Genç kız anahtarı ve testiyi alarak Vanyuşa ile birlikte odadan çıktı.</p>

  <p class="ortayazi">***</p>

  <p class="normal">Olenin o sırada pencerenin diğer tarafında, avludan geçen Maryanka’yı göstererek: “Tanrı aşkına, söylesene, kim bu kadın?” diye sordu.</p>

  <p class="normal">İhtiyar gözünü kırptı, genç adamı dirseği ile dürttü. Sonra: “Dur bir bakayım kimmiş...” diyerek pencereden dışarı sarktı.</p>

  <p class="normal">Kim olduğunu görünce: “Öhö... öhö...” diye öksürdü ve anlaşılmayan bir şeyler mırıldandı:</p>

  <p class="normal">— Maryanuşka... dedi. Tatlı kızım! Maryanka’cığım! N’olur gönül ver bana!</p>

  <p class="normal">Sonra Olenin’e doğru döndü:</p>

  <p class="normal">— Ben ona hep böyle şakalar yaparım, dedi.</p>

  <p class="normal">Genç kız başını bir kez çevirip etrafına bakmadan elini, kolunu güçlü ve düzgün bir şekilde sallayarak, bütün genç Kazak kızları gibi zarif olmakla birlikte çevik bir yürüyüşle avludan geçiyordu. Yalnız bir ara, sanki çevresi gölgeliymiş hissini veren kara gözlerini, yavaşça ihtiyara doğru çevirmişti.</p>

  <p class="normal">Yeroşka göz kırparak: “Beni seversen seni çok mutlu ederim!..” diye bağırdı. Sonra acaba bu şaka subayın hoşuna gitti mi diye soran gözlerle ona baktı. “Ben cesur ve şakacı bir adamım...” diye sürdürdü. “Prenses gibi bir kız, değil mi? Ah... gerçekten ne kız o!”</p>

  <p class="normal">Olenin: “Gerçekten çok güzel bir kız,” dedi. “Onu buraya çağırsana...”</p>

  <p class="normal">Yaşlı adam: “Hiç öyle şey olur mu!” dedi. “Ona Lukaşka talipmiş. Luka dediğim de aslan gibi bir delikanlıdır ha! <span class="ideitalik">Cigit</span>! Dün bir Abrek öldürdü. Ben sana daha iyisini bulurum. Merak etme sen... Göreceksin sana çok güzel bir kız bulacağım.”</p>

  <p class="normal">Olenin: “Bak sen yaşlı bir adamsın ama, neler söylüyorsun! Bu günah değil mi?” diye sordu.</p>

  <p class="normal">İhtiyar kendinden emin bir tavırla konuştu:</p>

  <p class="normal">— Günah mı? Neden günah olsun? Güzel bir kıza bakmak neden günah olsun? Onunla dolaşmak günah mıdır? Onu sevmek günah değil, sevaptır. Seni de Tanrı yaratmış, kızı da. Dünya üzerinde her şey Tanrı sayesinde oluyor! Bu yüzden, güzel bir kıza bakmak günah değil, Tanrı onu zaten sevilmek, kendisine bakanlara sevinç vermek için yaratmış. Bana göre bu böyle, oğlum!</p>

  <p class="ortayazi">***</p>

  <p class="normal">Maryanka avluyu geçip ağzına kadar fıçılarla dolu karanlık bodruma girdi, her zamanki gibi dua ederek ölçeği fıçının içine daldırdı.</p>

  <p class="normal">Vanyuşa kapıda durdu ve ona gülümseyerek baktı. Genç kızın üzerinde sadece bir elbisenin olması, arkadan vücuduna sımsıkı oturuşu, önden de hafifçe kalkık oluşu ona garip görünüyordu. Ama ona en çok, genç kızın boynundaki yarım rublelik altınlar komik göründü. Ruslarda böyle kadınların boynuna altın takma geleneği olmadığını düşündü; kendi köyünde bir kızın böyle boynuna altın dizdiğini görselerdi kimbilir ne kadar alay ederlerdi.</p>

  <p class="normal">Laf olsun diye <span class="ideitalik">“Lafil komsa e trebien”<sup class="calibre2"><a href="../Text/Kazaklar_split_054.html#footnote-127975-13" id="footnote-127975-13-backlink">[13]</a></sup></span> diye içinden söyledi. “Bunları beyefendiye anlatırım.”</p>

  <p class="normal">Genç kız birden yerinden doğrularak: “Ne bakıp duruyorsun öyle? Tanrı’nın cezası! Sürahiyi uzatsana!” diye bağırdı.</p>

  <p class="normal">Maryanka sürahiyi soğuk, kırmızı şarapla doldurup Vanyuşa’ya uzattı. Sonra onun uzattığı parayı almadan elini hızla itti.</p>

  <p class="normal">— Parayı anama ver, dedi.</p>

  <p class="normal">Vanyuşa alaylı bir tavırla güldü. Kızın fıçının kapağını kapatmasını beklerken sabırsızlıkla ayaklarının birini kaldırıp diğerini indiriyordu.</p>

  <p class="normal">— Siz sürekli, böyle öfkeli misiniz, şekerim? diye sordu.</p>

  <p class="normal">Kız güldü:</p>

  <p class="normal">— Sanki siz de sert insanlar değilsiniz!</p>

  <p class="normal">Vanyuşa oldukça ciddi bir tavırla: “Beyefendi ve ben iyi insanlarız,” dedi. “Bugüne kadar oturduğumuz evlerin sahipleri bizden çok memnun kalmışlardır. Çünkü bizim beyefendi asil bir soydan gelir.”</p>

  <p class="normal">Genç kız aniden durdu. Vanyuşa’nın sözleri onda büyük bir ilgi uyandırmıştı:</p>

  <p class="normal">— Senin beyefendin evli mi? diye sordu.</p>

  <p class="normal">— Hayır... Bizim bey oldukça genç, bu nedenle henüz evlenmedi...</p>

  <p class="normal">Vanyuşa bu bilgiyi verdikten sonra önemli bir şey öğretiyormuş gibi:</p>

  <p class="normal">— Soylu insanlar hiçbir zaman erken evlenmezler...</p>

  <p class="normal">— Senin bey yemek içmekten boğa gibi olmuş. Demek evlenmek için hâlâ genç sayılıyor... Buraya gelen birliğin komutanı o mu?</p>

  <p class="normal">— Bizim bey daha asteğmen; senin anlayacağın, daha tam subay sayılmaz. Ama unvanına bakarsan generalden daha üstündür. Senin anlayacağın o büyük bir adam... Onu sadece bizim albay değil, Çar bile tanıyor!</p>

  <p class="normal">Vanyuşa bunları söylerken gayet mağrur bir tavır takınmıştı. Konuşmasını sürdürdü:</p>

  <p class="normal">— Bizler diğer askerler gibi beş parası olmayan, yalınayak, başı kabak adamlardan değiliz! Beyefendinin babası senatördür. Bin nüfuslu bir köyü vardır. Bize de her ay biner ruble yollar. İşte bu nedenle herkes bizi sever. Bakarsın biri yüzbaşıdır ama, cebinde beş parası yoktur. Rütbesi olsa ne işi yarar ki!</p>

  <p class="normal">Genç kız onun sözünü kesti:</p>

  <p class="normal">— Hadi, çık dışarı! Burayı kapatacağım, dedi.</p>

  <p class="normal">Vanyuşa şarabı alıp oradan çıktı.</p>

  <p class="normal">Olenin’e <span class="ideitalik">“Lafil se trejoli”<sup class="calibre2"><a href="../Text/Kazaklar_split_054.html#footnote-127975-14" id="footnote-127975-14-backlink">[14]</a></sup></span> dedikten sonra salakça kahkahalarla güldü ve dışarı çıktı.</p>
</body>
</html>
