<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kazaklar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_13">XI</h2>

  <p class="normal">Ev sahibi akşama doğru balık avından döndü. Gelenlerin oda için kira ödeyeceklerini duyunca, karısının itirazlarını dikkate almadı. Vanyuşa’nın da isteklerini yerine getirdi.</p>

  <p class="normal">Evde her şey yeni koşullara göre yeniden düzenlendi. Ev sahipleri sıcak olan odaya geçtiler, teğmene ise soğuk olan odayı ayda üç monetaya verdiler.</p>

  <p class="normal">Olenin yemeğini bitirdikten sonra yatıp uyudu. Karanlık basmak üzereyken uyandı. Kalkıp yüzünü yıkadı, üstüne başına çeki düzen verdi, yine yemek yedi, bir sigara yakıp sokağa bakan pencerenin önüne oturdu.</p>

  <p class="normal">Hava biraz serinlemişti. Üzeri saçaklı evin gölgesi tozlu yolun üzerine, karşı eve kadar eğri olarak uzanıyor, hatta onun da ötesine geçiyordu. Karşıdaki evin kamışlarla kaplı düz damı, batan güneşin ışıkları altında pırıl pırıl parlıyordu.</p>

  <p class="normal">Kasaba derin bir sessizlikliğe gömülmüştü. Askerler evlere yerleşmiş, sesleri de duyulmuyordu. Sığır sürüleri çayırlıktan daha gelmemiş, köylüler de henüz işten evlerine dönmemişlerdi.</p>

  <p class="normal">Olenin’in kiraladığı ev, kasabanın kıyısına oldukça yakındı. Arada bir Olenin’in gelmiş olduğu yönden, Terek’in öbür yakasından, boğuk tüfek sesleri duyuluyordu. Sesler Çeçen köylerinden ya da Kumus ovalarından geliyordu. Olenin üç ay süren bir göçebe hayatından sonra kendisini oldukça iyi hissediyordu. Yıkanmış yüzünde bir tazelik, güçlü vücudunda da uzun bir yolculuktan sonra neredeyse unutulmuş bir temizlik, dinlenmiş olan organlarında bir dinginlik, büyük bir canlılık görülüyordu.</p>

  <p class="normal">Aynı huzur ve dinginlik ruhu için de geçerliydi. Yaptığı yolculuk, karşılaştığı tehlikeler aklından geçiyordu. Bu tehlikeler karşısında da ötekilerden aşağı kalmayacak şekilde cesur davrandığını, bu yüzden yürekli Kafkaslar tarafından arkadaşlığının kabul edildiğini hatırlıyordu.</p>

  <p class="normal">Moskova’da bıraktığı anılar artık tamamen ruhunun derinliklerine gömülmüştü. Daha önceki hayatı tümüyle aklından çıkmıştı. Önünde yepyeni bir hayat vardı. Bu yeni hayatında henüz hiç hata yapmamıştı. Bu yeni hayata başlamış, yeni insanlar arasına katılmış, yepyeni bir insan olarak, başkalarında kendisi hakkında iyi düşünceler uyandırabilirdi.</p>

  <p class="normal">İçinde, gençliğinden kaynaklanan, hayatı kucaklamaya hazır, nedenini bilmediği bir neşe duyuyor, bazen pencerenin dışında evin gölgesinde zıpzıp oynayan çocuklara, bazen de yeni düzene sokulmuş odasına bakıyor, kendisine oldukça değişik gelen bu kasaba hayatına ayak uydurmaktan ne kadar zevk alacağını düşünüyordu.</p>

  <p class="normal">Arada bir gözlerini dağlara, gökyüzüne çeviriyor, o zaman anılarına ve hayallerine, bu mağrur, bu göz kamaştırıcı doğanın sert, kaba güzelliğine karşı duyduğu hayranlık da ekleniyordu.</p>

  <p class="normal">Buradaki hayatı Moskova’dan ayrılırken düşündüğü gibi başlamamış olmakla birlikte, yine de hiç beklenmedik bir şekilde, güzel bir başlangıç olmuştu. Düşündüğü, hissettiği her şeye dağların, yalçın dağların, ulu dağların etkisi karışıyordu.</p>

  <p class="normal">Pencerenin öbür yanında zıpzıp oynayan Kazak çocukları birden yan sokaklardan birine doğru dönerek bağırmaya başladılar:</p>

  <p class="normal">— Dişi köpeği öptü! Testisini yaladı! Yeroşka amca dişi köpeği öptü!<sup class="calibre2"><a href="../Text/Kazaklar_split_054.html#footnote-127975-10" id="footnote-127975-10-backlink">[10]</a></sup></p>

  <p class="normal">Birbirlerini ite kaka bir araya toplanmış, adamın geçmesine izin vermiyorlardı.</p>

  <p class="normal">— Dişi köpeği öptü! Kılıcını içki parasına sattı! diye bağırıyorlardı.</p>

  <p class="normal">Bu bağırmaların hedefi, omuzunda tüfeği, belindeki kemere bağlı sülünlerle avdan dönen Yeroşka amcaydı. Yaşlı adam çocukları güçlü elleriyle itip kakarak, sokağın iki yanına bakarak gidiyordu.</p>

  <p class="normal">— Öptüysem günahı benim, çocuklar! Günahı bana!</p>

  <p class="normal">Bu tekerlemelere hiç aldırış etmiyormuş gibi davranmaya çalışıyordu ama, aslında için için kızıyordu.</p>

  <p class="normal">— Köpeği bir içki parasına sattıysam günah benim, size ne oluyor! diye tekrarladı.</p>

  <p class="normal">Çocukların yaşlı avcıya karşı olan bu davranışları Olenin’i şaşırmıştı. Fakat, Yeroşka Amca dedikleri adamın yüzündeki zeki ifade ve vücudunun güçlü yapısı onu daha da çok şaşırtmıştı. İhtiyara doğru döndü:</p>

  <p class="normal">— Amca, Kazak amca! Biraz buraya gelir misin? dedi.</p>

  <p class="normal">Yaşlı adam pencereye doğru döndü, durdu, kısa kesilmiş saçlarının üzerinden kalpağını kaldırdı.</p>

  <p class="normal">— Merhaba, sevgili dostum! dedi.</p>

  <p class="normal">Olenin de: “Merhaba sevgili dostum,” diye yanıtladı. Sonra: “Bu çocuklar sana neden böyle bağırıyorlar?” diye sordu.</p>

  <p class="normal">Yeroşka amca pencereye doğru geldi. İhtiyar saygı görmeye alışmış insanlara özgü bir şekilde sözcükleri uzata uzata, harflerin üzerine basa basa konuştu:</p>

  <p class="normal">— Hiç, canım ne olabilir, işte! Bulmuşlar benim gibi bir ihtiyar, alay ediyorlar. Sorun değil! Çocukları severim ben. Varsın, amcalarıyla eğlensinler! Sen askerlerin komutanı mısın?</p>

  <p class="normal">Olenin; “Hayır, ben teğmenim,” dedi. “Bu sülünleri nerede avladın?”</p>

  <p class="normal">Yaşlı adam sırtını pencereye doğru dönerek, kemerlerine sokulmuş olan üç dişi sülünün Çerkez kıyafetinin üzerinde bıraktığı kan lekelerini gösterdi:</p>

  <p class="normal">— Ormanda... Tam üç tane dişi sülün vurdum, dedi. Sen hiç sülün görmedin mi yoksa? İstersen ikisini sana vereyim, al...</p>

  <p class="normal">Pencereye doğru sülünlerden ikisini uzatmıştı:</p>

  <p class="normal">— Sen de ava çıkar mısın? diye sordu.</p>

  <p class="normal">— Evet ben de çıkarım ava... Buraya gelirken dört sülün de ben vurdum!</p>

  <p class="normal">İhtiyar alaylı bir tavırla tekrarladı:</p>

  <p class="normal">— Dört tane ha, öyle mi? Amma da çok vurmuşsun! İçki de içer misin sen, <span class="ideitalik">çihir</span> içer misin?</p>

  <p class="normal">— Elbette, neden içmeyeyim! Ben de bir erkeğim değil mi? Elbette içkiyi de severim.</p>

  <p class="normal">Yeroşka amca: “Görüyorum ki, aslan gibi delikanlısın!” dedi. “Gel seninle <span class="ideitalik">kunak<sup class="calibre2"><a href="../Text/Kazaklar_split_054.html#footnote-127975-11" id="footnote-127975-11-backlink">[11]</a></sup></span> olalım.”</p>

  <p class="normal">Olenin: “İçeri gelmez misin?” dedi.</p>

  <p class="normal">— “Sen de sülünleri al ama!”</p>

  <p class="normal">Teğmenden hoşlandığı ihtiyarın yüzünden anlaşılıyordu. Teğmenin evinde bedava içki içebileceğini, bu yüzden iki sülün hediye etmekle pek bir şey kaybetmeyeceğini hemen anlamıştı.</p>

  <p class="normal">Biraz sonra evin kapısında Yeroşka amcanın gölgesi göründüğünde Olenin, ihtiyarın ne kadar iri yapılı olduğunu anladı. Bembeyaz bir sakalla çevrili tunç renkli yüzünde yaşlılığın, bütün hayatını dolduran çetin işlerin izlerini gösteren derin çizgiler vardı. Kol, bacak ve omuz kasları yalnız genç adamlarda olduğu gibi dolgun ve kabarıktı. Çok kısa kesilmiş saçlarının altından vaktiyle açılmış yaralardan kalma dikiş izleri görünüyordu. Kalın damarlı boynu tıpkı bir öküzünkü gibi kat kat olmuştu. Nasırlı, dolgun elleri yer yer çizik içindeydi.</p>

  <p class="normal">Yaşlı adam eşiği hafif ve rahat adımlarla geçti. Tüfeğini sırtından indirip bir köşeye bıraktı. Sonra odaya bir göz gezdirerek, rafların üzerine dizilmiş, çevreye yerleştirilmiş eşyalara şöyle içinden bir değer biçerek karşısındakinin durumu hakkında hemen bir fikir sahibi oldu. Ucu yukarı doğru kalkmış çarıklarıyla yere yavaş yavaş basarak odanın ortasına doğru yürüdü. Onunla birlikte de içeriye <span class="ideitalik">çihir</span>, votka, barut, kurumuş kan kokusundan oluşan, keskin ama pek de kötü sayılmayacak bir koku yayıldı.</p>

  <p class="normal">Yeroşka amca duvarda asılı duran tasvirlerin önünde durdu ve yerlere kadar eğilip haç çıkardıktan sonra sakalını düzelterek Olenin’e yaklaşıp kocaman kapkara elini ona uzattı:</p>

  <p class="normal">— <span class="ideitalik">Koş-keldin<sup class="calibre2"><a href="../Text/Kazaklar_split_054.html#footnote-127975-12" id="footnote-127975-12-backlink">[12]</a></sup></span> dedi. Bu Tatarca merhaba demektir, onlar birbiriyle karşılaştıklarında böyle derler. Bu sağlıklı olun, barış içinde olun, demektir.</p>

  <p class="normal">Olenin de elini ona uzattı:</p>

  <p class="normal">— Koş-keldin, dedi. Bu sözü biliyorum.</p>

  <p class="normal">Yeroşka amca azarlar gibi başını salladı:</p>

  <p class="normal">— Hadi canım sende! Sen bizim gelenekleri bilmiyorsun! Seni aptal seni! Biri sana: ‘Koş-keldin’, dedi mi sen de ona ‘Tanrı senden razı olsun,’ diyeceksin. Yani bu ‘Tanrı senden hoşnut olsun’ demektir. İşte böyle evlat... ‘Koş-keldin’ demezsin. Ben sana bunların hepsini öğreteceğim. Bizim Ruslardan bir İlya Moseyiç vardı, onunla <span class="ideitalik">kunak</span> olmuştuk, aslan gibi adamdı. İçki içer, hırsızlık yapar, ava çıkardı. Hem de çok iyi bir avcıydı! Bunların hepsini ona ben öğrettim...</p>

  <p class="normal">Yaşlı adam Olenin’in gittikçe daha çok ilgisini çekmişti:</p>

  <p class="normal">— Peki, bana ne öğreteceksin? diye sordu.</p>

  <p class="normal">— Seni ava götüreceğim, balık avlamayı göstereceğim. Çeçenleri göstereceğim. İstersen sana bir sevgili bile bulabilirim. İşte ben böyle, şaka yapmaktan hoşlanan biriyim.</p>

  <p class="normal">Yaşlı adam bunu söyledikten sonra güldü:</p>

  <p class="normal">— Artık biraz oturayım oğlum, yoruldum... Karga mı?</p>

  <p class="normal">Olenin, “<span class="ideitalik">Karga</span> ne demek” diye sordu.</p>

  <p class="normal">— Bu Gürcüce bir sözdür, ‘olur’ anlamına gelir. Sen bana bakma, bu sözü dilime dolamışım. Sevdiğim bir sözcüktür. <span class="ideitalik">Karga</span> dedim mi şaka yaptığımı anlayabilirsin. İşte böyle arkadaşım... Hadi söyle <span class="ideitalik">çihir</span> getirsinler. Senin emirerin yok mu? Var mı? İvaaaan!</p>

  <p class="normal">Yaşlı adam, Vanyuşa’nın adını bilmediği halde ona böyle seslenmişti.</p>

  <p class="normal">— Sizde zaten bütün askerlerin adı İvan değil midir? Onun da adı eminim İvan’dır, değil mi?</p>

  <p class="normal">Olenin: “Haklısın, adı gerçekten de İvan,” dedi. Sonra uşağa dönüp: “Vanyuşa! Lütfen ev sahiplerinden biraz <span class="ideitalik">çihir</span> iste ve bize getir!”</p>

  <p class="normal">Yaşlı adam: “Ya Vanyuşa, ya da İvan!” dedi. “İkisi de aynı şey değil mi? Siz neden bütün askerlere bu adı, İvan adını veriyorsunuz? İvaaaan... Oğlum, onlara söyle açılmış fıçıdan versinler. Bu kasabada bunların <span class="ideitalik">çihir</span>lerinin üstüne <span class="ideitalik">çihir</span> yoktur. Sonra, bir sekizliğe otuz kopekten fazla verme, kocakarı seni soyup soğana çevirmesin.”</p>

  <p class="normal">Vanyuşa odadan çıktı. Yeroşka Amca sonra saf bir tavırla konuşmasını sürdürdü:</p>

  <p class="normal">— Bizim millet pek cahil, pek aptaldır. Sizleri adam yerine koymazlar. Onların gözünde sen bir Tatar’dan bile kötüsün. Ruslar için: ‘Asker adamlar ne olacak!’ derler. Bana göre ister asker olsun, ister sivil, herkes insandır... Senin de duyguların var, öyle değil mi? İlya Moseviç de bir askerdi, ama çok iyi, altın kalpli bir insandı! Doğru söylemiyor muyum, kardeşim? İşte bizimkiler beni, bunun için sevmezler. Benim de umrumdaydı sanki! Ben neşeli bir adamım, herkesi severim. Adım Yeroşka, işte böyle oğlum.</p>

  <p class="normal">Yaşlı adam bunları söyledikten sonra eliyle hafifçe genç adamın omzuna vurdu.</p>
</body>
</html>
