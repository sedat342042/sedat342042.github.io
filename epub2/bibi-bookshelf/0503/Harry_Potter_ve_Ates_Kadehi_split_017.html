<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos429391" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  DÖRDÜNCÜ  BÖLÜM: AFFEDİLMEZ  LANETLER</span></span></p><p class="calibre8">Sonraki iki gün olaysız geçti, tabii Neville'in İksir dersinde altıncı kazanını eritmesini saymazsanız. Yazın kindarlık konusunda iyice ilerleme kaydetmiş görünen Profesör Snape, Neville'i cezaya bıraktı. Neville cezadan döndüğünde sinirleri harap haldeydi, bir fıçı dolusu boynuzlu karakurbağası ayıklamıştı.</p><p class="calibre9">Hermione'nin, tırnak aralarında kalan kurbağa parçalarını çıkarabilsin diye Neville'e bir Fırçalama Büyüsü öğretmesini izlerlerken, Ron, Harry'ye, "Snape'in kafası niye böyle bozuk biliyorsun, değil mi?" diye sordu.</p><p class="calibre9">"Evet," dedi Harry. "Moody."</p><p class="calibre9">Snape'in aslında Karanlık Sanatlara Karşı Savunma dersini vermek istediği bilinen bir şeydi, ama üst üste dört yıldır bu isteğini gerçekleştiremiyordu işte. Snape daha önceki Karanlık Sanatlara Karşı Savunma öğretmenlerinden hiç hoşlanmaz ve bunu belli ederdi - ama Deli-Göz Moody'ye apaçık düşmanlık göstermekten tuhaf bir şekilde sakınıyor gibiydi. Hatta Harry ne zaman ikisini bir arada görse -yemek sırasında ya da koridorda birbirlerinin yanından geçerlerken- Snape'in Deli-Göz Moody'le göz göze gelmekten (sihirli gözüyle de, sihirsiz gözüyle de) kaçındığı yönünde bir izlenim edinmişti.</p><p class="calibre9">"Snape ondan biraz korkuyor galiba," dedi Harry dalgın dalgın.</p><p class="calibre9">"Moody'nin Snape'i boynuzlu karakurbağasına çevirdiğini düşünsene bir," dedi Ron hülyalı gözlerle. "Sonra da onu zindanında zıplatıp durduğunu..."</p><p class="calibre9">Gryffindor'un dördüncü sınıf öğrencileri Moody'nin ilk dersini öylesine sabırsızlıkla bekliyorlardı ki, perşembe günü öğle yemeğinden sonra erkenden gelip daha zil çalmadan sınıfın önünde kuyruk oldular.</p><p class="calibre9">Ortalıkta görünmeyen tek kişi Hermione'ydi. Derse son anda geldi.</p><p class="calibre9">"Ben-"</p><p class="calibre9">"- kütüphanedeydin," diye tamamladı Harry onun cümlesini. "Hadi, çabuk ol, yoksa doğru dürüst bir yer bulamayacağız."</p><p class="calibre9">Aceleyle sınıfa girip öğretmen masasının hemen önündeki üç sandalyeye oturdular ve "<span class="italic">Karanlık Güçler: Kendini Koruma Rehberi</span>" kitaplarını çıkanp alışılmadık bir biçimde sessizce beklemeye başladılar. Az sonra koridordan o tanıdık, takırdayan ayak sesleri duyuldu ve Moody sınıftan içeri girdi. Her zamanki kadar tuhaf ve korkutucu görünüyordu. Cüppesinin hemen altından pençeli, tahta ayağını görebiliyorlardı.</p><p class="calibre9">"Kaldırabilirsiniz onları," diye homurdandı, gürültüyle masasına gidip oturarak. "Kitapları diyorum. Onlara ihtiyacınız olmayacak."</p><p class="calibre9">Kitapları çantalarına koydular. Ron çok heyecanlı görünüyordu.</p><p class="calibre9">Moody bir yoklama defteri çıkardı, uzun, kır düşmüş gri saçını çarpık ve yaralı yüzünün önünden çekti ve isimleri okumaya başladı. Normal gözü listede düzenli bir şekilde aşağı doğru iniyor, sihirli gözüyse dönüp duruyor, cevap veren öğrencilere odaklanıyordu.</p><p class="calibre9">Son öğrenci de orada olduğunu belirttikten sonra, "Pekâlâ," dedi Moody, "bu sınıf hakkında Profesör Lupin'den bir mektup aldım. Karanlık yaratıklarla baş etme konusunda bayağı etraflı bir temel eğitim almışsınız - Böcürtler'i, Kırmızı Kafalar'ı, Hinzıpırlar'ı, Garkenezler'i, Kappa'ları ve kurtadamları işlemişsiniz, öyle değil mi?"</p><p class="calibre9">Sınıftan onaylama niteliğinde bir uğultu yükseldi.</p><p class="calibre9">"Ama lanetler konusunda geridesiniz, hem de çok geride," dedi Moody. "Bana da, büyücülerin birbirlerine neler yapabilecekleri konusunda sizi adam etmek düşüyor. Size sadece bir yılda Karanlık -"</p><p class="calibre9">"Ne, kalmıyor musunuz?" dedi Ron, kendine hâkim olamayarak.</p><p class="calibre9">Moody'nin sihirli gözü dönüp Ron'a dikildi; Ron hayli endişeli görünüyordu, ama az sonra Moody gülümsedi - Harry onun güldüğünü ilk kez görüyordu. Zaten ciddi şekilde yaralı olan yüzü, gülünce daha da çarpılıp kasıldı, ama yine de gülümsemek gibi sıcak bir şey yapabildiğini görmek güzeldi. Ron da rahatlamış gibiydi.</p><p class="calibre9">"Sen Arthur Weasley'nin oğlusun, ha?" dedi Moody. "Baban birkaç gün önce beni çok zor bir durumdan kurtardı... Evet, sadece bir yıl kalıyorum. Dumbledore'a özel bir iyilik bu... Sadece bir yıl, ondan sonra sakin emekliliğime dönüyorum."</p><p class="calibre9">Kaba bir kahkaha attı ve boğum boğum ellerini birbirine çarptı.</p><p class="calibre9">"Pekâlâ - hemen başlayalım. Lanetler. Farklı farklı güçlerde, farklı farklı şekillerdedir. Şimdi, Sihir Bakanlığı'na bakılırsa, size karşılanetleri öğretip işi orada bırakmam gerekiyor. Altıncı sınıfa kadar size yasadışı Karanlık lanetlerin neye benzediklerini göstermemeliymişim. Sözde, o zamana kadar bunlarla başa çıkabilecek kadar büyümüş olmazmışsınız. Ama Profesör Dumbledore sizin cesaretinize güveniyor, Karanlık lanetlerin üstesinden gelebileceğinizi düşünüyor. Ben de diyorum ki, neyle karşı karşıya olduğunuzu ne kadar erken öğrenirseniz o kadar iyi. Daha önce hiç görmediğiniz bir şeye karşı kendinizi nasıl savunacaksınız ki? Size yasadışı bir lanet yapmak üzere olan bir büyücü, durup da ne yaptığını söylemez. Yüzünüze bakıp tatlı tatlı, kibar kibar yapmaz. Hazırlıklı olmanız lazım. Tetikte ve dikkatli olmanız lazım. Miss Brown, ben konuşurken onu ortadan kaldırmanız lazım."</p><p class="calibre9">Lavender sıçradı ve kıpkırmızı kesildi. Sıranın altından Parvati'ye tamamlanmış yıldız tablosunu gösteriyordu. Belli ki Moody'nin sihirli gözü hem başının arkasından, hem de tahtanın içinden görebiliyordu.</p><p class="calibre9">"Pekâlâ... büyücülük kanunlarına göre hangi lanetlerin en ağır şekilde cezalandırıldığını bileniniz var mı?"</p><p class="calibre9">Birkaç tane tereddütlü el kalktı, bunlara Ron'un ve Hermione'nin elleri de dahildi. Moody, Ron'u işaret etti, ama sihirli gözü hâlâ Lavender'ın üzerindeydi.</p><p class="calibre9">"Ee," dedi Ron tereddüt ederek, "babam bana bir tanesinden bahsetmişti... Adı Imperius laneti olabilir mi?"</p><p class="calibre9">"Ah, evet," dedi Moody takdirle. "Baban o laneti bilir tabii. Zamanında Bakanlık'ın başına epey bela olmuştu Imperius laneti."</p><p class="calibre9">Moody birbirleriyle uyumsuz ayaklarının üzerinde ağır ağır doğruldu, masasının çekmecesini açtı ve cam bir kavanoz çıkardı. İçinde üç tane büyük ve siyah örümcek koşuşturuyordu. Harry yanında oturan Ron'un arkaya kaykıldığını hissetti - örümceklerden nefret ederdi o.</p><p class="calibre9">Moody elini kavanoza soktu, örümceklerden birini yakaladı ve hepsinin görebileceği şekilde avcunun içinde tuttu.</p><p class="calibre9">Sonra asasını ona doğrulttu ve mırıldandı: "Imperio!"</p><p class="calibre9">Örümcek Moody'nin elinden atlayıp ince, ipeksi bir ipliğin ucunda öne arkaya, sanki trapezdeymiş gibi sallanmaya başladı. Bacaklarını kasarak açtı, bir ters parende attı ve ipliğini koparıp masanın üstüne indi, sonra da orada daireler çizerek yan yan takla atmaya başladı. Moody asasını şöyle bir silkti, örümcek arka bacaklarından ikisinin üzerine kalktı ve basbayağı step dansı yapmaya başladı.</p><p class="calibre9">Herkes kahkahalarla gülüyordu - yani Moody hariç herkes.</p><p class="calibre9">"Komik buluyorsunuz, değil mi?" diye kükredi. "Bunu size yapsam hoşunuza gider mi?"</p><p class="calibre9">Kahkahalar hemen o anda kesildi.</p><p class="calibre9">"Tam kontrol," dedi Moody alçak sesle. Örümcek kendini top haline getirip yuvarlanmaya başlamıştı. "Onun pencereden dışarı atlamasını, kendini boğmasını, içinizden birinin gırtlağına atılmasını sağlayabilirim..."</p><p class="calibre9">Ron elinde olmadan ürperdi.</p><p class="calibre9">"Yıllar önce, Imperius lanetiyle kontrol edilen birçok cadı ve büyücü vardı," dedi Moody. Harry onun Voldemort'un gücünün doruğunda olduğu dönemden bahsettiğini anlamıştı. "Bakanlık kime bir şeylerin zorla yaptırıldığını, kimin kendi isteğiyle hareket ettiğini ayırt etmekte epey güçlük çekti.</p><p class="calibre9">"Imperius lanetine direnilebilir, ben de size bunun nasıl yapılacağını öğreteceğim. Ama gerçek bir irade gücü gerekiyor ve bu herkeste olmayan bir şey. Mümkünse bu lanete hedef olmaktan kaçının, daha iyi. SÜREKLİ TETİKTE OLUN!" diye gürledi. Herkes yerinden sıçradı.</p><p class="calibre9">Moody salto atmakla meşgul olan örümceği yakaladı ve kavanozuna geri koydu. "Başka lanet bilen var mı? Yine yasadışı bir lanet?"</p><p class="calibre9">Hermione'nin eli yine kalktı. Şaşırtıcı bir şekilde, Neville'inki de. Oysa onun konuşmaya gönüllü olduğu tek ders, açık arayla en iyi dersi olan Bitkibilim'di. Neville de kendi cüretine şaşırmış görünüyordu.</p><p class="calibre9">"Evet?" dedi Moody. Sihirli gözü yuvasında dönüp Neville'e sabitlendi.</p><p class="calibre9">"Bir de şey var - Cruciatus laneti," dedi Neville, kısık ama anlaşılır bir sesle.</p><p class="calibre9">Moody, Neville'e büyük bir dikkatle bakıyor, dahası şimdi bu iş için iki gözünü de kullanıyordu.</p><p class="calibre9">"Adın Longbottom mı?" dedi, sihirli gözü aşağı devrilip listeyi kontrol ederken.</p><p class="calibre9">Neville başıyla tedirgin tedirgin onayladı, ama Moody başka soru sormadı. Sınıfa arkasını dönüp kavanoza elini soktu ve yeni bir örümcek alıp masanın üstüne koydu. Örümcek masanın üstünde kaskatı duruyordu, belli ki hareket edemeyecek kadar korkmuştu.</p><p class="calibre9">"Cruciatus laneti," dedi Moody. "Biraz daha büyük olmalı ki anlayabilesiniz." Asasını örümceğe doğrulttu ve, “Engorgio!" dedi.</p><p class="calibre9">Örümcek şişti. Şimdi bir tarantuladan daha iriydi. Artık kendine hâkim olma gayretinden tamamen vazgeçen Ron, sandalyesini geri çekip Moody'nin masasından olabildiğince uzaklaştırdı.</p><p class="calibre9">Moody yine asasını kaldırdı, örümceğe doğrulttu ve mırıldandı: "Crucio!"</p><p class="calibre9">Örümceğin bacakları birden bedeninin üstüne doğru kıvrıldı. Hayvan dönüp korkunç bir şekilde kasılmaya, sağa sola yuvarlanmaya başlamıştı. Örümcekten hiç ses çıkmıyordu, ama Harry onun ses çıkarabilse çığlık atıyor olacağından emindi. Moody asasını çekmedi, örümcek daha da şiddetle titreyip kasılmaya başladı -</p><p class="calibre9">"Yeter!" dedi Hermione tiz bir sesle.</p><p class="calibre9">Harry dönüp ona baktı. Hermione örümceğe bakmıyordu, Neville'e bakıyordu. Onun bakışlarını takip eden Harry, Neville'in ellerinin sıraya sımsıkı yapıştığını, parmaklarından kanın çekildiğini, gözlerininse dehşetle iri iri açılmış olduğunu gördü.</p><p class="calibre9">Moody asasını kaldırdı. Örümceğin bacakları gevşedi, ama hâlâ seğiriyordu.</p><p class="calibre9">Moody, "Reducio," diye mırıldandı ve örümcek normal boyuna döndü. Moody onu alıp kavanoza koydu.</p><p class="calibre9">"Acı," dedi Moody hafifçe. "Cruciatus lanetini biliyorsanız, birine işkence etmek için kerpetene ve bıçağa ihtiyacınız olmaz... Bir ara bu lanet de çok popülerdi.</p><p class="calibre9">"Pekâlâ... başka bir lanet bilen?"</p><p class="calibre9">Harry çevresine baktı. Herkesin yüzünden, son örümceğin başına neler geleceğini merak ettikleri anlaşılıyordu. Hermione'nin eli biraz titreyerek de olsa üçüncü kez havaya kalktı.</p><p class="calibre9">"Evet?" dedi Moody, ona bakarak.</p><p class="calibre9">"Avada Kedavra," diye fısıldadı Hermione.</p><p class="calibre9">Birkaç kişi dönüp ona tedirgin bakışlar attı, bunlara Ron da dahildi.</p><p class="calibre9">"Ah," dedi Moody. Yamuk ağzı yine bir gülümsemeyle çarpıldı. "Evet, sonuncusu, en kötüsü. Avada Kedavra... öldüren lanet."</p><p class="calibre9">Elini cam kavanozun içine soktu. Üçüncü örümcek başına neler geleceğini biliyormuşçasına kavanozun dibinde deli gibi koşuşturmaya başladı, Moody'nin parmaklarından kaçmaya çalışıyordu. Ama Moody onu sıkıştırdı ve masanın üstüne yerleştirdi. Örümcek bu defa da tahta yüzeyin üstünde delice koşuşturmaya başladı.</p><p class="calibre9">Moody asasını kaldırdı ve birden Harry'nin içini kötü bir his sardı.</p><p class="calibre9">"Avada Kedavra!" diye kükredi Moody.</p><p class="calibre9">Göz kamaştırıcı bir yeşil ışık çaktı ve bir hışırdama duyuldu, sanki devasa ve görünmez bir şey havayı yararak geliyordu. Örümcek aniden sırtüstü devrildi. Üstünde herhangi bir iz yoktu, ama öldüğü kesindi. Kızların çoğu çığlık atmamak için kendilerine güçlükle hâkim oldular. Örümcek ona doğru kayarken Ron geriye sıçradı, az daha sandalyesiyle birlikte arkaya devrilecekti.</p><p class="calibre9">Moody ölü örümceği masanın üstünden süpürüp yere attı.</p><p class="calibre9">"Güzel değil," dedi sakin bir ses tonuyla. "Hoş değil. Ve bir karşılaneti yok. Önlemenin yolu da yok. Şimdiye kadar sadece bir kişi bundan sağ çıkabildi, o da tam karşımda oturuyor."</p><p class="calibre9">Harry yüzünün kızardığını hissetti, Moody'nin gözleri (ikisi birden) ona çevriliydi. Ayrıca bütün sınıfın bakışlarını da üzerinde hissedebiliyordu. Harry ise, boş karatahtaya sanki büyülenmiş gibi bakıyordu, oysa tahtayı görmüyordu bile...</p><p class="calibre9">Demek annesi ve babası böyle ölmüştü... tıpkı o örümcek gibi. Onlar da tek bir leke, tek bir iz almadan mı ölmüşlerdi acaba? Yaşam bedenlerinden alınmadan önce, yeşil ışığın çaktığını görmüş ve hızla gelen ölümün sesini mi duymuşlardı?</p><p class="calibre9">Harry üç yıldır annesinin ve babasının ölümünü tekrar tekrar gözünde canlandırıyordu. Öldürüldüklerini öğrendiğinden beri, o gece ne olduğunu öğrendiğinden beri gözünde canlandırıyordu bunu: Kılkuyruk ihanet edip annesinin ve babasının yerini Voldemort'a söylemiş, o da kulübelerine gelip onları bulmuştu. Voldemort'un önce Harry'nin babasını öldürmesi... James Potter'ın onu engellemeye çalışması ve karısına seslenerek Harry'yi alıp kaçmasını söylemesi... Voldemort'un Lily Potter'ın üstüne gitmesi ve Harry'yi öldürebilmek için ona kenara çekilmesini söylemesi... Annesinin Harry'nin yerine kendisini öldürmesi için yalvarması, oğlunun önünden çekilmeyi reddetmesi... Bunun üzerine Voldemort'un onu da öldürmesi, sonra da asasını Harry'ye doğrultması...</p><p class="calibre9">Harry geçen yıl Ruh Emiciler'le mücadele ederken annesiyle babasının seslerini duyduğu için bu ayrıntıları biliyordu - çünkü Ruh Emiciler'in korkunç gücü buydu: Kurbanlarına en kötü anılarını yeniden yaşatmak ve onları kendi umutsuzlukları içinde boğup güçsüz bırakmak...</p><p class="calibre9">Moody yine konuşmaya başlamıştı, ama Harry'ye çok uzaktan sesleniyormuş gibi geliyordu. Harry büyük bir gayret göstererek kendini toparlayıp şimdiki zamana döndü ve Moody'nin söylediklerini dinlemeye başladı.</p><p class="calibre9">"Avada Kedavra lanetinin arkasında çok güçlü bir büyü olması gerekiyor. Şimdi hepiniz asalarınızı çıkarıp bana doğrultabilir ve gerekli sözcükleri söyleyebilirsiniz, ama bunun sonucunda burnum bile kanasa şaşarım. Ama bu önemli değil. Görevim size bu lanetin nasıl yapılacağını göstermek değil.”</p><p class="calibre9">"Peki, madem bir karşı-laneti yok, size niye gösteriyorum bunu? Çünkü bilmek zorundasınız. Beterin beterinin gücünü görmek zorundasınız ki, karşı karşıya kalmaktan kaçının. SÜREKLİ TETİKTE OLUN!" diye kükredi ve bütün sınıf yine sıçradı.</p><p class="calibre9">"Şimdi... bu üç lanet, yani Avada Kedavra, Imperius ve Cruciatus, '<span class="italic">Affedilmez Lanetler</span>' olarak bilinirler. Bunlardan herhangi birinin bir insan üzerinde kullanılması, Azkaban'da ömür boyu yatmak için yeterlidir. İşte karşınızda böyle bir şey var. Size savaşmayı öğretmem gereken şey, böyle bir şey işte. Hazırlanmanız gerekiyor. Silahlanmanız gerekiyor. Ama en önemlisi, sürekli, aralıksız, tetikte olmanız gerekiyor. Tüy kalemlerinizi çıkarın... yazın..."</p><p class="calibre9">Dersin geri kalanını Affedilmez Lanetler'in her biri üzerine notlar alarak geçirdiler. Zil çalana dek kimse konuşmadı - ama Moody dersi bitirip de herkes sınıftan çıkınca, bir konuşma seli patlak verdi. Çoğu hayranlık içinde lanetleri tartışıyordu: "Nasıl seğiriyordu, gördün mü?" "- onu nasıl da öldürdü, anında!"</p><p class="calibre9">Dersten müthiş bir gösteriymişçesine bahsediyorlardı, ama Harry dersi pek de eğlenceli bulmamıştı. Görünüşe bakılırsa, Hermione de aynı duyguları paylaşıyordu.</p><p class="calibre9">"Acele edin," dedi gergin bir sesle Harry ve Ron'a.</p><p class="calibre9">"Yine o kahrolası kütüphaneye gitmiyoruz ya?" dedi Ron.</p><p class="calibre9">"Hayır," dedi Hermione ters ters. Yandaki bir koridoru işaret etti. "Neville."</p><p class="calibre9">Neville koridorun ortasında bir başına durmuştu. Moody Cruciatus lanetini uygularken takındığı dehşete düşmüş ifadeyle ve faltaşı gibi açılmış gözlerle karşısındaki taş duvara bakıyordu.</p><p class="calibre9">"Neville?" dedi Hermione tatlılıkla.</p><p class="calibre9">Neville çevresine bakındı.</p><p class="calibre9">"Aa, merhaba." Sesi her zamankinden çok daha tizdi. "İlginç dersti, değil mi? Acaba yemekte ne var, ben, ben çok açım, ya siz?"</p><p class="calibre9">"Neville, iyi misin?" dedi Hermione.</p><p class="calibre9">"Ha, evet, iyiyim," dedi Neville, yine o doğallıktan uzak, tiz sesle. "Çok ilginç yemekti -yani dersti- acaba yemekte ne var?"</p><p class="calibre9">Ron, Harry'ye şaşkın gözlerle baktı.</p><p class="calibre9">"Neville, ne-?"</p><p class="calibre9">Tam o anda arkalarından tuhaf bir takırtı geldi. Döndüklerinde, Profesör Moody'nin topallayarak onlara doğru yürüdüğünü gördüler. Dördü de susup endişeyle onu izlemeye başladılar, ama Moody her zamankinin aksine usul usul, yumuşak bir homurtuyla konuştu.</p><p class="calibre9">"Tamam, evlat," dedi Neville'e. "Odama gelmeye ne dersin? Haydi... bir fincan çay içeriz..."</p><p class="calibre9">Moody ile çay içme fikri Neville'in daha da korkmasına neden olmuş görünüyordu. Ne kımıldıyor, ne de konuşuyordu.</p><p class="calibre9">Moody sihirli gözünü Harry'ye çevirdi. "Sen iyisin ya, Potter?"</p><p class="calibre9">"Evet," dedi Harry, neredeyse meydan okuyan bir edayla.</p><p class="calibre9">Moody'nin Harry'ye dikilen mavi gözü yuvasında hafifçe titredi.</p><p class="calibre9">"Bilmek zorundasınız," dedi Moody. "Belki zalimce görünüyor, ama bilmek zorundasınız. Numara yapmanın anlamı yok... Neyse... gel bakalım, Longbottom, bende ilgini çekebilecek bazı kitaplar var."</p><p class="calibre9">Neville yalvarır gözlerle Harry, Ron ve Hermione'ye baktı, ama onlar bir şey demeyince, Moody'nin boğum boğum eli omzunda, kendini ona bırakıp gitmekten başka çaresi kalmadı.</p><p class="calibre9">"Bu da neydi böyle?" dedi Ron, Neville'le Moody köşeyi döndükten sonra.</p><p class="calibre9">"Bilmiyorum," dedi Hermione. Düşünceli görünüyordu.</p><p class="calibre9">"Ne dersti ama, ha?" dedi Ron, Harry'ye, hep beraber Büyük Salon'a giderlerken. "Fred ve George haklıymış, değil mi? Moody işini gerçekten biliyor, değil mi? Avada Kedavra lanetini yaptığında örümcek nasıl da oracıkta öldü, nasıl da anında nalları dikti -"</p><p class="calibre9">Ama Ron, Harry'nin yüzündeki ifadeyi görünce hemen sustu ve Büyük Salon'a varana dek bir daha konuşmadı. Salona girince de, Profesör Trelawney'nin ödev verdiği tahminlere bu gece başlamaları gerektiğini, çünkü bu işin saatler alacağını söyledi.</p><p class="calibre9">Hermione akşam yemeğinde Harry ve Ron'un sohbetine katılmadı. Yemeğini çılgınca bir hızla yedi ve yine kütüphanenin yolunu tuttu. Harry ve Ron, Gryffindor Kulesi'ne döndüler. Affedilmez Lanetler konusunu açan bu kez Harry oldu, yemek boyunca başka hiçbir şey düşünememişti.</p><p class="calibre9">"Bakanlık lanetleri gördüğümüzü anlarsa, Moody ve Dumbledore'un başı onlarla derde girmez mi?" diye sordu, Şişman Hanım'a yaklaşırlarken.</p><p class="calibre9">"Evet, herhalde," dedi Ron. "Ama Dumbledore her zaman kendi bildiğini okumuştur, öyle değil mi? Moody'ye gelince, anlaşılan o da yıllardır başını belaya sokup duruyor. Önce saldırıyor, sonra soru soruyor - çöp bidonlarına baksana. Zırva."</p><p class="calibre9">Şişman Hanım öne doğru savrulup giriş deliğini açtı ve Gryffindor Ortak Salonu'na tırmandılar. Salon kalabalık ve gürültülüydü.</p><p class="calibre9">"Kehanet malzemelerimizi alalım mı o zaman?" dedi Harry.</p><p class="calibre9">"Alalım bari," diye inledi Ron.</p><p class="calibre9">Kitaplarını ve haritalarını almak için yatakhaneye gittiklerinde, Neville'i orada tek başına buldular, yatağının üstüne oturmuş, kitap okuyordu. Moody'nin dersinin çıkışındakine kıyasla hayli sakin görünüyordu, yine de tamamen normale dönmüş sayılmazdı. Gözleri oldukça kırmızıydı.</p><p class="calibre9">'İyi misin, Neville?" diye rordu Harry.</p><p class="calibre9">"Ha, evet," dedi Neville. "İyiyim, sağol. Profesör Moody'nin verdiği kitabı okuyordum..."</p><p class="calibre9">Kitabı onlara gösterdi: “Akdeniz'in Sihirli Su Bitkileri ve Özellikleri”.</p><p class="calibre9">"Anlaşılan Profesör Sprout, Profesör Moody'ye, Bitkibilim'de çok iyi olduğumu söylemiş," dedi Neville. Sesinde daha önce Harry'nin nadiren duyduğu hafif bir gurur vardı. "O da bunu beğeneceğimi düşünmüş."</p><p class="calibre9">Profesör Sprout'un söylediklerini Neville'e aktarmak, onu neşelendirmek için ne incelikli bir yöntem, diye düşündü Harry. Çünkü Neville'e herhangi bir konuda iyi olduğu nadiren söylenirdi. Bu tam Profesör Lupin'in yapacağı türden bir şeydi.</p><p class="calibre9">Harry ve Ron "Geleceğin Sis Perdesini Aralamak" adlı kitaplarını alıp Ortak Salon'a indiler, kendilerine bir masa buldular ve gelecek ayın tahminleri üzerinde çalışmaya başladılar. Bir saat geçti, çok az ilerleme kaydetmişlerdi. Masaları, üstlerinde toplamalar ve simgeler bulunan parşömen parçalarıyla kaplıydı ve Harry'nin beyni Profesör Trelawney'nin ateşinin dumanlarıyla doluymuşçasına sisliydi.</p><p class="calibre9">"Bunların ne anlama geldiği hakkında en ufak bir fikrim yok," dedi, önündeki hesaplarla dolu uzun listeye bakarak.</p><p class="calibre9">"Bak ne diyeceğim," dedi Ron. Ümitsizlik içinde parmaklarını saçlarının içine sokup çıkarmaktan saçları havaya dikilmişti. "Galiba yine o eski Kehanet numarasına kaldık."</p><p class="calibre9">"Nasıl yani - uyduralım mı diyorsun?"</p><p class="calibre9">"Evet " dedi Ron. Çiziktirilmiş notlardan oluşan yığını masadan aşağı süpürdü, kalemini mürekkebe batırdı ve yazmaya başladı.</p><p class="calibre9">"Önümüzdeki pazartesi" dedi bir taraftan yazarken, "Mars ve Jüpiter'in şanssız kesişmesi nedeniyle büyük ihtimalle öksürüğe yakalanacağım." Başını kaldırıp Harry'ye baktı. "Bilirsin onu - sen tahminlerinin arasına bir sürü sefalet koy, havada kapar."</p><p class="calibre9">"Doğru," dedi Harry, ilk denemesini buruşturup, sohbet eden bir grup birinci sınıf öğrencisinin başları üzerinden ateşe atarak. "Pekâlâ... Pazartesi günü beni bir tehlike bekliyor -eee- yanma tehlikesi."</p><p class="calibre9">"Gerçekten de bekliyor," dedi Ron sıkıntıyla, "Pazartesi günü Kelekerler var yine. Peki, salı günü ben... eee..."</p><p class="calibre9">"Kıymetli bir eşyanı kaybedeceksin," dedi Harry. Bir yandan da fikir bulmak için "Geleceğin Sis Perdesini Aralamak"ı karıştırıyordu.</p><p class="calibre9">"İyi buldun," dedi Ron, aynen yazarak. "Şeyden... eee... Merkür'ün etkisinden dolayı. Sen niye dost sandığın biri tarafından arkandan bıçaklanmıyorsun?"</p><p class="calibre9">"Evet... süper..." dedi Harry, yazarak. "Çünkü... Venüs on ikinci burçta."</p><p class="calibre9">"Çarşamba günü de bir kavgada yenileceğim."</p><p class="calibre9">"Ah, tam da ben kavga edecektim. Neyse, ben de iddia kaybedeyim."</p><p class="calibre9">"Evet, benim kavgayı kazanacağıma iddiaya girmiş ol..."</p><p class="calibre9">Bir saat boyunca tahminler uydurmaya devam ettiler (tahminler giderek daha da trajik bir hal alıyordu). Bu arada insanlar yatmaya çıkıyor, Ortak Salon yavaş yavaş boşalıyordu. Crookshanks yanlarına geldi, boş bir sandalyeye atladı ve Harry'ye esrarlı esrarlı bakmaya koyuldu. Hermione de ödevlerini doğru dürüst yapmadıklarını bilse onlara aşağı yukarı böyle bakardı.</p><p class="calibre9">Salona göz gezdirip henüz yazmadığı bir talihsizlik düşünmeye çalışan Harry, karşı duvarın dibinde Fred'le George'un oturduğunu gördü. Ellerinde tüy kalemleri, kafa kafaya vermiş, tek bir parça parşömene bir şeyler yazıp duruyorlardı. Fred'le George'un bir köşeye çekilip sessiz sessiz çalışmaları görülmüş şey değildi; genellikle olayların tam göbeğinde bulunmayı ve şamata yapıp ilgiyi üstlerine çekmeyi severlerdi. Parşömenin üzerinde çalışırlarken, gizli kapaklı işler çeviriyormuş gibi bir halleri vardı, Harry'nin aklına Kovuk'ta ikisinin yan yana oturup bir şeyler yazmaları geldi. O zaman Weasley Büyücü Şakaları için yeni bir sipariş formu doldurduklarını sanmıştı, ama bu seferki öyleye benzemiyordu: Yoksa mutlaka Lee Jordan'ı da aralarına alırlardı. Harry, yaptıkları işin Üç-Büyücü Turnuvası'na girmekle ilgili olup olmadığını merak etti.</p><p class="calibre9">Harry onları seyrederken, George, Fred'e hayır anlamında başını salladı, tüy kalemiyle bir şeyin üstünü çizdi ve alçak sesle ama yine de ıssız salonun öbür tarafından duyulabilen bir şekilde konuştu: "Hayır - onu suçluyor gibi oluyoruz o zaman. Dikkatli olmalıyız..."</p><p class="calibre9">Derken George başını çevirip Harry'nin onu izlediğini gördü. Harry sırıtıp hemen tahminlerine döndü - George'un, onların konuşmalarına kulak kabarttığını düşünmesini istemiyordu. Kısa süre sonra ikizler parşömeni rulo yaptılar, iyi geceler dilediler ve yatmaya çıktılar.</p><p class="calibre9">Fred ve George gideli on dakika kadar olmuştu ki, portre deliği açıldı ve Hermione, bir elinde bir tomar parşömen, diğerinde de o yürürken tıkırdayan bir kutuyla, ortak salona girdi. Crookshanks mırlayarak gerindi.</p><p class="calibre9">"Merhaba," dedi Hermione. "İşimi bitirdim!"</p><p class="calibre9">"Ben de!" dedi Ron muzaffer bir sesle, tüy kalemini masaya fırlatarak.</p><p class="calibre9">Hermione oturdu, taşıdığı şeyleri boş bir koltuğa koydu ve Ron'un tahminlerini önüne çekti.</p><p class="calibre9">Crookshanks kucağına kıvrılırken, "Senin için pek iyi bir ay olmayacak galiba?" dedi alaylı alaylı.</p><p class="calibre9">"Eh, en azından uyarılmadım demem," dedi Ron, esneyerek.</p><p class="calibre9">"Görünüşe bakılırsa iki kez boğuluyorsun," dedi Hermione.</p><p class="calibre9">"Öyle mi?" dedi Ron, tahminlerine göz atarak. "Birini azgın bir hipogrifin altında kalmaya çevirsem iyi olacak."</p><p class="calibre9">"Sizce bunları uydurduğunuz biraz bariz değil mi?" dedi Hermione.</p><p class="calibre9">"Bu ne cüret!" dedi Ron, yalancıktan bir öfkeyle. "Burada oturmuş, ev cinleri gibi çalışıyoruz!"</p><p class="calibre9">Hermione kaşlarını kaldırdı.</p><p class="calibre9">"Lafın gelişi canım," dedi Ron hemen.</p><p class="calibre9">Kafası kesilerek öldüğüne dair tahminini yeni bitiren Harry de tüy kalemini bıraktı.</p><p class="calibre9">"Kutunun içinde ne var?" diye sordu, parmağıyla göstererek.</p><p class="calibre9">"Sorduğun iyi oldu," dedi Hermione, Ron'a pis pis bakarak. Kapağı açıp onlara içindekileri gösterdi.</p><p class="calibre9">Kutunun içinde elli tane rozet vardı. Hepsi farklı renkteydi, ama hepsinin üstünde aynı harfler vardı: “E. R. İ. T.”</p><p class="calibre9">"Erit mi?" dedi Harry, eline bir rozet alıp bakarak. "Nedir bu?"</p><p class="calibre9">"Erit değil," dedi Hermione sabırsızca. "E - R - İ - T. Ev Cini Refahını İlerletme Topluluğu'nun kısaltılmışı."</p><p class="calibre9">"Hiç duymadım," dedi Ron.</p><p class="calibre9">"Elbette duymazsın," dedi Hermione hemen, "daha yeni kurdum."</p><p class="calibre9">"Öyle mi?" dedi Ron hafifçe şaşırarak. "Kaç üyen var?"</p><p class="calibre9">"Şey - ikiniz katılırsanız - üç," dedi Hermione.</p><p class="calibre9">"Peki, biz üstünde '<span class="italic">erit</span>' yazan rozetlerle ortalıkta dolaşmak ister miyiz sanıyorsun?" dedi Ron.</p><p class="calibre9">"E - R - İ - T!" dedi Hermione hararetle. "Aslında adını Dostumuz Sihirli Yaratıkların Utanç Verici İstismarına Son Verin ve Yasal Durumlarında Değişiklik İçin Sesinizi Yükseltin koyacaktım, ama sığmadı. Onun için bildirimizin başlığı bu oldu."</p><p class="calibre9">Parşömen tomarını onlara doğru salladı. "Kütüphanede etraflı bir araştırma yaptım. Cin köleliği yüzyıllar öncesine uzanıyor. Şimdiye kadar kimsenin bu konuda bir şey yapmamış olmasına inanamıyorum."</p><p class="calibre9">"Hermione - kulaklarını iyice aç," dedi Ron yüksek sesle. "Onlar - bundan - hoşlanıyor. Köle olmayı seviyorlar."</p><p class="calibre9">"Kısa vadeli hedeflerimiz," dedi Hermione, sesini Ron'dan da fazla yükseltip hiçbir şey duymamış gibi yaparak, "ev cinlerinin adil ücretlere ve çalışma koşullarına kavuşmasını sağlamak. Uzun vadeli hedeflerimiz arasındaysa, asa kullanmama yasasını değiştirmek ve Sihirli Yaratıkların Düzenlenmesi ve Denetimi Dairesi'ne bir cin sokmak var, çünkü hayret verecek derecede kıt temsil ediliyorlar."</p><p class="calibre9">"Peki bütün bunları nasıl yapacağız?" diye sordu Harry.</p><p class="calibre9">"İşe, üye almakla başlayacağız," dedi Hermione mutlu bir edayla. "Katılmak için iki Sickle diye düşündüm - bununla bir rozet almış olacaklar. Gelirler broşür kampanyamız için kullanılabilir. Sen mali sorumlusun, Ron - yukarıda senin için bir kumbaram var. Harry, sen de sekretersin. Bu yüzden şu anda söylediklerimi yazmak isteyebilirsin, ilk toplantımızın kayıtları olarak."</p><p class="calibre9">Hermione'nin ikisine gülümseyerek baktığı bir sessizlik oldu. Harry, Hermione'ye karşı duyduğu kızgınlık ve Ron'un yüzündeki ifadeden duyduğu keyif arasında kalmıştı. Az sonra sessizlik bozuldu. Ama bunun nedeni, geçici bir şok yaşıyormuş gibi görünen Ron değil, camdan gelen yumuşak bir tık tık sesiydi. Harry artık tamamen boş olan Ortak Salon'un karşı tarafına baktı ve ay ışığının aydınlattığı karbeyaz bir baykuşun pencere pervazına tünemiş olduğunu gördü.</p><p class="calibre9">"Hedwig!" diye bağırdı ve sandalyesinden fırlayıp salonun öbür ucuna giderek pencereyi açtı.</p><p class="calibre9">Hedwig uçarak içeri girdi, salonu baştan başa geçti ve masaya, Harry'nin tahminlerinin tam üstüne kondu.</p><p class="calibre9">"Vakti gelmişti artık!" dedi Harry, aceleyle onun peşinden giderek.</p><p class="calibre9">"Cevap getirmiş!" dedi Ron heyecanla, Hedwig'in bacağına bağlı pis parşömen parçasını işaret ederek.</p><p class="calibre9">Harry çabucak parşömeni açtı ve okumak için masaya oturdu. Bu arada Hedwig de onun dizine konup usul usul ötmeye koyuldu.</p><p class="calibre9">"Ne diyor?" diye sordu Hermione soluk soluğa.</p><p class="calibre9">Mektup çok kısaydı ve büyük bir aceleyle çiziktirilmiş gibiydi. Harry yüksek sesle okudu:</p><p class="calibre8"><span class="calibre12"><span class="italic">Harry,</span></span></p><p class="calibre16"><span class="calibre12"><span class="italic">Hemen kuzeye uçuyorum. Yara izinle ilgili bu haber, bana buraya ulaşan bir dizi tuhaf söylentinin en sonuncusu. Bir daha acırsa, doğruca Dumbledore'a git - onun Deli-Göz'ü emeklilikten aldığını söylüyorlar, bu da, başka kimse işaretleri okuyamasa da, onun okuduğunu gösteriyor.</span></span></p><p class="calibre9"><span class="calibre12"><span class="italic">Yakında seninle irtibata geçeceğim. Ron ve Hermione'ye en iyi dileklerimi ilet. Gözünü açık tut, Harry.</span></span></p><p class="calibre16"><span class="calibre12"><span class="italic">Sirius</span></span></p><p class="calibre8">Harry başını kaldırıp Ron ve Hermione'ye baktı. Onlar da gözlerini ona dikmişlerdi.</p><p class="calibre9">"Kuzeye mi uçuyormuş?" diye fısıldadı Hermione. "Geri mi dönüyor yani?"</p><p class="calibre9">"Dumbledore hangi işaretleri okuyormuş?" dedi Ron, kafası karışmış bir halde. "Harry - ne oldu?"</p><p class="calibre9">Harry alnını yumruklamış, Hedwig'in sıçrayıp kucağından inmesine neden olmuştu.</p><p class="calibre9">"Ona söylememeliydim!" dedi Harry öfkeyle.</p><p class="calibre9">"Neden bahsediyorsun sen?" dedi Ron şaşkın şaşkın.</p><p class="calibre9">"Geri dönmek zorunda olduğunu düşündü bu yüzden!" dedi Harry. Bu defa da yumruğunu masaya öyle bir vurdu ki, Hedwig, Ron'un sandalyesinin arkasına konup kızgın kızgın ötmeye başladı. "Geri dönüyor, çünkü başımın belada olduğunu düşünüyor! Oysa benim hiçbir şeyim yok! Ayrıca sana verecek bir şey de yok yanımda," diyerek, gagasını bir şey bekliyormuş gibisinden açıp kapayan Hedwig'e çıkıştı. "Yiyecek istiyorsan Baykuşhane'ye çıkman gerekecek."</p><p class="calibre9">Hedwig ona son derece incinmiş bir bakış attı ve açık pencereden dışarı uçtu. Uçarken kanadıyla Harry'nin kafasına bir tane çakmayı da ihmal etmedi.</p><p class="calibre9">"Harry," diye yatıştırıcı bir sesle lafa başladı Hermione -</p><p class="calibre9">"Ben yatmaya gidiyorum," diye kestirip attı Harry. "Sabahleyin görüşürüz."</p><p class="calibre9">Yatakhaneye çıkınca pijamasını giydi ve dört direkli yatağına yattı, ama kendini hiç yorgun hissetmiyordu.</p><p class="calibre9">Sirius geri döner ve yakalanırsa, bu onun, yani Harry'nin suçu olacaktı. Niye dilini tutmamıştı ki sanki? Birkaç saniyelik acı duymuş, hemen ötmeye başlamıştı... Keşke bunu kendine saklama duyarlılığını göstermiş olsaydı...</p><p class="calibre9">Harry az sonra Ron'un da yatakhaneye geldiğini duydu, ama onunla konuşmadı. Uzun bir süre öylece yatıp, yatağının tentesine baktı. Yatakhanede çıt çıkmıyordu. Eğer kafası bu kadar meşgul olmasa, Neville'in her zamanki horlamasının duyulmadığını fark edip, yatakhanede uyanık duran tek kişinin kendisi olmadığını anlayabilirdi.</p><div class="mbppagebreak" id="calibre_pb_30"></div>
</body></html>
