<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos396576" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  ÜÇÜNCÜ  BÖLÜM: DELİ-GÖZ  MOODY</span></span></p><p class="calibre8">Ertesi sabah fırtına dinmişti, ama Büyük Salon'un tavanı hâlâ kasvetliydi. Harry, Ron ve Hermione kahvaltıda yeni ders programlarını incelerlerken, kurşun grisi renkte koca bulutlar tepede dönüp duruyordu. Birkaç sandalye ötede Fred, George ve Lee Jordan kendilerini yaşlandırıp bir blöfle Üç-Büyücü Turnuvası'na girmelerini sağlayacak sihir yöntemlerini tartışıyorlardı.</p><p class="calibre9">Parmağıyla ders programının “<span class="italic">Pazartesi</span>” sütununu izleyen Ron, "Bugün kötü değil," dedi, "bütün sabah dışardayız. Hufflepuff'la Bitkibilim dersi ve Sihirli Yaratıkların Bakımı... aman be, yine Slytherin'le beraberiz..."</p><p class="calibre9">Harry de programın altlarına doğru bakarak, "Bugün öğleden sonra arka arkaya iki ders Kehanet var," diye inledi. Kehanet, İksir'den sonra onun en sevmediği dersti. Profesör Trelawney boyuna Harry'nin öleceği kehanetinde bulunuyor, bu da Harry'nin canını fena halde sıkıyordu.</p><p class="calibre9">Hermione kızarmış ekmeğe yağ sürerek, heyecanla, "Sen de benim gibi o dersi bırakmalıydın, değil mi?" dedi. "O zaman Aritmansi gibi mantıklı bir ders alıyor olabilirdin."</p><p class="calibre9">Ron, Hermione'nin tereyağlı ekmeğine bol miktarda reçel sürüşünü izleyerek, "Bakıyorum, yemeye başlamışsın yeniden," dedi.</p><p class="calibre9">Hermione ona tepeden bakarak, "Cin hakları konusunda tavır almanın daha iyi yöntemleri olduğuna karar verdim," dedi.</p><p class="calibre9">Ron sırıttı. "Öyle... bir de acıkmıştın tabii."</p><p class="calibre9">Tepelerinde birden bir hışırtı duyuldu ve yüz baykuş sabah postasını taşıyarak açık pencerelerden içeri uçtu. Harry içgüdüsel olarak yukarı baktı, ama kahverengi ve gri yığın arasında beyaza benzer bir şey yoktu. Baykuşlar, masaların tepesinde dönerek, mektuplarla paketlerin gönderildiği kişileri aradılar. Büyük, kahverengi bir baykuş Neville Longbottom'a doğru süzüldü ve kucağına bir paket bıraktı - Neville hemen hemen her seferinde evde bir şey unuturdu. Salonun öbür yanında Draco Malfoy'un puhukuşu omzuna konmuştu. Anlaşılan, her zamanki tatlı ve pasta stoğunu getirmişti yine. Harry, midesinin kasılmasına neden olan hayal kırıklığı duygusunu yok saymaya çalışarak, yulaf lapasına döndü. Hedwig'in başına bir şey gelmiş ve Sirius'un onun mektubunu bile almamış olması mümkün müydü acaba?</p><p class="calibre9">Sırılsıklam sebze tarhı boyunca, üç numaralı seraya gelene kadar bunları düşünüp durdu. Neyse ki Profesör Sprout sınıfa, Harry'nin görüp göreceği en çirkin bitkileri göstererek onun dikkatini dağıttı. Aslında bitkiden çok, topraktan dikey olarak fırlamış kalın, siyah, dev salyangozlara benziyorlardı. Her biri hafifçe kıvrılıp bükülüyordu ve üzerlerinde sıvıyla dolu gibi görünen büyük, parlak şişlikler vardı.</p><p class="calibre9">Profesör Sprout cadı bir sesle, "Bezeliyumrular," dedi. "Onları sıkmak gerek. İrini toplarsınız -"</p><p class="calibre9">İğrendiği sesinden belli olan Seamus Finnigan, "Neyi neyi?" dedi.</p><p class="calibre9">"İrini, Finnigan, irini," dedi Profesör Sprout, "hem de son derece değerlidir, ziyan etmeyin. İşte irini bu şişelerde toplayacaksınız. Ejderha derisi eldivenlerinizi giyin, Bezeliyumru irini sulandırılmamış olduğu zaman cilde tuhaf şeyler yapabilir."</p><p class="calibre9">Bezeliyumrular'ı sıkmak iğrençti, ama tuhaf bir tatmin duygusu da veriyordu. Her şişi sıkınca, bol miktarda koyu, sarımsı yeşil sıvı fışkırıyor ve fena halde benzin kokuyordu. Profesör Sprout'un söylediği gibi sıvıyı şişelere doldurdular, dersin sonunda birkaç litre toplamışlardı.</p><p class="calibre9">Profesör Sprout son şişeye mantar tıpa takarak, "Madam Pomfrey memnun olacak," dedi. "İnatçı akne türleri için mükemmel bir tedavidir Bezeliyumru irini. Öğrencilerin sivilceden kurtulmak için gözükara önlemlere başvurmalarına bir son vermeli."</p><p class="calibre9">"Zavallı Eloise Midgen gibi," dedi bir Hufflepuff öğrencisi olan Hannah Abbott, alçak sesle. "O kendininkileri lanetle yok etmeye kalkmıştı."</p><p class="calibre9">Profesör Sprout başını salladı. "Aptal kız. Neyse ki Madam Pomfrey sonunda burnunu yerine takabildi yine."</p><p class="calibre9">Islak toprakların ötesindeki şatodan, dersin sona erdiğini duyuran tiz bir zil sesi duyuldu ve sınıf ayrıldı. Hufflepuff'lar Biçim Değiştirme dersi için taş merdiveni çıktılar, Gryffindor'lar ise diğer yöne gittiler. Eğimli çimenlerden, Hagrid'in Yasak Orman'ın kıyısında duran küçük, ahşap kulübesine.</p><p class="calibre9">Hagrid kulübesinin yanında duruyordu, bir eli muazzam, siyah zağarı Fang'in tasmasındaydı. Yerde, ayaklarının dibinde, açılmış birkaç tahta sandık vardı, Fang ağlar gibi sesler çıkararak tasmasını zorluyordu. Belli ki sandıkların içindekileri inceleme hevesine kapılmıştı. Daha yakına geldikleri zaman, kulaklarına tuhaf bir takırdama çalındı. Bu ses, arada bir, minik patlamalara benzeyen seslerle noktalanıyordu.</p><p class="calibre9">Hagrid, Harry, Ron ve Hermione'ye sırıtarak, "Günaydın!" dedi. "Slytherin'leri beklesek iyi olur, bunu kaçırmak istemezler - Patlar-Uçlu Kelekerler var!"</p><p class="calibre9">"Efendim efendim?" dedi Ron.</p><p class="calibre9">Hagrid parmağıyla sandıkların içindekileri gösterdi.</p><p class="calibre9">Lavender Brown geriye sıçrayarak, "İyykkk!" dedi.</p><p class="calibre9">Harry'ye göre, "İyykkk", Patlar-Uçlu Kelekerler'i aşağı yukarı özetliyordu. Deforme olmuş, kabuksuz ıstakozlara benziyorlardı, korkunç derecede soluk ve kaygan görünüyorlardı. Olur olmaz yerlerden bacakları çıkmıştı ve görünürde kafaları yoktu. Her sandıkta yaklaşık yüz tane vardı, her biri on beş santim kadardı. Birbirlerinin tepesine tırmanıyor, kutuların kenarlarına kör gibi tosluyorlardı. Çevreye ağır bir çürümüş balık kokusu yayıyorlardı. Arada bir, bir Keleker'in ucundan kıvılcımlar uçuşuyor, küçük bir pıt sesi geliyor ve hayvan birkaç santim ileri fırlıyordu.</p><p class="calibre9">Hagrid iftiharla, "Daha yeni çıktılar yumurtadan," dedi, "yani onları kendiniz yetiştirebileceksiniz! Proje olur dedim!"</p><p class="calibre9">"Peki, neden onları yetiştirmek isteyecekmişiz?" dedi soğuk bir ses.</p><p class="calibre9">Slytherin'ler gelmişti. Konuşan, Draco Malfoy'du. Crabbe ve Goyle, onun sözlerini pek beğenmiş, kıkırdayıp duruyorlardı.</p><p class="calibre9">Hagrid'in de afallamış bir hali vardı.</p><p class="calibre9">"Yani, ne yaparlar?" diye sordu Malfoy. "Bu işin anlamı ne?"</p><p class="calibre9">Hagrid ağzını açtı, belli ki var gücüyle düşünüyordu. Birkaç saniyelik bir duraklama oldu, sonra sert sert, "O, .bir sonraki derse, Malfoy," dedi. "Bugün bir tek besliyorsunuz. Şimdi, birkaç farklı şey denemeniz gerekecek -ben de daha önce hiç onlardan beslemedim, ne severler bilmiyorum- elimde karınca yumurtasıyla kurbağa karaciğeri, biraz da çayır yılanı var.- hepsinden biraz verip deneyin."</p><p class="calibre9">"Önce irin, şimdi de bu," diye mırıldandı Seamus.</p><p class="calibre9">Harry, Ron ve Hermione'nin, ellerine avuç dolusu vıcık vıcık kurbağa karaciğeri almalarına ve Patlar-Uçlu Kelekerler'i iştahlandırmak için eğilerek onları sandıklara uzatmalarına yol açan tek şey, Hagrid'e duydukları derin sevgiydi. Harry ister istemez, bütün çabalarının tamamen anlamsız olduğunu düşünüyordu, çünkü Kelekerler'in ağzı yok gibiydi.</p><p class="calibre9">On dakika sonra Dean Thomas, "Ayyy!" diye feryat etti. "Beni çarptı!"</p><p class="calibre9">Hagrid aceleyle onun yanına gitti, endişeli görünüyordu.</p><p class="calibre9">Dean öfkeyle, "Ucu patladı!" dedi, Hagrid'e elindeki yanığı göstererek.</p><p class="calibre9">Hagrid başını salladı. "Ah, evet, infilak edince böyle olabiliyor."</p><p class="calibre9">"İyykkk!" dedi Lavender Brown yine. "İyykk, Hagrid, üstündeki o sivri uç da ne?"</p><p class="calibre9">Hagrid coşkuyla, "Haa, bazılarının iğneleri var," dedi (Lavender hemen elini kutudan çekti). "Sanırım onlar erkek... Dişilerin karınlarında emici bir şey var... sanırım kan emmek için."</p><p class="calibre9">Malfoy alayla, "Onları neden canlı tutmaya çalıştığımızı çok iyi anlıyorum," dedi. "Aynı anda hem yakan, hem de iğne batırıp ısıran ev hayvanlarını kim istemez?"</p><p class="calibre9">Hermione, "Güzel olmamaları, yararsız oldukları anlamına gelmez," diye cevabı yapıştırdı. "Ejderha kanı şaşılacak derecede sihirlidir, ama kendine ev hayvanı olarak bir ejderha istemezdin, değil mi?"</p><p class="calibre9">Harry ve Ron, çalı gibi sakalının arasından onlara gizli bir gülümseme yollayan Hagrid'e sırıttılar. Hagrid, dünyada her şeyden çok bir ejderha beslemek isterdi, bunu çok iyi biliyorlardı - onlar birinci sınıftayken, kısa süre bir ejderhası olmuştu, Norbert adlı çok tehlikeli bir Norveç Pütürlüsü. Hagrid canavar cinsinden yaratıkları seviyordu, hepsi bu. Ne kadar ölümcül olursa, o kadar iyi.</p><p class="calibre9">Bir saat sonra öğle yemeği için şatoya çıkarlarken, Ron, "Eh, hiç değilse Kelekerler küçük," dedi.</p><p class="calibre9">Hermione kızgın bir sesle, "Şimdilik küçük," dedi, "ama Hagrid onların ne yediğini keşfedince, boyları yarım metreye varır herhalde."</p><p class="calibre9">Ron ona bakıp sinsi sinsi gülerek, "Ama deniz tutmasını ya da, ne bileyim, başka bir şeyi tedavi ettikleri anlaşılırsa önemi yok, değil mi?" dedi.</p><p class="calibre9">"Onu Malfoy'u susturmak için söylediğimi pekâlâ biliyorsun," dedi Hermione. "Aslında bence haklı. En iyisi, hepimize saldırmaya başlamadan önce hepsinin üstüne basıp ezmek olurdu."</p><p class="calibre9">Gryffindor masasına oturdular ve tabaklarına kuzu pirzolasıyla patates doldurdular. Hermione öyle bir hızla yemeye başladı ki, Harry ile Ron ona bakakaldılar.</p><p class="calibre9">Ron, "Şey - bu, cin hakları konusundaki yeni tavır mı?" dedi. "Aç kalmaktansa kusmaya mı karar verdin?"</p><p class="calibre9">Hermione, ağzı Brüksel lahanası doluyken ne kadar olabilirse o kadar vakarla, "Hayır," dedi, "sadece kütüphaneye gitmek istiyorum."</p><p class="calibre9">"Ne?" dedi Ron, kulaklarına inanamayarak. "Hermione - bugün okulun ilk günü! Daha ev ödevimiz bile yok!"</p><p class="calibre9">Hermione omuzlarını silkip, sanki günlerdir yemek yememişçesine yiyecekleri ağzına kürekle tıkar gibi tıkmayı sürdürdü. Sonunda fırlayıp ayağa kalktı, "Akşam yemeğinde görüşürüz!" dedi ve koşar adım uzaklaştı.</p><p class="calibre9">Öğleden sonra derslerinin başladığını ilan eden zil çalınca, Harry ve Ron Kuzey Kulesi'ne doğru yola çıktılar. Burada, dik helezonlar çizen bir merdivenin tepesinde, gümüşi renkte bir ayaklı merdiven tavandaki daire şeklinde kapağa uzanıp, Profesör Trelawney'nin yaşadığı odaya açılıyordu.</p><p class="calibre9">Ateşten yayılan o aşina tatlı parfüm, ayaklı merdiveni çıkıp içeri girer girmez burunlarına çarptı. Perdeler her zamanki gibi sımsıkı kapalıydı; yuvarlak oda, hepsinin üstüne eşarplar ve şallar örtülmüş birçok lambanın verdiği loş, kırmızımsı bir ışıkla yıkanıyordu. Harry ve Ron, odayı dolduran ve üzerinde insanların oturduğu kumaş döşeli sandalye ve puf yığınının arasından geçerek, yuvarlak, küçük masaya oturdular.</p><p class="calibre9">Profesör Trelawney'nin buğulu sesi Harry'nin hemen arkasından, "İyi günler," dedi. Harry yerinden sıçradı.</p><p class="calibre9">Gözlerini fazla büyük gösteren koskocaman gözlüklü sıskacık bir kadın olan Profesör Trelawney, ne zaman Harry'ye baksa yüzüne yerleşen trajik ifadeyle, onu süzüyordu. Her zamanki gibi bol miktarda boncuk, zincir ve bilezik takmıştı, takıları ateşin ışığında parıldıyordu.</p><p class="calibre9">Yaslı bir tavırla, "Kafanı bir şeye takmışsın, yavrum," dedi Harry'ye. "İç Gözüm, cesur yüzünün ardındaki dertli ruha erişiyor. Ve üzülerek söylüyorum, kaygıların temelsiz değil. Senin için ileride zor günler görüyorum, heyhat... çok zor... Çok çekindiğin şey sahiden gerçekleşecek, korkarım... ve belki de sandığından daha çabuk..."</p><p class="calibre9">Sesi alçalarak fısıltı halini aldı. Ron gözlerini Harry'ye çevirdi, Harry de ona ifadesiz ifadesiz baktı. Profesör Trelawney yanlarından sıyrılırcasına geçti ve ateşin önüne, yüzü sınıfa dönük büyük bir koltuğa oturdu. Ona derinden hayran olan Lavender Brown ile Parvati Patil, çok yakınındaki puflarda oturuyorlardı.</p><p class="calibre9">"Yavrularım, yıldızları ele almamızın vakti geldi," dedi Profesör. "Gezegenlerin hareketlerini ve sadece semavi dansın adımlarını anlayabilenlere açıkladıkları esrarlı mesajları ele alacağız. İnsan kaderi gezegensel ışınlarla çözülebilir, ki bunlar birbirleriyle karışıp..."</p><p class="calibre9">Ama Harry'nin aklı başka yerdeydi. Parfümlü ateş hep uykusunu getirir, onu aptallaştırırdı, Profesör Trelawney'nin fal konusundaki abuk sabuk lafları da onu hiç büyülememişti doğrusu - yine de kadının ona az önce söylediklerini düşünmekten kendini alamıyordu. "Çok çekindiğin şey sahiden gerçekleşecek, korkarım..."</p><p class="calibre9">Ama Hermione haklı, diye düşündü Harry sinirlenerek. Profesör Trelawney gerçekten de yaşlı bir sahtekârdı. Kendisi o anda hiçbir şeyden çekinmiyordu... yani, Sirius'un yakalanmış olacağına ilişkin korkularını saymazsanız... Hem Profesör Trelawney ne biliyordu ki? Zaten o çok önceden, Profesör'ün fal bakma şeklinin talihli tahminlerden ve korkutucu bir tavırdan ibaret olduğu kanısına varmıştı.</p><p class="calibre9">Tabii, geçen sömestrın sonunda, Voldemort'un yeniden yükseldiğine ilişkin kehaneti hariç... Dumbledore bile, Harry olanları anlatınca, o transın hakiki olduğunu sandığını söylemişti...</p><p class="calibre9">"Harry!" diye mırıldandı Ron.</p><p class="calibre9">"Ne var?"</p><p class="calibre9">Harry çevresine baktı; bütün sınıf ona bakıyordu. Oturduğu yerde doğruldu, sıcağın ve düşüncelerinin içinde kaybolarak neredeyse uyuyakalmıştı.</p><p class="calibre9">"Diyordum ki, yavrum, sen besbelli Satürn'ün meşum etkisi altında doğmuşsun," dedi Profesör Trelawney. O konuşurken Harry heyecanla ağzının içine bakmadığı için, sesinde hafif bir gücenmişlik hissi vardı.</p><p class="calibre9">"Pardon - neyin altında doğmuşum?" dedi Harry.</p><p class="calibre9">"Satürn, yavrum, Satürn gezegeni!" dedi Profesör Trelawney. Harry bu haber karşısında heyecan duymadığı için kesinlikle kızmışa benziyordu. "Diyordum ki, besbelli Satürn senin doğum anında semalarda güçlü bir pozisyondaymış... Siyah saçların... zayıf yapılı oluşun... öylesine genç yaşta trajik kayıplar... Sanırım kış ortasında doğmuşsun dersem yanılmış olmam, değil mi, yavrum?"</p><p class="calibre9">"Hayır," dedi Harry, "Temmuzda doğdum."</p><p class="calibre9">Ron hâkim olamadığı kahkahasını hemen kuru bir öksürüğe çevirdi.</p><p class="calibre9">Yarım saat sonra her ikisine de daire şeklinde, karmaşık bir harita verilmişti, ikisi de doğum anlarında gezegenlerin pozisyonunu belirlemeye çalışıyorlardı. Sıkıcı bir işti, ikide bir zaman çizelgelerine ve açı hesaplarına bakmaları gerekiyordu.</p><p class="calibre9">Harry bir süre sonra, kendi parşömenine bakıp kaşlarını çatarak, "Burada iki Neptün var," dedi. "Doğru olamaz, değil mi?"</p><p class="calibre9">"Aaaaah," dedi Ron, Profesör Trelawney'nin mistik fısıltısını taklit ederek, "gökte iki Neptün belirmesi, Harry, gözlüklü bir cücenin doğacağına işarettir, burası kesin..."</p><p class="calibre9">Yakınlarında çalışan Seamus ve Dean yüksek sesle, alaylı alaylı güldüler, ama sesleri Lavender Brown'ın heyecanla ayaklamasını bastıramadı - "Ah, Profesör, bakın! Sanırım bakışımsız bir gezegenim var! Aaah, bu hangisi, Profesör?"</p><p class="calibre9">Profesör Trelawney haritaya göz atarak, "Uranüs, canım," dedi.</p><p class="calibre9">Ron, "Uranüs'e ben de bakabilir miyim, Lavender?" dedi.</p><p class="calibre9">Ne, talihsizliktir ki Profesör Trelawney onu duydu, belki de dersin sonunda onlara bunca çok ev ödevini de bu yüzden verdi.</p><p class="calibre9">Canı sıkılmış gibi, "Önümüzdeki ayın gezegen hareketlerinin, kişisel haritanıza ilişkin olarak sizi nasıl etkileyeceğinin ayrıntılı bir analizi," dedi çabuk çabuk. O anda her zamanki havalı, perimsi halinden çok, Profesör McGonagall'ı andınyordu. "Pazartesiye hazır olmasını istiyorum, mazeret de kabul etmem!"</p><p class="calibre9">Büyük Salon'a yemeğe gitmek için merdiveni inen kalabalığa karışırlarken, Ron acı acı, "Sefil, ihtiyar yarasa," dedi. "Bu, bütün hafta sonunu alır, kesin..."</p><p class="calibre9">Onlara yetişen Hermione neşeyle, "Çok mu ev ödeviniz var?" diye sordu. "Profesör Vector bize hiç ödev vermedi!"</p><p class="calibre9">Ron üzgün üzgün, "Eh, helal olsun Profesör Vector'a," dedi.</p><p class="calibre9">Akşam yemeği için sıraya girmiş insanlarla dolu Giriş Salonu'na varmışlardı. Tam kuyruğun sonuna girmişlerdi ki, arkalarından yüksek bir ses geldi.</p><p class="calibre9">"Weasley! Hey, Weasley!"</p><p class="calibre9">Harry, Ron ve Hermione arkaya döndüler. Malfoy, Crabbe ve Goyle orada duruyorlardı, hepsi de nedense pek memnun görünüyordu.</p><p class="calibre9">"Ne?" dedi Ron, kısa kesmek için.</p><p class="calibre9">"Baban gazeteye çıkmış, Weasley!" dedi Malfoy, tıkabasa dolu olan Giriş Salonu'ndaki herkes duysun diye fazlasıyla yüksek sesle konuşarak. Bir Gelecek Postası çıkardı. "Dinle şunu!"</p><p class="calibre10"><span class="calibre12"><span class="italic"><span class="bold">SİHİR BAKANLIĞI'NDA YENİ HATALAR</span></span></span></p><p class="calibre13"><span class="calibre12"><span class="italic">Sihir Bakanlığı'nın dertleri sona ermemiş gibi görünüyor, diye yazıyor Özel Muhabirimiz Rita Skeeter. Geçenlerde Quidditch Dünya Kupası'nda kalabalığı kontrol etmede yetersiz kaldığı için yaylım ateşine tutulan ve cadılarından birinin yok olmasını hâlâ açıklayamayan Bakanlık, dün Muggle Eşyalarının Kötüye Kullanımı Dairesi'nden Arnold Weasley'nin tuhaf davranışları yüzünden bir kez daha mahçup oldu.</span></span></p><p class="calibre8">Malfoy başını kaldırdı.</p><p class="calibre9">"Düşünsene, Weasley, adını bile doğru yazmamışlar," dedi, sesi sevinçten incelerek. "Sanki tam anlamıyla bir biçmiş gibi, değil mi?"</p><p class="calibre9">Artık Giriş Salonu'ndaki herkes dinliyordu. Malfoy gazeteyi fiyakalı bir şekilde düzeltti ve okumaya devam etti:</p><p class="calibre8"><span class="calibre12"><span class="italic">Ýki yıl önce uçan bir arabaya sahip olmakla suçlanan Arnold Weasley, dün son derece saldırgan birtakım çöp kutuları yüzünden bazı Muggle yasa koruyucularıyla (“polis”) kapıştı. Mr. Weasley'nin, artık tokalaşmayla cinayet teşebbüsü arasında ayrım yapamaz hale gelince Bakanlık'tan emekliye ayrılan yaşlı eski Seherbaz “Deli-Göz Moody”nin yardımına koştuğu anlaşılıyor. Mr. Weasley, Mr. Moody'nin son derece iyi korunan evine geldiğinde, hiç de şaşırtıcı olmayan bir şekilde, onun bir kez daha boş yere etrafı telaşa verdiğini gördü. Mr. Weasley polislerden kaçmadan önce birkaç hafızayı değiştirmek zorunda kaldı ama, Gelecek Postası'nın böylesine yakışıksız ve potansiyel olarak utandırıcı bir sahneye Bakanlık'ı niye karıştırdığı konusundaki sorularına cevap vermeyi reddetti.</span></span></p><p class="calibre8">"Bir de resim var, Weasley!” dedi Malfoy, gazeteyi bir hamlede çevirip havaya kaldırarak. "Annenle babanın evinizin önündeki bir resmi - tabii, buna ev diyebilirsen! Annen biraz kilo verse fena olmaz, değil mi?"</p><p class="calibre9">Ron hiddetle sarsılıyordu. Herkes ona bakıyordu.</p><p class="calibre9">"Bas git, Malfoy," dedi Harry. "Hadi, Ron..."</p><p class="calibre9">"Ah evet, sen de bu yaz onlarla kalıyordun, değil mi, Potter?" diye pis pis sırıttı Malfoy. "Söylesene bana, annesi gerçekten bu kadar şişko mu, yoksa resimde mi öyle görünüyor?"</p><p class="calibre9">"Senin annen var ya, Malfoy," dedi Harry -o ve Hermione, kendini Malfoy'un üstüne atmasın diye Ron'un cüppesinin arkasını sıkı sıkı kavramışlardı- "Hani o ifadesi var ya, burnunun altında tezek varmış gibi? Eskiden beri mi öyle, yoksa sen yanında olduğun için mi öyle görünüyordu?"</p><p class="calibre9">Malfoy'un solgun yüzü biraz pembeleşti. "Ne cüretle anneme hakaret edersin, Potter?"</p><p class="calibre9">Harry arkasını dönerek, "Sen de o koca ağzını açma o zaman," dedi.</p><p class="calibre9">GÜM!</p><p class="calibre9">Birçok kişi çığlık attı - Harry ateş gibi bir şeyin yüzünün yanını yalayıp geçtiğini hissetti - asasını çıkarmak için elini cüppesinin içine attı, ama daha ona dokunamadan ikinci bir GÜM sesi duydu, bir de Giriş Salonu'ndan yankılanan bir kükreme.</p><p class="calibre9">"İŞTE ONU YAPAMAZSIN, EVLAT!"</p><p class="calibre9">Harry ok gibi döndü. Profesör Moody mermer merdivenden topallaya topallaya iniyordu. Asasını çıkarmıştı, bu asa taşla kaplı döşemede, tam Malfoy'un durduğu yerde titreyen bembeyaz bir dağ gelinciğine yönelmişti.</p><p class="calibre9">Giriş Salonu'nda dehşet dolu bir sessizlik vardı. Moody'den başka kimse yerinden kıpırdamıyordu.</p><p class="calibre9">Moody dönüp Harry'ye baktı - en azından, normal gözü Harry'ye bakıyordu; diğeri başının arka tarafına dönüktü.</p><p class="calibre9">Moody, "İsabet ettirdi mi?" diye homurdandı. Pes ve kulak tırmalayıcı bir sesi vardı.</p><p class="calibre9">"Hayır," dedi Harry, "ıska geçti."</p><p class="calibre9">"BIRAK ONU!" diye haykırdı Moody.</p><p class="calibre9">"Neyi bırakayım?" dedi Harry şaşkınlıkla.</p><p class="calibre9">"Sen değil - o!" diye homurdandı Moody, onun omzunun üstünden baş parmağını, beyaz dağ gelinciğini yerden almak üzereyken donup kalan Crabbe'ye uzatmıştı.</p><p class="calibre9">Moody topallayarak Crabbe, Goyle ve korku dolu bir ciklemeyle fırlayıp şimşek gibi zindanların oraya kaçmaya çalışan gelinciğe doğru yürüdü.</p><p class="calibre9">"Hiç sanmıyorum!" diye kükredi Moody, asasını yine hayvana yönelterek - gelincik neredeyse bir metre havaya uçtu, bir şakırtıyla yere çaptı, sonra yeniden havaya fırladı.</p><p class="calibre9">Gelincik acıyla cikleyerek gitgide daha yukarı doğru fırlarken, Moody, "Rakiplerinin sırtı dönükken saldıran insanlardan hoşlanmam," diye homurdandı. "Berbat, ödlekçe, pis bir şey..."</p><p class="calibre9">Dağ gelinciği, bacaklarıyla kuyruğunu çaresizce sallayarak havada uçuyordu.</p><p class="calibre9">Moody gelinciğin her taşa vuruşunda ve yeniden yukarı fırlayışında tek tek konuşarak, "Sakın - bunu - bir - daha - yapma -" dedi.</p><p class="calibre9">Şok halinde bir ses, "Profesör Moody!" dedi.</p><p class="calibre9">Profesör McGonagall, eli kolu kitaplarla dolu, mermer merdivenden iniyordu.</p><p class="calibre9">Moody gelinciği daha da yukarı fırlatarak, sakin sakin, "Merhaba, Profesör McGonagall," dedi.</p><p class="calibre9">"Ne - ne yapıyorsunuz?" dedi Profesör McGonagall, zıplayan gelinciği gözleriyle bir yukarı bir aşağı izleyerek.</p><p class="calibre9">"Ders veriyorum," dedi Moody.</p><p class="calibre9">"Ders - Moody, o bir öğrenci mi?" diye çığlığı bastı Profesör McGonagall. Kitaplar kucağından yere saçıldı.</p><p class="calibre9">"Evet," dedi Moody.</p><p class="calibre9">Profesör McGonagall, "Hayır!" diye haykırdı, merdivenden koşarak inerken asasını çekip çıkardı; bir dakika sonra Draco Malfoy bir şakırtıyla yeniden belirmişti. Yerde kıvrılmış yatıyordu, düzgün sarı saçları şimdi kıpkırmızı olmuş yüzüne dağılmıştı. Yüzünü buruşturarak ayağa kalktı.</p><p class="calibre9">Profesör McGonagall dermansız bir sesle, "Moody, biz Biçim Değiştirme'yi asla ceza olarak kullanmayız!" dedi. "Profesör Dumbledore bunu sana mutlaka söylemiştir, değil mi?"</p><p class="calibre9">Moody aldırmaz bir tavırla çenesini kaşıyarak, "Evet, sözünü etmişti galiba," dedi, "ama ben şöyle sağlam bir şokun -"</p><p class="calibre9">"Biz burada cezaya bırakırız, Moody! Ya da kabahatli kimse onun bina sorumlusuyla konuşuruz!"</p><p class="calibre9">Moody, Malfoy'a büyük bir hoşnutsuzlukla bakarak, "Ben de öyle yaparım öyleyse," dedi.</p><p class="calibre9">Soluk renkli gözleri hâlâ acı ve küçük düşmüşlükle sulanan Malfoy, başını kaldınp hain hain Moody'ye baktı ve içinde "babam" sözünün belli belirsiz geçtiği bir şeyler mırıldandı.</p><p class="calibre9">"Ya, öyle mi?" dedi Moody yavaşça, topal topal birkaç adım atarken tahta bacağının hafif takırtısı salonda yankılanarak. "Eh, babanı eski günlerden tanırım, evlat... Ona Moody'nin gözünün oğlunun üstünde olduğunu söyle... Bunu benim adıma ilet ona... Şimdi, bina sorumlun Snape olmalı, değil mi?"</p><p class="calibre9">Malfoy gücenmiş bir edayla, "Evet," dedi.</p><p class="calibre9">Moody, "Bir eski dost daha," diye homurdandı. "İhtiyar Snape'le bir sohbet etsem diyordum ben de... Sen, gel buraya..." Malfoy'u kolunun üstünden yakaladı ve onunla birlikte zindanlara doğru rap rap yürüdü.</p><p class="calibre9">Profesör McGonagall birkaç saniye onların arkasından endişeyle baktı, sonra asasını düşmüş kitaplarına doğru salladı. Kitaplar yeniden havaya, kollarına yükseldiler.</p><p class="calibre9">Birkaç dakika sonra Gryffindor masasına oturduklarında, Ron yavaşça, "Bana tek kelime söylemeyin," dedi Harry ve Hermione'ye. Çevrelerindeki herkes heyecanla olup bitenler hakkında konuşuyordu.</p><p class="calibre9">Hermione şaşkınlıkla, "Neden?" diye sordu.</p><p class="calibre9">Ron, gözleri kapalı ve yüzünde katıksız bir mutluluk ifadesiyle, "Çünkü bu anı ebediyen hafızama kazımak istiyorum," dedi. "Draco Malfoy, hayret verici, zıplayan dağ gelinciği..."</p><p class="calibre9">Harry de, Hermione de güldü ve Hermione ikisinin de tabağına tas kebabı koymaya başladı.</p><p class="calibre9">"Ama Malfoy'un gerçekten de canını yakabilirdi," dedi. "Aslında Profesör McGonagall'ın durdurması iyi oldu -"</p><p class="calibre9">"Hermione!" dedi Ron öfkeyle, gözleri bir anda açılarak. "Hayatımın en güzel anını berbat ediyorsun!"</p><p class="calibre9">Hermione sabırsızlığını belli eden bir ses çıkarttı ve yine son hızla yemeye koyuldu.</p><p class="calibre9">Harry onu izleyerek, "Bana bu akşam kütüphaneye döneceğini söylemeyeceksin, değil mi?" diye sordu.</p><p class="calibre9">"Dönmek zorundayım," dedi Hermione boğuk boğuk. "Yapacak dünya kadar iş var."</p><p class="calibre9">"Ama demiştin ki, Profesör Vector -"</p><p class="calibre9">"Okul işi değil." Hermione beş dakika içinde tabağını temizlemiş ve gitmişti.</p><p class="calibre9">O gider gitmez de yerine Fred Weasley oturdu. "Moody!" dedi. "Nasıl kıyak bir tip!"</p><p class="calibre9">Fred'in karşısına oturan George, "Kıyaktan da kıyak!" dedi.</p><p class="calibre9">İkizlerin en iyi arkadaşı Lee Jordan, George'un yanındaki sandalyeye kayarak, "Acayip kıyak!" dedi. Harry ve Ron'a da, "Bu öğleden sonra bizimle dersi vardı," diye bilgi verdi.</p><p class="calibre9">Harry merakla, "Nasıldı?" diye sordu.</p><p class="calibre9">Fred, George ve Lee pek anlamlı bir şekilde bakıştılar.</p><p class="calibre9">"Hiç böyle bir derse girmemiştim," dedi Fred. "işi biliyor, arkadaş," dedi Lee. Ron öne eğildi. "Neyi biliyor?"</p><p class="calibre9">George hayranlıkla, "Dışarıda bunu yapmanın nasıl bir şey olduğunu biliyor," dedi. "Neyi yapmanın?" dedi Harry. "Karanlık Sanatlar'la savaşmanın," dedi Fred. "Görülebilecek her şeyi görmüş," dedi George. "Hayret bir şey," dedi Lee.</p><p class="calibre9">Ron çantasına elini daldırıp ders programını çıkardı. Hayal kırıklığı dolu bir sesle, "Bizim perşembeye kadar onunla dersimiz yok!" dedi.</p><div class="mbppagebreak" id="calibre_pb_28"></div>
</body></html>
