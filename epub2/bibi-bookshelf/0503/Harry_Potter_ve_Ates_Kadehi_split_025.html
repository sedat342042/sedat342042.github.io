<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos697439" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİNCİ  BÖLÜM: BİRİNCİ  GÖREV</span></span></p><p class="calibre8">Pazar sabahı kalkıp giyinmeye başladığında Harry öylesine dalgındı ki, ayağına çorap niyetine şapkasını geçirmeye çalıştığını fark edebilmesi için epey vakit geçmesi gerekti. Sonunda bütün giysilerini bedeninin doğru yerlerine geçirmeyi başardıktan sonra, hemen gidip Hermione'yi buldu. Hermione, Büyük Salon'daki Gryffindor masasında oturmuş, Ginny'le kahvaltı ediyordu. Bir şey yiyemeyecek kadar midesi bulanan Harry, Hermione yulaf ezmesinden son lokmayı da yutana kadar bekledi, sonra da onu tutup bir kez daha arazide yürüyüşe çıkardı. Dışarıda, gölün çevresinde yine uzun uzun dolaşırlarken, Hermione'ye ejderhaları ve Sirius'un bütün dediklerini anlattı.</p><p class="calibre9">Sirius'un Karkaroff konusundaki uyarılarından dolayı endişelenen Hermione, yine de ejderhaların daha öncelikli bir sorun oluşturduğunu düşünüyordu.</p><p class="calibre9">"Seni salı akşamına kadar hayatta tutmaya çalışalım da," dedi çaresizce, "Karkaroff'u sonra düşünürüz."</p><p class="calibre9">Bir ejderhayı zaptedecek basit bir büyü bulmaya çalışarak, gölün çevresini üç kere dolaştılar. Akıllarına hiçbir şey gelmeyince de, elleri mahkûm, kütüphaneye gittiler. Harry ejderhalar hakkında bulabildiği bütün kitapları çıkardı ve ikisi oturup hepsine tek tek bakmaya başladılar.</p><p class="calibre9">"Büyü yoluyla tırnak kesimi... Pul çürümesine tedavi... bunlar işe yaramaz, Hagrid gibi onları sağlıklı tutmak isteyen çatlaklar için bunlar..."</p><p class="calibre9">"Kalın derilerinin içine işlemiş çok eski sihir nedeniyle, ejderhaların öldürülmesi son derece zordur ve bu sihrin ötesine en güçlü büyüler dışında hiçbir şey geçemez... Ama Sirius basit bir büyünün iş göreceğini söylemişti..."</p><p class="calibre9">"Biraz da basit büyü kitaplarına bakalım o zaman," dedi Harry, Ejderhaları Fazlaca Seven Adamlar'ı bir kenara fırlatarak.</p><p class="calibre9">Bir süre sonra kucak dolusu büyü kitabıyla döndü, onları masaya yığdı ve tek tek hepsine bakmaya başladı. Hermione ise dirseğinin dibinde durmaksızın fısıldıyordu. "Değiştirme Büyüleri var örneğin... ama Değiştirme'nin ne anlamı var ki? Tabii dişlerinin yerine şarap sakızı falan koyarsan o başka, böylece daha tehlikesiz hale gelirdi... Sorun şu ki, o kitapta da dediği gibi, bir ejderhanın derisinin arkasına pek az büyü geçebiliyor... Biçim Değiştir derdim ama, o kadar kocaman bir şeyde şansın çok az, Profesör McGonagall'ın bile yapabileceğinden şüpheliyim... Peki ya onun yerine büyüyü kendine yapsan? Ekstra güçler falan versen kendine? Ama işte onu yapan büyüler de basit büyüler değil, yani sınıfta falan görmedik, benim onları bilmemin tek nedeni, bir süredir S.B.D. hazırlık çalışmaları yapıyor olmam..."</p><p class="calibre9">"Hermione," dedi Harry dişlerini sıkarak, "biraz sesini keser misin lütfen? Konsantre olmaya çalışıyorum."</p><p class="calibre9">Ama Hermione sustuktan sonra da konsantre olamadı, bu sefer de beynini sabit bir uğultu kaplamıştı. Meşgul ve Kızgın Olanlar için Temel Uğursuzluk Büyüleri'nin dizinine çaresizce göz gezdiriyordu: “Anında kafa derisi yüzme...” ama ejderhaların saçı yoktu ki... “Biber nefes...” bu, büyük ihtimalle ejderhanın ateş gücünü daha da artırırdı... “Boynuz dil...” işte bir bu eksikti, kalkıp ejderhaya bir silah daha vermiş olurdu...</p><p class="calibre9">"Yo, hayır, yine geldi, niye o aptal gemisinde oturup okumuyor sanki?" dedi Hermione sinirli sinirli. İçeri Viktor Krum girmişti. Somurtarak ikisine baktı, sonra da elinde bir yığın kitapla kambur kambur gidip uzakta bir köşeye oturdu. "Hadi, Harry, Ortak Salon'a dönüyoruz... Hayran kulübü birazdan burada olur, cik cik ötmeye başlarlar..."</p><p class="calibre9">Gerçekten de onlar kütüphaneden çıkarken, bir grup kız parmak uçlarında yürüyerek yanlarından geçip kütüphaneye girdi. Birinin beline bir Bulgaristan kaşkolü sarılıydı.</p><p class="calibre10">*****</p><p class="calibre8">Harry o gece çok az uyuyabildi. Pazartesi sabahı uyandığında, hayatında ilk defa Hogwarts'tan kaçmayı ciddi olarak düşündü. Ama kahvaltı sırasında Büyük Salon'da çevresine bakıp da şatodan ayrılmanın ne anlama geleceğini fark ettiğinde, yapamayacağını anladı. Hayatında mutluluğu yaşadığı tek yerdi burası... Gerçi büyük ihtimalle annesiyle ve babasıylayken de mutluydu, ama onu hatırlayamıyordu.</p><p class="calibre9">Privet Drive'da Dudley'le birlikte olmaktansa, burada olup bir ejderhanın karşısına dikilmeyi yeğlediğini bilmek bir bakıma iyi bir şeydi; az da olsa sakinleşmesini sağladı. Pastırmasını güçlükle bitirdi (yutkunmakta güçlük çekiyordu) ve, tam Hermione'yle birlikte kalkarken, Cedric Diggory'nin de Hufflepuff masasından kalktığını gördü.</p><p class="calibre9">Cedric hâlâ ejderhaları bilmiyordu... ve eğer Harry, Maxime ve Karkaroff'un Fleur ve Krum'a anlattıklarını düşünmekte haklıysa, bilmeyen tek şampiyon da oydu...</p><p class="calibre9">Harry, Cedric'in salondan çıkmasını izlerken kararını verdi ve, "Hermione, seninle seralarda görüşürüz," dedi. "Sen git, ben sana yetişirim."</p><p class="calibre9">"Harry, geç kalırsın, zil çalmak üzere -"</p><p class="calibre9">"Yetişirim dedim ya."</p><p class="calibre9">Harry mermer merdivenin başına vardığında, Cedric merdiveni çıkmıştı bile. Çevresinde altıncı sınıftan bir sürü arkadaşı vardı. Harry, Cedric'le onların önünde konuşmak istemiyordu; ne zaman civarlarından geçse, Rita Skeeter'ın yazısından alıntı yapan öğrencilerdi onlar. Cedric'i uzaktan izledi ve onun Muska koridoruna yöneldiğini gördü. Harry'nin aklına bir fikir geldi. Onlardan uzakta durup asasını çıkardı ve dikkatlice nişan aldı.</p><p class="calibre9">"Diffindo!"</p><p class="calibre9">Cedric'in çantası yırtıldı. İçindeki parşömen, tüy kalemler ve kitaplar ortalığa saçıldı. Birkaç tane mürekkep şişesi yere düşüp patladı.</p><p class="calibre9">Arkadaşları eğilip yardım etmeye çalışırlarken, Cedric, "Zahmet etmeyin," dedi sıkkın bir sesle. "Flitwick'e söyleyin, geliyorum. Haydi..."</p><p class="calibre9">Harry'nin umduğu da buydu zaten. Asasını cüppesinin içine soktu, Cedric'in arkadaşlarının sınıfa girmelerini bekledi ve hızla ona doğru yürüdü. Koridorda ikisinden başkası kalmamıştı.</p><p class="calibre9">"Merhaba," dedi Cedric, yerden mürekkebe bulanmış bir İleri Düzey Biçim Değiştirme Rehberi kitabını alarak. "Çantam yırtıldı da... yeniydi falan ama..."</p><p class="calibre9">"Cedric," dedi Harry. "İlk görev, ejderhalar."</p><p class="calibre9">"Ne?" dedi Cedric, başını kaldırıp ona bakarak.</p><p class="calibre9">"Ejderhalar," dedi Harry. Profesör Flitwick'in Cedric nerede kaldı diye bakmak için sınıftan çıkabileceği korkusuyla çabuk çabuk konuşuyordu. "Dört tane var, hepimiz için birer tane. Yanlarından geçmemiz gerekiyor."</p><p class="calibre9">Cedric ona bakakaldı. Harry onun gri gözlerinde, kendisinin cumartesi gecesinden beri hissettiği panik duygusunu gördü.</p><p class="calibre9">"Emin misin?" dedi Cedric alçak sesle.</p><p class="calibre9">"Yüzde yüz eminim," dedi Harry. "Onları gördüm."</p><p class="calibre9">"Ama nasıl öğrendin? Bilmememiz gerekiyor..."</p><p class="calibre9">"Boşver," dedi Harry hemen - söylerse Hagrid'in başının derde gireceğini biliyordu. "Ama tek bilen ben değilim. Şimdiye kadar Fleur'la Krum da öğrenmiş olmalı - Maxime de, Karkaroff da gördü ejderhaları."</p><p class="calibre9">Cedric ayağa kalktı. Kucağı mürekkebe bulanmış tüy kalemler, parşömen ve kitaplarla doluydu, yırtık çantası da bir omzunda sallanıyordu. Harry'ye uzun uzun baktı, yüzünde şaşkın, neredeyse şüpheci bir ifade vardı.</p><p class="calibre9">"Niye söyledin bana?" diye sordu. Harry ona inanamayan gözlerle baktı. Şunu biliyordu ki, Cedric ejderhaları bir görse hayatta böyle bir soru sormazdı. Harry en kötü düşmanının bile o canavarların karşısına hazırlıksız çıkmasına izin vermezdi - eh, belki Malfoy ya da Snape...</p><p class="calibre9">"Yani böylesi... adil, öyle değil mi?" dedi Cedric'e. "Şimdi hepimiz biliyoruz... Şimdi şanslar eşit, öyle değil mi?"</p><p class="calibre9">Cedric ona hâlâ hafiften şüphe dolu gözlerle bakıyordu. O anda Harry arkasında tanıdık bir takırtı duydu. Arkasına dönünce, Deli-Göz Moody'nin yakındaki bir sınıftan çıktığını gördü.</p><p class="calibre9">"Benimle gel, Potter," diye homurdandı Moody.</p><p class="calibre9">"Diggory, sen sınıfına." Harry, Moody'ye endişeyle baktı. Acaba konuştuklarını duymuş muydu? "Eee - Profesör, benim Bitkibilim'de olmam gerekiyor -"</p><p class="calibre9">"Sen onu kafana takma, Potter. Odama gel, lüffen..." Harry, şimdi başına ne geleceğini kara kara düşünerek, onun peşi sıra yürüdü. Ya Moody ejderhaları nereden öğrendiğini anlatmasını isterse? Moody gidip Hagrid'i Dumbledore'a ihbar eder miydi, yoksa Harry'yi bir gelinciğe döndürmekle mi yetinirdi? Eh, gelincik olsam ejderhanın yanından geçmem daha kolay olabilir, diye düşündü Harry sıkıntıyla. O zaman daha küçük olurdu ve on yedi metre yükseklikten görülmesi zorlaşırdı...</p><p class="calibre9">Moody'nin arkasından onun odasına girdi. Moody kapıyı kapadı ve dönüp Harry'ye baktı, hem normal gözü hem de sihirli gözü onun üzerindeydi.</p><p class="calibre9">"Az önce yaptığın çok düşünceli bir hareketti, Potter," dedi Moody usulca.</p><p class="calibre9">Harry ne diyeceğini bilemiyordu; beklediği tepki bu değildi.</p><p class="calibre9">"Otur," dedi Moody. Harry oturup çevresine bakmaya başladı.</p><p class="calibre9">Bu odaya daha önceki iki sahibinin döneminde de gelmişti. Profesör Lockhart'ın zamanında, duvarlar Lockhart'ın kendisinin gülümseyen ve göz kırpan resimleriyle doluydu. Lupin burada yaşarken ise, derste kullanmak için edindiği yeni ve şaşırtıcı bir Karanlık yaratık türünün örneğiyle karşılaşmanız daha yüksek bir ihtimaldi. Ancak şu anda, oda çok sayıda son derece tuhaf nesneyle doluydu. Harry bunların Moody'nin Seherbaz'lık zamanından kalma olabileceğini düşündü.</p><p class="calibre9">Masasının üstünde büyük, çatlak, camdan bir topaca benzeyen bir şey duruyordu. Harry bunun bir Sinsioskop olduğunu hemen anladı, çünkü kendisinde de bundan bir tane vardı, ama o Moody'ninkinden çok daha küçüktü. Köşede, küçük bir masanın üstünde eğri büğrü, altın televizyon antenine benzeyen bir nesne vardı. Hafif hafif vınlıyordu. Harry'nin tam karşısındaki duvarda aynaya benzer bir şey asılıydı, ama odayı yansıtmıyordu. İçinde karanlık şekiller hareket ediyordu, hiçbiri net görünmüyordu.</p><p class="calibre9">"Karanlık dedektörlerim hoşuna gitti, ha?" dedi Moody. Harry'yi dikkatle izliyordu.</p><p class="calibre9">"O ne?" diye sordu Harry, eğri büğrü, altın anteni işaret ederek.</p><p class="calibre9">"Sır Sezici. Gizli kapaklı bir durum ve yalan saptayınca titrer... Burada işe yaramıyor, tabii, çok parazit var - her taraf ödevlerini niye yapmadıkları konusunda yalan söyleyen öğrencilerle dolu. Buraya geldiğimden beri vınlayıp duruyor. Sinsioskop'umu kapatmak zorunda kaldım, çünkü ötmeyi bırakmıyordu. Ekstra hassas, bir kilometre uzaktan bile alabiliyor. Tabii, aslında çocuklarınki dışında da bir şeyler alıyor olabilir," diye ekledi homurtuyla.</p><p class="calibre9">"Peki ya o ayna ne işe yarıyor?"</p><p class="calibre9">"Haa, o benim Düşman-Camı'm. Görüyor musun onları, orada sinsi sinsi saklananları? Aslında şimdi başım belada değil, ta ki gözlerinin akını görene kadar. İşte o zaman sandığımı açıyorum."</p><p class="calibre9">Kısa, sert bir kahkaha patlattı ve pencerenin altındaki iri sandığı gösterdi. Sandığın üzerinde yan yana yedi anahtar deliği vardı. Harry içinde ne olduğunu merak ediyordu ki, Moody'nin sorusuyla dünyaya döndü.</p><p class="calibre9">"Ee... demek ejderhaları öğrendin, ha?"</p><p class="calibre9">Harry duraksadı. Korktuğu başına gelmişti - ama Hagrid'in kuralları çiğnediğini Cedric'e söylememişti, Moody'ye de kesinlikle söylemeyecekti.</p><p class="calibre9">"Merak etme," dedi Moody, oturup tahta bacağını iniltiyle uzatarak. "Hile, Üç-Büyücü Turnuvası'nın geleneksel bir parçasıdır, her zaman öyle olmuştur."</p><p class="calibre9">"Hile yapmadım," dedi Harry sert bir sesle. "Ben, rastlantı sonucu öğrendim."</p><p class="calibre9">Moody sırıttı. "Seni suçlamıyordum, evlat. Dumbledore'a başından beri söylüyorum, o istediği kadar soyluca davranabilir, ama iddiaya varım ki ihtiyar Karkaroff ve Maxime öyle davranmayacaklar. Şampiyonlarına söyleyebilecekleri her şeyi söylemiş olacaklar. Onlar kazanmak istiyor. Dumbledore'u yenmek istiyorlar. Sonuçta onun da bir insan olduğunu kanıtlamak istiyorlar."</p><p class="calibre9">Moody yine sert bir kahkaha attı, sihirli gözü öyle bir fır döndü ki, ona bakan Harry'nin midesi bulandı.</p><p class="calibre9">"Ee... ejderhanın yanından nasıl geçeceğin konusunda bir fikrin var mı?" dedi Moody.</p><p class="calibre9">"Hayır," dedi Harry.</p><p class="calibre9">"Eh, ben de kalkıp sana söyleyecek değilim," dedi Moody boğuk bir sesle. "Taraf tutmam ben. Sana sadece birkaç iyi, genel tavsiyede bulunacağım, ilki şu - güçlü yanına oyna."</p><p class="calibre9">"Yok ki," dedi Harry, kendine hâkim olamadan laf ağzından çıkmıştı.</p><p class="calibre9">"Kusura bakma," diye homurdandı Moody, "ben güçlü yanın var diyorsam vardır. Şimdi düşün. En iyi olduğun şey ne?"</p><p class="calibre9">Harry kafasını toplamaya çalıştı. En iyi olduğu şey neydi sahi? Eh, bunun cevabı kolaydı aslında -</p><p class="calibre9">"Quidditch," dedi duygusuz bir sesle, "bunun da pek faydası -"</p><p class="calibre9">"Doğru," dedi Moody. Ona büyük bir dikkatle bakıyordu, sihirli gözü neredeyse hiç kıpırdamıyordu. "Duyduğum kadarıyla bayağı sıkı uçuyormuşsun."</p><p class="calibre9">"Evet de..." Harry gözlerini ona dikti. "Süpürge götürmeme izin verilmiyor, yanımda bir tek asam -"</p><p class="calibre9">"İkinci tavsiyem," diye araya girdi Moody, yüksek sesle konuşarak, "ihtiyacın olanı almanı sağlayacak güzel, basit bir büyü kullanman."</p><p class="calibre9">Harry ona boş boş baktı. Neye ihtiyacı vardı?</p><p class="calibre9">"Hadi, oğlum..." diye fısıldadı Moody. “Parçaları birleştir... o kadar zor değil..."</p><p class="calibre9">Birden jeton düştü. Harry'nin en iyi olduğu konu uçmaktı. Ejderhayı havadan geçmesi gerekiyordu. Bunun için de Ateşoku'na ihtiyacı vardı. Ateşoku için de -</p><p class="calibre9">"Hermione," diye fısıldadı Harry. On dakika sonra koşarak üç numaralı seraya girmiş, yanından geçerken Profesör Sprout'tan aceleyle özür dilemişti. "Hermione - yardımına ihtiyacım var."</p><p class="calibre9">"Peki benim ne yapmaya çalıştığımı sanıyorsun, Harry?" diye fısıldadı Hermione de ona. Budadığı Pırpır Çalı'nın üzerinden görünen gözleri kaygıyla iri iri açılmıştı.</p><p class="calibre9">"Hermione, yarın öğleden sonraya kadar doğru dürüst Çağırma Büyüsü yapmayı öğrenmem gerekiyor."</p><p class="calibre10">*****</p><p class="calibre8">Öylece beraber alıştırma yapmaya başladılar. Öğle yemeğine gitmeyip boş bir sınıf buldular ve Harry oradaki çeşitli nesneleri odanın öbür ucundan kendisine uçurmaya çalıştı. Hâlâ zorluk çekiyordu. Kitaplar ve tüy kalemler yarı yolda cesaretlerini yitiriyor, taş gibi düşüyorlardı.</p><p class="calibre9">"Konsantre ol, Harry, konsantre ol..."</p><p class="calibre9">"Ben ne yapmaya çalışıyorum sanıyorsun?" dedi Harry kızarak. "Nedense zihnimde koca bir edjerha beliriyor ikide bir... Peki, tekrar deneyelim..."</p><p class="calibre9">Kehanet'e girmeyip alıştırma yapmaya devam etmek istiyordu, ama Hermione Aritmansi'yi asma fikrini peşinen reddetti. Onsuz devam etmenin de bir anlamı olmadığından, Harry bir saat boyunca Profesör Trelawney'ye katlanmak zorunda kaldı. Profesör dersin yarısını sınıftakilere, Mars'ın Satürn'e göre o anki konumu nedeniyle, temmuz ayında doğan kişiler için ani, vahşi ölüm tehlikesi bulunduğunu anlatarak geçirdi.</p><p class="calibre9">"E iyi bari," dedi sinirlerine hâkim olamayan Harry yüksek sesle. "Uzamasın da. Acı çekmek istemiyorum."</p><p class="calibre9">Ron gülecekmiş gibi oldu; günlerdir ilk kez Harry'le göz göze gelmişti, ama Harry Ron'a öyle içerlemişti ki umrunda değildi. Dersin geri kalanını sıranın altında asasıyla küçük nesneleri kendine çekmeye çalışarak geçirdi. Bir sineği dümdüz elinin içine doğru sürüklemeyi başardı, ama bunun nedeninin Çağırma Büyüsü'ndeki becerisi olduğuna emin değildi - belki de sadece sinek salaktı, o kadar.</p><p class="calibre9">Kehanet'ten sonra kendini zorlayarak biraz akşam yemeği yedi, sonra da Hermione'yle birlikte, öğretmenleri atlatmak için üzerlerine görünmezlik pelerinini geçirerek, yine aynı boş sınıfa gittiler. Vakit gece yarısını geçene kadar çalıştılar. Daha da kalırlardı, ama Peeves çıkageldi ve "Harry üstüne bir şeyler fırlatılmasını istiyor" diye düşünmüş numarası yaparak, odanın her tarafındaki sandalyeleri ona doğru atmaya başladı. Harry ve Hermione çıkan gürültünün Filch'i oraya getirmesine fırsat bırakmadan, sınıftan çabucak çıkıp Gryffindor Ortak Salonu'na döndüler. Neyse ki Ortak Salon şimdi boştu.</p><p class="calibre9">Saat sabahın ikisinde, Harry şöminenin yanında, çevresinde sürüyle nesne yığılmış halde duruyordu - kitaplar, tüy kalemler, tersyüz edilmiş birkaç tane sandalye, eski bir Tükürenbilye takımı ve Neville'in kurbağası Trevor. Harry ancak son bir saatte Çağırma Büyüsü'nün kolayını almaya başlamıştı.</p><p class="calibre9">"Daha iyi, Harry, çok daha iyi," dedi Hermione. Bitkin âmâ çok memnun görünüyordu.</p><p class="calibre9">"Eh, bir daha bir büyüyü beceremediğimde ne yapacağımızı biliyoruz artık," dedi Harry. Elindeki Eski Tılsımlar Sözlüğü'nü gerisingeri Hermione'ye fırlatıp, yeniden denemeye hazırlandı. "Beni bir ejderhayla tehdit edeceğiz. Pekâlâ..." Bir kez daha asasını kaldırdı. "Accio Sözlük!"</p><p class="calibre9">Ağır kitap Hermione'nin elinden fırlayıp odanın öbür tarafına uçtu. Harry sözlüğü yakaladı.</p><p class="calibre9">"Harry, sanırım gerçekten kıvırdın bu işi!" dedi Hermione sevinçle.</p><p class="calibre9">"Yarın işe yarasın da," dedi Harry. "Ateşoku buradaki eşyalardan çok daha uzakta olacak. O, şatonun içinde olacak, bense dışarıda, arazide..."</p><p class="calibre9">"Bunun önemi yok," dedi Hermione azimle. "Sen çok, çok iyi konsantre ol yeter, o gelir. Harry, biraz uyusak iyi olur... ihtiyacın olacak."</p><p class="calibre10">*****</p><p class="calibre8">Harry o akşam kendini Çağırma Büyüsü'nü öğrenmeye öyle bir vermişti ki, paniğinin bir kısmı geçmişti. Ama ertesi sabah kalktığında, panik duygusu tüm ağırlığıyla geri döndü. Okula büyük bir gerginlik ve heyecan havası hâkimdi. Derslere gün ortasında son verilecek, böylece öğrencilerin ejderhaların olduğu bölmeye gitmek için bol bol vakitleri olacaktı - ama tabii ki orada onları neyin beklediğini daha bilmiyorlardı.</p><p class="calibre9">Harry kendini çevresindeki herkesten tuhaf bir şekilde uzak hissediyordu, ister ona şans dilesinler, ister yanından geçerken "Biz bir kutu kâğıt mendili hazır edeceğiz, Potter" diye tıslasınlar. Bu öylesine ileri bir tedirginlik haliydi ki, ejderhanın önüne çıkarıldıklarında aklını yitirir de önüme geleni lanetlemeye kalkışır mıyım, diye merak etmeye başlamıştı.</p><p class="calibre9">Zaman iyiden iyiye tuhaf davranmaya başlamıştı, koştura koştura geçiyordu, öyle ki Harry hop ilk dersi Sihir Tarihi için sırasına oturuyor, hop kendini öğle yemeğine giderken buluyordu... Sonra hop (sabah nereye gitmişti? Ejderhadan uzak o son saatler nereye gitmişti? Profesör McGonagall Büyük Salon'da aceleyle ona doğru yürüyordu. Bir sürü insan onlara bakıyordu.</p><p class="calibre9">"Potter, şampiyonların artık dışarı gelmesi gerekiyor... İlk göreviniz için hazırlanmanız lazım."</p><p class="calibre9">"Tamam," dedi Harry, ayağa kalkarak. Çatalı tangırtıyla tabağının üstüne düştü.</p><p class="calibre9">"İyi şanslar, Harry," diye fısıldadı Hermione. "Merak etme, başaracaksın!"</p><p class="calibre9">"Evet," dedi Harry. Sesi sanki başkasının sesi gibi çıkmıştı.</p><p class="calibre9">Profesör McGonagall'la birlikte Büyük Salon'dan çıktı. Profesör de kendinde değilmiş gibiydi; hatta neredeyse Hermione kadar kaygılı görünüyordu. Harry'le birlikte taş merdivenden inip dışarıdaki soğuk kasım havasına çıkarken, elini onun omzuna koydu.</p><p class="calibre9">"Dinle, paniğe kapılma," dedi, "soğukkanlı ol... Durum kontrolden çıkarsa müdahale etmek üzere orada bekleyen büyücülerimiz var... Asıl mesele elinden geleni yapmak, o zaman kimsenin gözünde değerin düşmez. ~ İyi misin?"</p><p class="calibre9">Harry kendisinin, "Evet," dediğini duydu. "Evet, iyiyim."</p><p class="calibre9">Profesör McGonagall onu ejderhaların olduğu yere, Orman'ın arka tarafına götürüyordu. İlerideki ağaç kümesinin arkasında bölmenin net bir şekilde görülmesi gerekiyordu. Ama kümeye yaklaşırlarken, Harry oraya ejderhaları gözden saklayan dev bir çadır dikilmiş olduğunu gördü. Çadırın girişi onlara bakıyordu.</p><p class="calibre9">Profesör McGonagall oldukça titrek bir sesle, "Diğer şampiyonlarla birlikte buraya girip sıranı bekleyeceksin, Potter," dedi. "Mr. Bagman orada... Sana - prosedürü anlatacak... İyi şanslar."</p><p class="calibre9">"Teşekkürler," dedi Harry, donuk ve dalgın bir sesle. Profesör çadırın girişinde ondan ayrıldı. Harry içeri girdi.</p><p class="calibre9">Fleur Delacour bir köşede alçak bir tahta taburede oturuyordu. Her zamankinin aksine, kendine hâkim değil, hayli solgun ve içine kapanık görünüyordu. Viktor Krum ise her zamankinden de somurtkandı. Harry onun tedirginliğini bu şekilde ifade ettiğini düşündü. Cedric volta atıp duruyordu. Harry içeri girdiğinde Cedric ona hafifçe gülümsedi, Harry de ona gülümseyerek yanıt verdi. Yüzündeki kasların oldukça zorlandığını hissetti, sanki bu işin nasıl yapıldığını unutmuş gibiydiler.</p><p class="calibre9">"Harry! Cancağızım!" dedi Bagman neşeyle, çevresine bakarak. "Gel, gel, evindeymişsin gibi davran!"</p><p class="calibre9">Solgun yüzlü şampiyonların ortasında, Bagman hafiften şişirilmiş bir çizgi karakter gibi duruyordu. Yine eski Wasp cüppesini giymişti.</p><p class="calibre9">"Eveet, madem hepimiz buradayız - size gerekli bilgileri verme vakti geldi!" dedi Bagman coşkuyla. "Seyirciler yerlerini aldıkları zaman, hepinize birer birer bu torbayı vereceğim," -mor ipekten küçük bir torbayı kaldırıp salladı- "hepiniz bunun içinden, karşınıza çıkacak şeyin küçük bir modelini seçeceksiniz! Anlarsınız ya, şeyy - farklı farklı çeşitler var. Bir de bir şey daha söylemem gerekiyor... ya, evet... göreviniz altın yumurtayı almak."</p><p class="calibre9">Harry çevresine göz attı. Cedric, Bagman'ın söylediklerini anladığını belirtmek için başını bir kez sallamıştı, sonra yine bir aşağı bir yukarı yürümeye başladı; hafiften yeşermiş gibi bir hali vardı. Fleur Delacour ve Krum hiçbir tepki vermemişlerdi. Belki ağızlarını açarlarsa midelerinin bulanacağını sanıyorlardı; çünkü Harry kendini tam da böyle hissediyordu. Ama en azından onlar gönüllü olarak katılmışlardı...</p><p class="calibre9">Çok az vakit geçmişti ki, yüzlerce çift ayağın çadırın yanından geçişini duydular, ayakların sahipleri heyecanla konuşuyor, gülüyor, şakalaşıyorlardı... Harry kendini kalabalıktan öyle uzak hissediyordu ki, sanki bambaşka bir türdü onlar. Sonra birden -Harry'ye henüz bir saniye geçmiş gibi gelmişti- Bagman mor ipekten torbanın ağzını açmaya koyuldu.</p><p class="calibre9">"Önce bayanlar," dedi, torbayı Fleur Delacour'a uzatarak.</p><p class="calibre9">Fleur titreyen elini çantanın içine soktu ve minnacık, kusursuz bir ejderha modeli çıkardı - bir Gal Yeşili. Boynunda "2" sayısı vardı. Fleur'ün şaşırma belirtisi değil de kararlı bir teslimiyet ifadesi takınmasından, Harry haklı olduğunu anladı: Madam Maxime ona şampiyonları neyin beklediğini söylemişti.</p><p class="calibre9">Aynısı Krum için de geçerliydi. Kırmızı Çin Ateştopu'nu çekmişti. Boynunda "3" sayısı vardı. Krum gözünü bile kırpmadı, tekrar oturup yere bakmaya başladı.</p><p class="calibre9">Cedric elini torbaya soktu ve mavimsi-gri İsveç Kısaburnu'nu çekti, boynunda "1" sayısı vardı. Geriye neyin kaldığını bilen Harry, ipek torbaya elini sokup Macar Boynuzkuyruk'u, "4" numarayı çekti. Harry ona bakarken model kanatlarını açtı ve dişlerini gösterdi.</p><p class="calibre9">"Evet, işte oldu!" dedi Bagman. "Hepiniz karşılaşacağınız ejderhanın bir modelini çektiniz, sayılarsa onların karşısına hangi sırada çıkacağınızı gösteriyor, anladınız mı? Birazdan sizden ayrılmak zorundayım, çünkü spikerlik yapıyorum. Mr. Diggory, önce siz çıkıyorsunuz, bir düdük sesi duyar duymaz bölmeye geçin, oldu mu? Şimdi... Harry... seninle dışarıda biraz konuşabilir miyim?"</p><p class="calibre9">"Şeyy... evet," dedi Harry donuk bir sesle. Kalkıp Bagman'la birlikte çadırdan çıktı. Birkaç adım yürüyüp ağaçların arasında girdiklerinde, Bagman yüzünde babacan bir ifadeyle ona döndü.</p><p class="calibre9">"Kendini iyi hissediyor musun, Harry? Bir şey ister misin?"</p><p class="calibre9">"Ne?" dedi Harry. "Ben - hayır, istemem."</p><p class="calibre9">"Bir planın var mı?" dedi Bagman, sesini bir sır veriyormuş gibi alçaltarak. "Çünkü birkaç ipucu vermeye itirazım yok, tabii eğer sen istersen. Yani," diye devam etti Bagman, sesini daha da alçaltarak, "burada şansı az olan sensin, Harry... Yardım etmek için yapabileceğim bir şey varsa..."</p><p class="calibre9">"Hayır," dedi Harry. Bunu öyle çabuk söylemişti ki, biraz kabalık gibi olmuştu, farkındaydı. "Hayır -ben- ben ne yapacağımı biliyorum, teşekkür ederim."</p><p class="calibre9">"Kimse bilemez, Harry," dedi Bagman, ona göz kırparak.</p><p class="calibre9">"Yo, iyiyim ben," dedi Harry. Niye herkese bunu söylediğini bilmiyordu, hayatında hiç bundan daha az iyi olmuş muydu, merak ediyordu. "Bir plan yaptım, ben -"</p><p class="calibre9">Bir yerde bir düdük çaldı.</p><p class="calibre9">"Aman Tanrım, gitmek zorundayım!" dedi Bagman telaşla. Hızla uzaklaştı.</p><p class="calibre9">Harry çadıra dönerken Cedric'in dışarı çıktığını gördü, iyice yeşermişti. Harry yanından geçerken ona şans dilemeye çalıştı, ama ağzından boğuk bir inilti çıktı.</p><p class="calibre9">Harry içeri, Fleur'la Krum'un yanına döndü. Birkaç saniye sonra seyircinin gürlemesini duydular, bu, Cedric'in bölmeye girdiği ve seçtiği modelin canlısıyla şu anda karşı karşıya olduğu anlamına geliyordu...</p><p class="calibre9">Orada oturup dinlemek, Harry'nin tahmin ettiğinden de kötüydü. Cedric, İsveç Kısaburnu'nu geçmek için artık ne yapıyorsa, yaparken, seyirciler çığlık atıyorlardı... bağırıyorlardı... çok kafalı tek bir varlıkmışçasına aynı anda soluklarını tutuyorlardı. Krum hâlâ yere bakıyordu. Fleur ise Cedric'in görevini devralmışçasına çadırda bir aşağı bir yukarı yürüyordu. Bagman'ın anlatımı ise her şeyi çok daha kötüleştiriyordu... Onu dinlerken Harry'nin zihninde korkunç resimler canlanıyordu: "Ufff, kılpayı kurtuldu, kılpayı"... "Epey risk alıyor bu yarışmacı!"... "Zekice bir hareketti - yazık ki işe yaramadı!"</p><p class="calibre9">Derken, on beş dakika kadar sonra, Harry sağır edici bir tezahürat duydu. Bunun tek bir anlamı olabilirdi:</p><p class="calibre9">Cedric ejderhasının yanından geçip altın yumurtayı almıştı.</p><p class="calibre8"><span class="calibre12"><span class="italic">- Çok güzel!</span></span></p><p class="calibre8">diye bağırıyordu Bagman.</p><p class="calibre8"><span class="calibre12"><span class="italic">- Şimdi jüriden puanları alıyoruz!</span></span></p><p class="calibre8">Ama puanları yüksek sesle okumadı; Harry jüri üyelerinin puanları yukarı kaldırıp seyircilere gösterdiklerini varsaydı.</p><p class="calibre8"><span class="calibre12"><span class="italic">- Biri bitti, üçü kaldı!</span></span></p><p class="calibre8">diye bağırdı Bagman, düdük yine öterken.</p><p class="calibre8"><span class="calibre12"><span class="italic">- Miss Delacour, buyrun lütfen!</span></span></p><p class="calibre8">Fleur tir tir titriyordu; elinde asası, başı dik, çadırdan çıkarken, Harry ona karşı o zamana kadar duyduğundan çok daha büyük bir sıcaklık hissetti. Çadırda Krum'la yalnız kalmışlardı. Tam birbirlerinin karşısında oturuyor, göz göze gelmemeye çalışıyorlardı.</p><p class="calibre9">Aynı süreç yeniden başladı... Bagman'ın neşeyle,</p><p class="calibre8"><span class="calibre12"><span class="italic">- Off, bu ne kadar akıllıcaydı bilmiyorum!</span></span></p><p class="calibre8">diye bağırdığını duydular.</p><p class="calibre8"><span class="calibre12"><span class="italic">- Uff... az daha! Dikkat... aman Tanrım, bir an hapı yuttu sandım!</span></span></p><p class="calibre8">On dakika sonra, Harry yine büyük bir alkış koptuğunu duydu... Fleur da başarmış olmalıydı. Fleur'un puanları gösterilirken bir sessizlik oldu... Yine alkış... sonra da, üçüncü kez, düdük.</p><p class="calibre8"><span class="calibre12"><span class="italic">- Şimdi de Mr. Krum geliyor!</span></span></p><p class="calibre8">diye haykırdı Bagman ve Krum kambur kambur dışarı çıkarak Harry'yi içeride yalnız bıraktı.</p><p class="calibre9">Harry bedenini her zamankinden çok daha fazla hissediyordu; kalbinin hızla çarptığının, parmakların korkuyla karıncalandığının fazlasıyla farkındaydı. Ama aynı zamanda da, sanki bedeninin dışına çıkmış gibiydi. Sanki çadırın duvarlarını uzaktan bir yerden görüyor, kalabalığın sesini uzaktan bir yerden duyuyordu...</p><p class="calibre8"><span class="calibre12"><span class="italic">- Çok cesurca!</span></span></p><p class="calibre8">diye bağırıyordu Bagman. Harry, Çin Ateş Topu'nun korkunç, ortalığı inleten bir çığlık attığını ve seyircinin soluğunu tuttuğunu duydu.</p><p class="calibre8"><span class="calibre12"><span class="italic">- Bayağı sağlam sinirleri varmış - ve - evet, yumurtayı aldı!</span></span></p><p class="calibre8">Alkış sesi kış havasını kırılan cam gibi parçaladı; Krum işini bitirmişti - artık sıranın Harry'ye gelmesi an meselesiydi.</p><p class="calibre9">Ayağa kalktı. Bacaklarının krema gibi yumuşadığını hayal meyal hissetti. Bekledi. Ve düdüğün öttüğünü duydu. Çadırın girişinden dışarı yürüdü, içindeki panik doruk noktasına yükseliyordu. Şimdi ağaçların yanından, bölmeyi çeviren çitin arasındaki bir açıklıktan geçiyordu.</p><p class="calibre9">Çevresindeki her şeyi, sanki bunlar çok renkli bir rüyanın parçasıymış gibi görüyordu. Geçen gece buraya gelişinden sonra sihir yoluyla dikilmiş olan tribünlerden yüzlerce surat ona bakıyordu. Bölmenin öbür ucundaysa Boynuzkuyruk duruyordu. Yumurtalarının üzerine eğilmiş, kanatları yarı açılmış, melun sarı gözleriyle ona bakıyordu. Devasa, pullu, siyah kertenkele dikenli kuyruğunu yere vurdukça, sert zeminde birer metrelik yarıklar açıyordu. Kalabalıktan inanılmaz bir gürültü yükseliyordu, ama Harry bu seslerin dostça mı düşmanca mı olduğunu ne biliyor, ne de umursuyordu. Yapması gereken şeyi yapma vakti gelmişti... Bütün zihnini, ona tek şansını verecek şeyin üzerine odaklamalıydı...</p><p class="calibre9">Asasını kaldırdı.</p><p class="calibre9">"Accio Ateşoku!" diye bağırdı.</p><p class="calibre9">Bekledi, her bir zerresiyle umuyor, dua ediyordu. Ya işe yaramadıysa... Ya gelmezse... Çevresindeki her şeye, parıldayan ve saydam bir tür perdenin, sanki bacaktan oluşmuş bir sisin arkasından bakıyormuş gibiydi. Bu da bölmenin ve çevresindeki yüzlerce suratın yüzüyormuş gibi görünmelerine neden oluyordu...</p><p class="calibre9">Sonra bir ses duydu, arkasından hızla yaklaşan bir şeyin sesi; arkasını döndü ve Ateşoku'nun Orman'ın kıyısından kıvrılıp hızla ona doğru geldiğini gördü. Süpürge uçarak bölmeye girdi ve o binsin diye tam yanında, havada durdu. Kalabalıktan daha da büyük bir tezahürat yükselmeye başladı... Bagman bağırarak bir şeyler söylüyordu... ama Harry'nin kulakları artık duymuyordu... dinlemek önemli değildi...</p><p class="calibre9">Bacağını süpürgesinin üzerinden attı ve havalandı Ve bir saniye sonra, mucizevi bir şey oldu...</p><p class="calibre9">Yükseliyordu, rüzgâr saçlarını uçuşturuyordu, aşağıdaki seyircilerin yüzleri et renginde birer noktaya dönüşmüş, Boynuzkuyruk ise bir köpek boyutuna inmişti Harry birden sadece zemini değil, korkusunu da ardında bıraktığını fark etti... Yine ait olduğu yerdeydi</p><p class="calibre9">Bu sadece bir Quidditch maçıydı, o kadar... sadece bir Quidditch maçıydı ve Boynuzkuyruk da sadece çirkin bir rakip takımdı..</p><p class="calibre9">Aşağı, yumurta öbeğine baktı ve altın renkli olanı gördü. Çimento renkli arkadaşlarının ortasında parlıyordu, ejderhanın ön ayaklarının arasında güvene alınmıştı "Tamam," dedi Harry kendi kendine, "şaşırtma taktikleri... hadi bakalım..."</p><p class="calibre9">Dalışa geçti. Boynuzkuyruk'un kafası onu takip etti; Harry onun ne yapacağını bildiği için tam zamanında dalıştan çıktı; dönmese ejderhanın püskürttüğü aleve hedef olacaktı... ama Harry'nin umrunda değildi... bunun bir Bludger'dan kaçmaktan farkı yoktu...</p><p class="calibre8"><span class="calibre12"><span class="italic">- Vay canına, bayağı iyi uçuyor!</span></span></p><p class="calibre8">diye haykırdı Bagman, seyirciler çığlık atıp soluklarını tutarlarken.</p><p class="calibre8"><span class="calibre12"><span class="italic">- İzliyor musunuz, Mr. Krum?</span></span></p><p class="calibre8">Harry çember çizerek daha da yükseldi; Boynuzkuyruk hâlâ onu takip ediyordu; başı uzun boynunun üzerinde dönüyordu - Harry devam etse onun başını döndürebilirdi - ama en iyisi daha fazla zorlamamaktı, yoksa yine ateş püskürürdü -</p><p class="calibre9">Boynuzkuyruk tam ağzını açarken Harry dalışa geçti, ama bu kez o kadar şanslı değildi - alevler onu ıskaladı, ama onun yerine kuyruk yukarı doğru savruldu ve Harry tam sola saparken uzun dikenlerden biri omzunu sıyırıp cüppesini yırttı -</p><p class="calibre9">Omzunun acıdığını hissedebiliyordu, seyircilerden çığlıkların ve iniltilerin yükseldiğini duyabiliyordu, ama kesik pek derine benzemiyordu. Şimdi hızla Boynuzkuyruk'un arkasına dolanmıştı Bir olasılık belirmişti...</p><p class="calibre9">Boynuzkuyruk havalanmak istemiyordu, aklı fikri yumurtalarını korumaktaydı. Her ne kadar kıvrılıp bükülse de, kanatlarını kapatıp açsa da, o dehşet verici yılan gözlerini Harry'den ayırmasa da yumurtalarını bırakmaktan korkuyordu... ama Harry'nin ayrılmaya ikna etmesi gerekiyordu, yoksa aşağı yumurtaların yakınına gidemeyecekti.. Bütün yapması gereken bunu dikkatlice, adım adım yapmaktı...</p><p class="calibre9">Bir o yana bir bu yana uçmaya başladı. Ejderhalar ateş püskürtmesini ya da ona vurmasını mümkün kılacak kadar yakında değildi, ama yine de yeterli bir tehdit oluşturup Boynuzkuyruk'un gözlerini ona dikmesini sağlayacak kadar yakındaydı. Ejderha karnını bir o yana bir bu yana sallıyor, dişlerini çıkarmış o dikey gözbebekleriyle onu izliyordu...</p><p class="calibre9">Harry daha da yükseldi. Boynuzkuyruk'un kafası da onunla yükseldi, boynu şimdi uzanabileceği kadar uzanmıştı ve hâlâ oynatıcısının önündeki bir yılan gibi bir sağa bir sola salınıyordu...</p><p class="calibre9">Harry birkaç metre daha yükselince, ejderhadan öfke dolu bir kükreme çıktı. Harry onun için bir sinek gibiydi, ezmek için yanıp tutuştuğu bir sinek; kuyruğu yine savruldu, ama Harry şimdi erişemeyeceği kadar yüksekteydi... Havaya ateş püskürttü, Harry kaçtı, Boynuzkuyruk ağzını kocaman açtı...</p><p class="calibre9">"Hadi," diye tısladı Harry, tepesinde donup onu gıcık ederek. "Hadi, gel de beni yakala, kalk ayağa..."</p><p class="calibre9">Ve Boynuzkuyruk küçük bir uçağınkiler kadar geniş olan siyah, kösele gibi kanatlarını açarak arka ayakları üzerinde yükseldi - ve Harry dalışa geçti. Ejderha daha onun ne yaptığının ya da nereye kaybolduğunun farkına varamadan, Harry son surat yere doğru artık ejderhanın pençeli ön ayaklarının korumasında olmayan yumurtalara doğru gidiyordu - ellerini Ateşoku'ndan çekmişti - altın yumurtayı almıştı -</p><p class="calibre9">Ve muazzam bir hız patlamasıyla ileri atılarak yeniden havalanmıştı. Yaralanmamış kolunun altında tuttuğu ağır yumurtayla tribünlerin üstünde geziniyordu. Sanki birisi tekrar sesi açmıştı - ilk defa kalabalığın sesinin doğru dürüst farkına vardı, Dünya Kupası'ndakı İrlanda taraftarları kadar yüksek sesle bağırıyor, alkışlıyorlardı -</p><p class="calibre8"><span class="calibre12"><span class="italic">- Şuna bakın!</span></span></p><p class="calibre8">diye bağırıyordu Bagman.</p><p class="calibre8"><span class="calibre12"><span class="italic">- Şuna bakar mısınız! En küçük şampiyonumuz yumurtayı en çabuk alan oldu! Eh, bu durum Mr. Potter üzerine bahislerin oranını düşürecek!</span></span></p><p class="calibre8">Harry ejderha bakıcılarının Boynuzkuyruk'u zaptetmek için yerlerinden fırladıklarını gördü. Bölmenin girişindeyse, Profesör McGonagall, Profesör Moody ve Hagrid onu karşılamak için koşar adım aşağı iniyorlardı. Hepsi el sallıyordu, yüzlerindeki gülümseme uzaktan bile seçiliyordu. Harry, kulaklarında kalabalığın uğultusu, tribünlerin üstünden uçarak geri döndü ve yumuşak bir iniş yaptı. Kendini haftalardır olduğundan çok daha hafif hissediyordu... Birinci görevi atlatmıştı, hayatta kalmıştı...</p><p class="calibre9">"Mükemmeldi, Potter!" diye haykırdı Profesör McGonagall, Harry Ateşoku'ndan inerken - Bu, Profesör McGonagall'dan duyulmamış bir övgüydü. Parmağını Harry'nin omzuna doğrulttuğunda, Harry onun elinin titrediğini fark etti. "Jüri üyeleri puanlarını açıklamadan önce Madam Pomfrey'yi görmen gerekiyor... Orada, senden önce de Diggory'yi halletmek zorunda kaldı..."</p><p class="calibre9">"Başardın, Harry!" dedi Hagrid boğuk bir sesle. "Başardın! Boynuzkuyruk Moynuzkuyruk dinlemedin, biliyorsun Charlie onun en kötüsü -"</p><p class="calibre9">"Teşekkürler, Hagrid," dedi Harry yüksek sesle. Sözünü kesmese Hagrid'in çam devirip Harry'ye daha önce ejderhaları gösterdiğini açık etmesinden çekiniyordu.</p><p class="calibre9">Profesör Moody de çok memnun görünüyordu; sihirli gözü yuvasında adeta dans ediyordu.</p><p class="calibre9">"İşte böyle hafif hafif, Potter," dedi hırıltılı sesiyle.</p><p class="calibre9">"Pekâlâ, Potter, ilkyardım çadırına lütfen..." dedi Profesör McGonagall.</p><p class="calibre9">Harry bölmeden çıktı. Hâlâ soluk soluğaydı. Madam Pomfrey'nin ikinci bir çadırın girişinde endişeli endişeli beklediğini gördü.</p><p class="calibre9">"Ejderhaymış!" dedi tiksinti dolu bir sesle. Harry'yi içeri soktu. Çadır bölmelere ayrılmıştı; çadır bezinin ardındaki Cedric'in gölgesini görebiliyordu. Cedric çok kötü yaralanmışa benzemiyordu; en azından yatağında doğrulmuş oturuyordu. Madam Pomfrey, bir taraftan çok kızgın bir ses tonuyla kendi kendine konuşarak, Harry'nin omzunu inceledi. "Geçen yıl Ruh Emiciler, bu yıl ejderhalar, bakalım bir dahaki sefere ne getirecekler bu okula? Çok şanslısın... derin değil... yine de iyileştirmeden önce temizlemek gerekecek..."</p><p class="calibre9">Kesiği bir miktar mor sıvıyla temizledi. Sıvı hem tütüyor hem de can yakıyordu, ama az sonra Madam Pomfrey omzunu asasıyla dürtünce, Harry kesiğin hemen iyileştiğini hissetti.</p><p class="calibre9">"Şimdi, bir dakika burada sessizce bekle - otur! Sonra gidip puanlarına bakabilirsin."</p><p class="calibre9">Hızla çadırdan çıktı. Harry onun yan kapıdan girdiğini ve, "Şimdi nasılsın, Diggory?" dediğini duydu.</p><p class="calibre9">Harry oturmak istemiyordu: Fazlasıyla adrenalin doluydu. Dışarıda neler olduğunu görmek istiyordu. Ayağa kalktı, ama daha çadırın ağzına ulaşamadan, iki kişi koşarak içeri girmişti - Hermione, hemen arkasında da Ron.</p><p class="calibre9">"Harry, müthiştin!" dedi Hermione ciyak ciyak bağırarak. Yüzünde tırnak izleri vardı, belli ki korkudan parmaklarını sıkı sıkı yüzüne bastırmıştı. "İnanılmazdın! Gerçekten!"</p><p class="calibre9">Ama Harry'nin gözleri Ron'daydı. Ron bembeyaz kesilmişti ve Harry'ye hayalet görmüş gibi bakıyordu.</p><p class="calibre9">"Harry," dedi, çok ciddi bir sesle, "o kadehe adını kim koyduysa - bence - bence senin işini bitirmeye çalışıyor!"</p><p class="calibre9">Sanki son birkaç hafta hiç yaşanmamıştı - sanki Harry şampiyon seçildikten sonra Ron'la ilk kez karşılaşıyordu,</p><p class="calibre9">"Demek kafan bastı sonunda, ha?" dedi Harry soğuk bir ifadeyle. "Bayağı uzun sürdü."</p><p class="calibre9">Hermione ikisinin arasında endişeli bir halde duruyor, bir birine bir ötekine bakıyordu. Ron ağzını açtı, ama ne diyeceğini bilemedi. Harry, Ron'un özür dilemek üzere olduğunu hissetti ve birden bunu duymaya ihtiyacı olmadığını anladı.</p><p class="calibre9">"Önemi yok," dedi, daha Ron bir şey söyleyemeden. "Boşver."</p><p class="calibre9">"Hayır," dedi Ron, "yapmamalıydım -"</p><p class="calibre9">"Boşver," dedi Harry.</p><p class="calibre9">Ron ona tedirgin tedirgin sırıttı, Harry de ona sırıttı.</p><p class="calibre9">Hermione gözyaşlarına boğuldu.</p><p class="calibre9">"Ağlayacak bir şey yok!" dedi Harry ona, hayretle.</p><p class="calibre9">Hermione, "Siz ikiniz öyle aptalsınız ki!" diye bağırdı, ayağını yere vurarak. Yüzünden aşağı yaşlar akıyordu. Sonra, ikisinden biri onu engelleyemeden, onları kucakladı ve fırlayıp gitti. Şimdi resmen uluyordu.</p><p class="calibre9">"Zır deli," dedi Ron, başını iki yana sallayarak. "Harry, hadi, puanlarını açıklayacaklar..."</p><p class="calibre9">Harry altın yumurtayı ve Ateşoku'nu alıp, bir saat önce hiç ihtimal vermeyeceği kadar mutlu bir halde, eğilerek çadırdan dışarı çıktı. Ron yanında hızlı hızlı konuşuyordu.</p><p class="calibre9">"En iyisi sendin, biliyor musun, ona hiç şüphe yok. Cedric tuhaf bir şey yaptı, kalkıp yerdeki bir kayaya biçim değiştirtti... onu bir köpeğe çevirdi... Ejderhanın onun yerine köpeğin peşinden gitmesini sağlamaya çalışıyordu. Sıkı bir Biçim Değiştirme'ydi, üstelik işe de yaradı, çünkü yumurtayı almayı başardı, ama bu arada kendi de yandı - ejderha yarı yolda fikir değiştirip labrador yerine ona saldırmayı tercih etti; Cedric kıl payı kurtuldu. O Fleur denen kızsa bir büyü denedi, sanırım ejderhayı transa sokmaya çalışıyordu - eh, o da işe yaradı, ejderha birden uyuklamaya başladı. Ama sonra horlamaya başlayınca öyle bir alev fışkırdı ki, Fleur'un eteği tutuştu - o da asasından biraz su akıtıp söndürdü. Krum ise - inanmayacaksın ama, uçmayı hiç düşünmedi bile! Yine de galiba senden sonra en iyisi oydu. Bir büyüyle ejderhayı tam gözünden vurdu. Yalnız, ejderha bu sefer de acı içinde sağa sola hamle edip sahici yumurtaların yarısını kırdı - bunun için ondan puan düştüler, yumurtalara zarar vermemesi gerekiyordu."</p><p class="calibre9">Harry ile birlikte bölmenin ucuna geldiklerinde, Ron soluklandı. Boynuzkuyruk götürülmüştü ve Harry şimdi beş jüri üyesinin nerede oturduğunu görebiliyordu - tam karşı tarafta, altınla süslenmiş ve yükseltilmiş koltuklarda oturuyorlardı.</p><p class="calibre9">"Hepsi on üzerinden puan veriyor," dedi Ron. Gözlerini kısarak ileri bakan Harry ilk jüri üyesinin -Madam Maxime'in- asasını havaya kaldırdığını gördü. Asadan uzun, gümüş bir şeride benzeyen bir şey fırladı ve kıvrılıp sekiz rakamının şeklini aldı.</p><p class="calibre9">"Fena değil!" dedi Ron, kalabalık alkışlarken. "Sanırım omzun yüzünden puan kırdı..."</p><p class="calibre9">Sırada Mr. Crouch vardı. Havaya büyük bir dokuz fırlattı.</p><p class="calibre9">"İyi gidiyor!" diye bağırdı Ron, Harry'nin sırtına bir şaplak indirerek.</p><p class="calibre9">Sonra, Dumbledore. O da bir dokuz kaldırdı. Seyirciler her zamankinden de çılgınca haykırıyordu.</p><p class="calibre9">Ludo Bagman - on.</p><p class="calibre9">"On mu?" dedi Harry inanamayarak. "Ama... yaralandım... Ne yapmaya çalışıyor?"</p><p class="calibre9"> "Harry, hiç şikâyet etme!" diye bağırdı Ron heyecanla.</p><p class="calibre9">Şimdi de Karkaroff asasını kaldırmıştı. Bir an duraksadı, sonra onun da asasından bir rakam fırladı - dört.</p><p class="calibre9">"Ne?" diye böğürdü Ron hiddetle. "Dört mü? Seni pis, taraf tutan alçak, Krum'a on vermiştin!"</p><p class="calibre9">Ama Harry'nin umrunda değildi, Karkaroff sıfır verse de umrunda olmazdı; Ron'un onun adına sinirlenmiş olması Harry için yüz puan değerindeydi. Bunu Ron'a söylemedi tabii, ama dönüp bölmeden çıkarken kendini tüy gibi hafif hissediyordu. Dahası, bunun nedeni sırf Ron değildi... Alkışlayan seyirciler sadece Gryffindor'lardan ibaret değildi. Dananın kuyruğu kopup da onun neyle karşı karşıya olduğunu gördükleri zaman, okulun büyük bir bölümü sadece Cedric'i değil, onu da desteklemişti... Slytherin'ler umrunda değildi, ona ne yapsalar katlanabilirdi artık.</p><p class="calibre9">Okula dönerlerken, Charlie Weasley aceleyle yanlarına gelip, "Krum'la birinciliği paylaşıyorsunuz, Harry!" dedi. "Dinle, gitmem gerekiyor. Gidip anneme bir baykuş göndereceğim, neler olduğunu anlatacağıma yemin ettim - ama inanılmaz bir şeydi bu! Haa, bir de, birkaç dakika daha buralarda takılman gerekiyor... Bagman bir şeyler söyleyecekmiş, şampiyonlar çadırında."</p><p class="calibre9">Ron bekleyeceğini söyledi, Harry de çadıra döndü. Şimdi çadır çok daha farklı görünüyordu: Dostane ve sıcak. Boynuzkuyruk'u atlatmaya çalışırken kendini nasıl hissettiğini düşündü ve bunu ejderhanın karşısına çıkmadan önceki haliyle karşılaştırdı... Kıyas kabul etmezdi; bekleyiş çok daha kötüydü.</p><p class="calibre9">Fleur, Cedric ve Krum birlikte içeri girdiler.</p><p class="calibre9">Cedric'in yüzünün bir tarafı portakal rengi, kaim bir macunla kaplıydı, büyük ihtimalle yanığını iyileştirsin diye. Harry'yi görünce sırıttı. "Çok iyiydin, Harry."</p><p class="calibre9">"Sen de," dedi Harry, o da sırıttı.</p><p class="calibre9">"Hepinize aferin!" dedi Ludo Bagman, çadıra adeta hoplaya zıplaya girerek. Yüzünde, sanki az önce ejderhanın yanından geçen kendisiymiş gibi bir memnuniyet vardı. "Şimdi, birkaç şey söyleyeceğim. Önünüzde uzun, güzel bir ara var, ikinci görev Şubat'ın Yirmi Dördü'nde, sabah saat dokuz buçukta gerçekleştirilecek. Ama size, o zamana kadar kafanızı meşgul edecek bir şey veriyoruz! Eğer elinizdeki o altın yumurtalara bakarsanız, açılabildiklerini göreceksiniz... oradaki menteşeleri görüyor musunuz? Yumurtanın içindeki ipucunu çözmeniz gerekiyor - çünkü o ipucu size ikinci görevin ne olduğunu söyleyip, görev için hazırlanmanızı mümkün kılacak! Hepsi anlaşıldı mı? Emin misiniz? Tamam, yürüyün bakalım öyleyse!"</p><p class="calibre9">Harry çadırdan çıktı, Ron'la ikisi Orman'ın çevresinden yürüyüp soluk almaksızın konuşmaya başladılar; Harry öteki şampiyonların ne yaptığını daha ayrıntılı olarak duymak istiyordu. Sonra, tam Harry'nin ejderhaların kükrediğini ilk kez duyduğu ağaç kümesini döndüklerinde, önlerine bir cadı atladı.</p><p class="calibre9">Rita Skeeter'dı bu. Bugün üzerinde asit yeşili bir cüppe vardı; rengi elindeki Tez-Tekrar Tüyü'yle mükemmel kaynaşıyordu.</p><p class="calibre9">"Tebrikler, Harry!" dedi, ona gülümseyerek. "Acaba iki kelime bir şey söyleyebilir misin? O ejderhanın karşısına çıktığında kendini nasıl hissettin? Puanlamanın adil olup olmadığı konusunda şimdi ne düşünüyorsun?"</p><p class="calibre9">"Evet, iki kelime söyleyebilirim," dedi Harry hiddetle. "Hoşça kal."</p><p class="calibre9">Ve Ron'la birlikte şatonun yolunu tuttu.</p><div class="mbppagebreak" id="calibre_pb_44"></div>
</body></html>
