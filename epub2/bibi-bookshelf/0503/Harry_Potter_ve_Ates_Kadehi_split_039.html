<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre5"><span class="calibre12"><span class="italic"><span class="bold">HARRY POTTER "DENGESİZ VE TEHLİKELİ”</span></span></span></p><p class="calibre13"><span class="calibre12"><span class="italic">Adı Anılmaması Gereken Kişi'yi yenilgiye uğratan çocuk istikrarsız ve belki de tehlikeli, diye yazıyor Özel Muhabirimiz Rita Skeeter. Harry Potter'ın, Üç-Büyücü Turnuvası gibi çetin bir yarışmaya katılmaya, hatta Hogwarts'ta okumaya uygun olduğu konusunda kuşkular uyandıran tuhaf davranışlarına ilişkin olarak son zamanlarda korkutucu kanıtlar açığa çıktı.</span></span></p><p class="calibre9"><span class="calibre12"><span class="italic">Gelecek Postası, özel kaynaklarından, Potter'ın okulda sık sık baygınlık geçirdiğini ve çoğu kez de alnındaki bir yara izinin (Adı Anılmaması Gereken Kişi'nin onu öldürmeye çalıştığı lanetin yadigârı) acıdığından şikâyet ettiğini haber aldı. Gelecek Postası muhabiri geçen pazartesi bir Kehanet dersinin ortasında, Potter'ın, yara izinin derse devam edemeyeceği kadar acıdığını iddia ederek sınıftan dışarı fırladığına tanık oldu.</span></span></p><p class="calibre9"><span class="calibre12"><span class="italic">St. Mungo Sinirsel Hastalıklar ve Sakatlıklar Hastanesi'ndeki en büyük uzmanlara göre, Potter'ın beyninin Kim-Olduğunu-Bilirsin-Sen'in saldırısı sırasında etkilenmiş olması mümkün. Yara izinin hâlâ acıyor olduğu yolundaki ısrarının ise, ondaki derin bir zihinsel kargaşayı ifade edebileceği söyleniyor.</span></span></p><p class="calibre9"><span class="calibre12"><span class="italic">Bir uzman, "Acıyormuş gibi yapıyor bile olabilir," dedi. "Böylece dikkati üstüne çekmeye çalışıyor olabilir."</span></span></p><p class="calibre9"><span class="calibre12"><span class="italic">Ancak, Gelecek Postası, Harry Potter hakkında, Hogwarts Müdürü Albus Dumbledore'un büyücü toplumundan özenle gizlediği bazı endişe verici gerçekleri açığa çıkarmış bulunuyor.</span></span></p><p class="calibre9"><span class="calibre12"><span class="italic">Hogwarts dördüncü sınıf öğrencilerinden Draco Malfoy, "Potter, Çataldili konuşabiliyor," diye açıklıyor, "iki yıl önce öğrencilere birçok saldırı düzenlenmişti ve çoğu kişi Potter'ın bir düello kulübünde öfkesine hâkim olamayıp başka bir çocuğun üzerine bir yılanı saldığını gördükten sonra, bu saldırıların arkasında onun olduğunu düşünmüştü. Ne var ki, bütün bunlar hasıraltı edildi. Ama Potter kurtadamlar ve devlerle de dostluk kurdu. Biraz güç sahibi olmak için her şeyi yapacağını düşünüyoruz."</span></span></p><p class="calibre9"><span class="calibre12"><span class="italic">Yılanlarla konuşma yetisi olan Çatalağızlık nicedir bir Karanlık Sanat sayılıyor. Aslında çağımızın en ünlü Çatalağzı da Kim-Olduğunu-Bilirsin-Sen'in ta kendisiydi. Adının gizli kalmasını isteyen bir Karanlık Güç Savunma Birliği üyesi, Çataldili konuşabilen her büyücüye "soruşturmaya değer" gözüyle bakacağını söyledi. "Şahsen ben, yılanlarla konuşabilen herkesten çok şüphelenirim, çünkü yılanlar sık sık Karanlık Sihir'in en kötü türlerinde kullanılırlar, tarihsel olarak da kötülük yapanlarla ilişkilendirilirler." Aynı şekilde, "kurtadamlar ya da devler gibi kötücül yaratıklarla arkadaş olan kişi, şiddeti seven biri sayılabilir."</span></span></p><p class="calibre9"><span class="calibre12"><span class="italic">Albus Dumbledore böyle bir çocuğun Üç-Büyücü Turnuvası'nda yarışmasına izin verme konusunda gerçekten de uzun uzun düşünmeli. Kimileri Potter'ın, bu akşam üçüncü görevi yerine getirilecek olan Turnuva'yı kazanma hırsıyla Karanlık Sanatlar'a başvuracağından korkuyor.</span></span></p><p class="calibre8">Harry gazeteyi katlarken, okuduklarını ciddiye almaz bir edayla, "Bana karşı pek sevgisi kalmamış gibi görünüyor, değil mi?" dedi.</p><p class="calibre9">Slytherin masasında Malfoy, Crabbe ve Goyle ona bakıp gülüyor, parmaklarıyla başlarını dürtüyor, yüzlerini acayip şekillere sokuyor ve dillerini yılan gibi sallıyorlardı.</p><p class="calibre9">Ron, "Yara izinin Kehanet dersinde acıdığını nereden biliyor?" diye sordu. "Orada olması mümkün değil, duyabilmesi de mümkün değil -"</p><p class="calibre9">"Pencere açıktı," dedi Harry. "Soluk alabilmek için ben açtım."</p><p class="calibre9">"Kuzey Kulesi'nin tepesindeydin!" dedi Hermione. "Sesin aşağıya, ta araziye kadar gitmiş olamaz!"</p><p class="calibre9">Harry, "Eh, gizlice haber almanın sihirli yöntemlerini araştıran sensin sözde!" dedi. "Onun bunu nasıl yaptığını sen söyle!"</p><p class="calibre9">"Elimden geleni yapıyorum!" dedi Hermione. "Ama ben... ama..."</p><p class="calibre9">Birden Hermione'nin yüzüne tuhaf, hülyalı bir ifade yayıldı. Bir elini ağır ağır kaldırarak parmaklarını saçından geçirdi.</p><p class="calibre9">"İyi misin?" dedi Ron, ona kaşlarını çatıp bakarak.</p><p class="calibre9">Hermione soluğunu tutarak, "Evet," dedi. Parmaklarını yeniden saçından geçirdi, sonra görünmez bir telsizle konuşuyormuş gibi elini ağzına götürdü. Harry ve Ron bakıştılar.</p><p class="calibre9">Hermione boşluğa bakarak, "Aklıma bir şey geldi," dedi. "Biliyorum sanırım... çünkü o zaman kimse onu göremezdi... Moody bile... ve pencere pervazına da çıkabilirdi... ama yapmasına izin yok... kesinlikle izin yok... sanırım şimdi elimize düştü! Bana kütüphanede iki saniye müsaade edin - sadece emin olayım diye!"</p><p class="calibre9">Bunları söyler söylemez okul çantasını aldı ve koşarak Büyük Salon'dan çıktı.</p><p class="calibre9">"Hey!" diye seslendi Ron arkasından. "On dakika sonra Sihir Tarihi sınavımız var!" Harry'ye dönerek, "Vay canına," dedi, "o Skeeter denen kadından gerçekten nefret ediyor olmalı, baksana, bir sınavın başını kaçırmayı göze alıyor. Binns'in dersinde ne yapacaksın - yine okuyacak mısın?"</p><p class="calibre9">Bir Üçbüyücü şampiyonu olarak yıl sonu sınavlarından muaf tutulan Harry, şimdiye kadar bütün sınavlarda sınıfın arkasında oturmuş, üçüncü görev için yeni uğursuzluk büyüleri aramıştı.</p><p class="calibre9">Harry, "Sanırım," dedi Ron'a. Ama tam o sırada Profesör McGonagall, Gryffindor masasının çevresinden dolaşarak onun yanına geldi.</p><p class="calibre9">"Potter, şampiyonlar kahvaltıdan sonra salonun oradaki odada toplanıyorlar," dedi.</p><p class="calibre9">"Ama görev bu geceden önce değil ki!" dedi Harry. Zamanı yanlış mı biliyorum korkusuyla, çırpılmış yumurtayı kazara önüne döktü.</p><p class="calibre9">"Bunun farkındayım, Potter. Şampiyonların aileleri son görevi izlemek üzere davet ediliyor, biliyorsun. Bu, senin onlara hoş geldin demen için bir şans sadece," dedi Profesör.</p><p class="calibre9">Sonra da gitti. Harry onun arkasından ağzı açık bakakaldı.</p><p class="calibre9">"Dursley'lerin gelmesini beklemiyor, değil mi?" diye sordu Ron'a boş boş.</p><p class="calibre9">"Bilmem," dedi Ron. "Harry, acele etsem iyi olacak, Binns'in sınavına geç kalacağım. Sonra görüşürüz."</p><p class="calibre9">Harry boşalmakta olan Büyük Salon'da kahvaltısını bitirdi. Fleur Delacour'un Ravenclaw masasından kalktığını ve yan odaya doğru ilerleyip içeri giren Cedric'e katıldığını gördü. Kısa süre sonra Krum da onlara katılmak için kamburunu çıkartarak gitti. Harry olduğu yerde kaldı. O odaya gitmeyi gerçekten istemiyordu. Ailesi yoktu - yani, onun hayatını tehlikeye atmasını görmek ıçin gelecek bir ailesi yoktu. Ama tam da, kütüphaneye gidip biraz daha uğursuzluk büyüsü araştırsam iyi olur, diye düşünerek masadan kalkarken, yan odanın kapısı açıldı, Cedrıc başını dışarı uzattı.</p><p class="calibre9">"Harry, gel hadi, seni bekliyorlar!"</p><p class="calibre9">Tam anlamıyla afallayan Harry ayağa kalktı. Dursley'ler burada olamazlardı herhalde, değil mi? Salonu geçti ve odanın kapısını açtı.</p><p class="calibre9">Cedric ve annesiyle babası hemen kapının içinde duruyorlardı. Viktor Krum bir köşede siyah saçlı annesi ve babasıyla hızlı hızlı Bulgarca konuşuyordu. Babasının kanca burnunu miras almıştı. Odanın diğer yanında Fleur annesiyle çabuk çabuk Fransızca konuşuyordu. Fleur'un küçük kardeşi Gabrielle annesinin elini tutuyordu. Harry'ye el salladı, Harry de gülümseyerek ona el salladı. Derken, şöminenin önünde durmuş, ona gülümseyen Mrs. Weasley ile Bill'i gördü.</p><p class="calibre9">Harry ağzı kulaklarında gülümseyip onlara doğru yürürken, "Sürpriz!" dedi Mrs. Weasley heyecanla. "Gelip seni izleyelim dedik, Harry!" Eğilip onu yanağından öptü.</p><p class="calibre9">Bill, Harry'ye sırıtıp onun elini sıkarak, "İyisin ya?" dedi. "Charlie de gelmek istiyordu, ama izin alamadı. Dedi ki, Boynuzkuyruk'a karşı inanılmazmışsın."</p><p class="calibre9">Harry, Fleur Delacour'un, annesinin omzu üstünden büyük bir ilgiyle Bill'i süzdüğünü fark etti. Anlaşılan uzun saça da, ucunda diş olan küpelere de hiçbir itirazı yoktu.</p><p class="calibre9">Harry, Mrs. Weasley'ye, "Ne kadar iyisiniz," diye mırıldandı. "Bir an sandım ki - Dursley'ler -"</p><p class="calibre9">"Hımm," dedi Mrs. Weasley, dudaklarını büzerek. Harry'nin önünde Dursley'leri eleştirmekten hep kaçınmıştı, ama adları her geçtiğinde gözlerinde şimşekler çakardı.</p><p class="calibre9">Bill odaya bakarak, "Yeniden burada olmak harika," dedi (Şişman Hanım'ın arkadaşı Violet ona çerçevesinden göz kırptı). "Burasını beş yıldır görmedim. O deli şövalyenin resmi hâlâ duruyor mu? Sir Cadogan'ın?"</p><p class="calibre9">Bir yıl önce Sir Cadogan'la karşılaşmış olan Harry, "Ha, evet" dedi.</p><p class="calibre9">"Peki, ya Şişman Hanım?" dedi Bill.</p><p class="calibre9">Mrs. Weasley, "Ben okuldayken de buradaydı," dedi. "Bir gece yatakhaneye sabah dörtte geldim diye bana amma fırça atmıştı -"</p><p class="calibre9">Bill annesini şaşkınlıkla süzerek, "Sabahın dördünde yatakhanenin dışında ne işin vardı?" diye sordu.</p><p class="calibre9">Mrs. Weasley sırıttı, gözleri pırıl pırıl parlıyordu.</p><p class="calibre9">"Babanla ben gece yürüyüşüne çıkmıştık," dedi. "Baban Apollon Pringle tarafından yakalandı -o sıralar hademe oydu- baban bugün bile izlerini taşır."</p><p class="calibre9">Bill, "Ne dersin, Harry," dedi, "bize bir tur attırır mısın?"</p><p class="calibre9">"Evet, tabii," dedi Harry. Büyük Salon'a açılan kapıya doğru yürüdüler.</p><p class="calibre9">Amos Diggory, yanından geçerlerken döndü. "Buradasın, ha?" dedi, Harry"yi tepeden tırnağa süzerek. "Cedric sana yetiştiğine göre, bahse girerim ki fiyakan bozulmuştur, değil mi?"</p><p class="calibre9">"Efendim?" dedi Harry.</p><p class="calibre9">"Aldırma ona," dedi Cedric alçak sesle Harry'ye. Babasına kaşlarını çattı. "Rita Skeeter'ın Üç-Büyücü Turnuvası hakkındaki yazısından beri kızgın - biliyorsun, hani sen tek Hogwarts şampiyonuymuşsun gibi bir şeyler yazdıydı ya."</p><p class="calibre9">Amos Diggory, Mrs. Weasley ve Bill'le birlikte kapıdan çıkmak üzere olan Harry'ye duyuracak kadar yüksek sesle, "Ama onun hatasını düzeltme zahmetine de katlanmadı, değil mi?" dedi. "Yine de... göster ona, Ced. Onu daha önce de bir kez yenmiştin, ha?"</p><p class="calibre9">Mrs. Weasley kızgın kızgın, "Rita Skeeter mesele çıkarmak için elinden geleni ardına koymuyor, Amos!" dedi. "Bunu bilirsin sanıyordum, Bakanlık'ta çalıştığına göre!"</p><p class="calibre9">Mr. Diggory öfkeyle bir şey söyleyecek gibi oldu, ama karısı elini onun koluna koyunca, omuz silkip geri dönmekle yetindi.</p><p class="calibre9">Harry güneşli arazide Bill ve Mrs. Weasley ile dolaşıp, onlara Beauxbatons arabasını ve Durmstrang gemisini göstererek çok keyifli bir sabah geçirdi. Mrs. Weasley, kendisi okuldan ayrıldıktan sonra dikilen Şamarcı Söğüt'ü merak etmişti. Hagrid'den önceki bekçi olan Ogg adlı adama ilişkin hatıralarını da uzun uzun yâd etti.</p><p class="calibre9">Seraları dolaşırlarken, Harry, "Percy nasıl?" dedi.</p><p class="calibre9">"İyi değil," dedi Bill.</p><p class="calibre9">Mrs. Weasley sesini alçaltıp çevreye bakınarak, "Çok üzgün," dedi. "Bakanlık, Mr. Crouch'un kayboluşunu hasıraltı etmek istiyor, ama Percy, Mr. Crouch'un ona gönderdiği talimatlar konusunda sorguya çekilmek üzere çağrıldı. Bu talimatların aslında onun tarafından yazılmamış olabileceği ihtimalini göz önüne alıyor gibiler. Percy çok zorlandı. Bu gece onun Mr. Crouch'un yerine beşinci jüri üyesi olmasına izin vermediler. Bu işi Cornelius Fudge yapacak."</p><p class="calibre9">Öğle yemeği için şatoya döndüler.</p><p class="calibre9">"Anne - Bill!" dedi Gryffindor masasına gelen Ron, aptallaşmış halde. "Burada ne işiniz var?"</p><p class="calibre9">Mrs. Weasley neşeyle, "Son görevinde Harry'yi izlemeye geldik!" dedi. "Yemek yapmak mecburiyetinde kalmamak da çok hoş bir değişiklik oluyor yani. Sınavın nasıl geçti?"</p><p class="calibre9">"Ha... fena sayılmaz," dedi Ron. "Bütün asi cincücelerin adlarını hatırlayamadım, ben de birkaç tane uydurdum." Mrs. Weasley ona sert sert bakarken, Corn bölgesine mahsus bir hamur işini tabağına koyarak, "Mesele yok," dedi. "Zaten hepsinin adları Bodur Bodrod ve Uyuz Urg gibi bir şeyler oluyor; zor değildi yani."</p><p class="calibre9">Fred, George ve Ginny gelip onların yanına oturdular. Harry öyle iyi vakit geçiriyordu ki, kendini Kovuk'a dönmüş gibi hissediyordu. Akşamki görev için kaygılanmak aklına bile gelmiyordu. Ancak yemeğin ortasında Hermione çıkagelince, Harry onun kahvaltıda Rita Skeeter konusunda parlak bir şey bulduğunu hatırladı.</p><p class="calibre9">"Bize söyleyecek misin -"</p><p class="calibre9">Hermione onu uyarır gibi başını iki yana salladı ve Mrs. Weasley'ye göz attı.</p><p class="calibre9">Mrs. Weasley her zamankinden çok daha katı bir tavırla, "Merhaba, Hermione," dedi.</p><p class="calibre9">"Merhaba," dedi Hermione. Mrs. Weasley'nin yüzündeki soğuk ifadeyi görünce gülümsemesi silinmişti.</p><p class="calibre9">Harry bir ona, bir öbürüne baktıktan sonra, "Mrs. Weasley," dedi, "Rita Skeeter'ın Cadı Gündemi'nde yazdığı o saçmalıklara inanmadınız, değil mi? Çünkü Hermione benim kız arkadaşım değil."</p><p class="calibre9">"Ya!" dedi Mrs. Weasley. "Hayır - elbette inanmadım!"</p><p class="calibre9">Ama o andan sonra Hermione'ye karşı çok daha sıcak davrandı.</p><p class="calibre9">Harry, Bill ve Mrs. Weasley öğleden sonrayı şatonun çevresinde uzun bir yürüyüşle geçirdiler, sonra da akşam şöleni için Büyük Salon'a döndüler. Ludo Bagman ile Cornelius Fudge da öğretmenler masasına katılmışlardı. Bagman hayli neşeliydi, ama Madam Maxime'in yanında oturan Cornelius Fudge'ın çok katı bir hali vardı ve konuşmuyordu. Madam Maxime bütün dikkatini tabağına vermişti, Harry onun gözlerinin kızarmış olduğunu düşündü. Hagrid masanın öbür yanından ona bakıp duruyordu.</p><p class="calibre9">Yemek çeşitleri her zamankinden daha da zengindi, ama kendini gerçekten tedirgin hissetmeye başlayan Harry pek fazla yiyemedi. Tepedeki sihirli tavan maviden akşam alacası moruna dönerken, Dumbledore öğretmenler masasında ayağa kalktı. Salona sessizlik hâkim oldu.</p><p class="calibre8"><span class="calibre12"><span class="italic">“Hanımlar beyler, beş dakika içinde sizden Üç-Büyücü Turnuvası'nın üçüncü ve son görevi için Quidditch sahasına inmenizi isteyeceğim. Şampiyonlar lütfen şimdi Mr. Bagman'ın ardından stadyuma gitsin.”</span></span></p><p class="calibre8">Harry ayağa kalktı. Masadaki bütün Gryffindor'lar onu alkışlıyordu. Weasley'ler ile Hermione ona iyi şanslar diledikten sonra, Harry, Büyük Salon'dan Cedric, Fleur ve Viktor'la birlikte çıktı.</p><p class="calibre9">Taş merdivenden araziye inerlerken, Bagman, "Kendini iyi hissediyor musun, Harry?" diye sordu. "Kendinden emin misin?"</p><p class="calibre9">"İyiyim," dedi Harry. Bir anlamda, doğruydu da. Tedirgindi ama, yürürken bir taraftan da üzerinde çalıştıkları bütün büyüleri aklından geçiriyordu. Hepsini hatırladığını bilmek kendini daha iyi hissetmesine yol açtı.</p><p class="calibre9">Şu anda tanınmaz halde olan Quidditch sahasına çıktılar. Altı buçuk metrelik bir çalı çit sahayı çepeçevre dolanıyordu. Tam önlerinde bir açıklık vardı: Muazzam labirentin girişi. Gerisindeki geçit karanlık ve tekinsiz görünüyordu.</p><p class="calibre9">Beş dakika sonra tribünler dolmaya başladı; yüzlerce öğrenci yerlerini alırken, hava heyecanlı seslerle ve ayakların gümbürtüsüyle doldu. Gökyüzü şimdi koyu, berrak bir maviydi, ilk yıldızlar çıkmaya başlamıştı. Hagrid, Profesör Moody, Profesör McGonagall ve Profesör Flitwick stadyuma geldiler, Bagman'la şampiyonlara yaklaştılar. Hepsinin şapkalarında büyük, kırmızı, ışıklı yıldızlar vardı; sadece Hagrid yıldızını köstebek derisi yeleğinin sırtına takmıştı.</p><p class="calibre9">Profesör McGonagall şampiyonlara, "Biz çalı çitin dışında devriye geziyor olacağız," dedi. "Eğer başınız sıkışır da kurtarılmak isterseniz, havaya kırmızı kıvılcımlar gönderin. Birimiz gelir sizi alırız, anlaşıldı mı?"</p><p class="calibre9">Şampiyonlar evet anlamına başlarını salladılar.</p><p class="calibre9">Bagman dört devriyeye neşeyle, "Öyleyse, hadi bakalım, iş başına!" dedi.</p><p class="calibre9">Hagrid, "İyi şanslar, Harry," diye fısıldadı ve dördü ayrı yönlerde, labirentin çevresinde mevzilerini almak üzere yürüyüp gittiler. Bagman asasını boğazına doğrulttu, "Sonorus," diye mırıldandı ve sihir yoluyla gürleşen sesi tribünlerde yankılandı.</p><p class="calibre8"><span class="calibre12"><span class="italic">- Hanımlar beyler, Üç-Büyücü Turnuvası'nın üçüncü ve son görevi başlamak üzere! Size şu anki puan durumunu hatırlatayım! Birinci sırada, her ikisi de 85'er puanla - Mr. Cedric Diggory ve Mr. Harry Potter, ikisi de Hogwarts Okulu'ndan!</span></span></p><p class="calibre8">Yükselen alkışlar ve tezahürat Yasak Orman'ın kuşlarının kararmakta olan gökyüzüne doğru kanat çırparak kaçmalarına neden oldu.</p><p class="calibre8"><span class="calibre12"><span class="italic">- İkinci sırada, 80 puanla - Mr. Viktor Krum, Durmstrang Enstitüsü'nden!</span></span></p><p class="calibre8">Yine alkışlar.</p><p class="calibre8"><span class="calibre12"><span class="italic">- Ve üçüncü sırada - Miss Fleur Delacour, Beauxbatons Akademisi'nden!</span></span></p><p class="calibre8">Harry tribünlerin orta yerinde Fleur'u kibar kibar alkışlayan Mrs. Weasley, Bill, Ron ve Hermione'yi hayal meyal seçebiliyordu. Onlara el salladı, onlar da gülümseyip el sallayarak karşılık verdiler.</p><p class="calibre8"><span class="calibre12"><span class="italic">- Pekâlâ... ben düdük çalınca, Harry ve Cedric!</span></span></p><p class="calibre8">dedi Bagman.</p><p class="calibre8"><span class="calibre12"><span class="italic">- Üç - iki - bir -</span></span></p><p class="calibre8">Kısa bir düdük çaldı, Harry ve Cedric telaşla labirente daldılar.</p><p class="calibre9">Yüksek çalı çit, patikaya kara gölgeler düşürüyordu. Belki çalılar o kadar yüksek ve kalın oldukları için, belki de büyülendiklerinden, onları çevreleyen kalabalığın sesi labirente girdikleri anda kesildi. Harry kendini yeniden sualtındaymış gibi hissetti adeta. Asasını çıkardı, "Lumos," diye mırıldandı ve hemen arkasında Cedric'in de aynı şeyi söylediğini duydu.</p><p class="calibre9">Elli metre kadar sonra yol çatallandı. Birbirlerine baktılar.</p><p class="calibre9">"Görüşürüz," dedi Harry ve sola saptı, Cedric de sağa.</p><p class="calibre9">Harry, Bagman'ın ikinci kez düdüğünü çaldığını duydu. Krum labirente girmişti. Harry hızlandı. Seçtiği yol tamamen ıssız görünüyordu. Sağa saparak hızını iyice artırdı. Asasını yüksekte, başının üstünde tutuyor, görebildiğince ileriyi görmeye çalışıyordu. Yine de görünürde bir şey yoktu.</p><p class="calibre9">Uzaklardan Bagman'ın düdüğü üçüncü kez çaldı. Şimdi bütün şampiyonlar labirentteydi.</p><p class="calibre9">Harry arkasına bakıp duruyordu. Gözlendiği yolundaki o bildik duyguya kapılmıştı yine. Tepedeki göğün rengi koyulup laciverde dönüşürken, labirent de her geçen dakika daha çok kararıyordu. Harry ikinci bir yol ayrımıyla karşılaştı.</p><p class="calibre9">Asasını avcuna yatırarak, "Yol göster," diye fısıldadı ona.</p><p class="calibre9">Asa olduğu yerde döndü ve sağını, yekpare tek çiti gösterdi. Burası kuzeydi ve Harry labirentin merkezine ulaşabilmek için kuzeybatıya gitmesi gerektiğini biliyordu. Yapabileceği en iyi şey, sola sapmak ve sonra da ilk fırsatta sağa dönmekti.</p><p class="calibre9">Önündeki patika da boştu, Harry bir sağ sapağa rastlayıp oraya girince, yolunun üstünde yine hiçbir şey olmadığını gördü. Niye olduğunu bilmiyordu, ama önünde engel olmayışı sinirlerini bozuyordu. Şimdiye kadar bir şeylerle karşılaşmış olması gerekmiyor muydu? Sanki labirent onu kandırıp bir tür sahte güven duygusu veriyor gibiydi. Sonra hemen arkasında bir kıpırtı duydu. Saldırmaya hazır halde asasını uzattı, ama ses sağdaki bir patikadan koşarak çıkan Cedric'ten gelmişti. Cedric fena halde sarsılmış görünüyordu. Cüppesinin kol ağzından dumanlar çıkıyordu.</p><p class="calibre9">"Hagrid'in Patlar-Uçlu Kelekerler'i!" diye tısladı. "Muazzam boydalar - ucu ucuna sıyırdım!"</p><p class="calibre9">Başını salladı ve başka bir patikaya saparak gözden kayboldu. Kendisiyle Kelekerler arasında mümkün olduğu kadar mesafe bırakmak isteyen Harry de aceleyle yeniden yola koyuldu. Sonra bir köşeyi döndü ve -</p><p class="calibre9">Ona doğru kayarcasına gelen bir Ruh Emici gördü. Dört metre boyundaydı, kukuletası yüzünü gözlerden saklıyordu, çürüme halindeki lekeli elleri öne uzanmıştı. Yönünü körlemesine sezerek Harry'ye doğru ilerledi. Harry, onun hırıltılı soluğunu duyuyordu; yapış yapış soğuğun çevresini sardığını hissediyordu, neyse ki ne yapması gerektiğini biliyordu...</p><p class="calibre9">Aklına gelen en mutluluk verici düşünceyi çağırdı. Labirentten çıkıp Ron ve Hermione'yle bunu kutlama düşüncesine konsantre oldu, asasını kaldırdı ve bağırdı: "Expecto Patronum!"</p><p class="calibre9">Harry'nin asasının ucundan gümüş bir çatalboynuzlu geyik fırladı ve Ruh Emici'ye doğru dört nala gitti, Ruh Emici geri çekildi, cüppesinin eteğine takıldı...</p><p class="calibre9">Harry daha önce bir Ruh Emici'nin sendelediğini hiç görmemişti.</p><p class="calibre9">"Dur orda!" diye haykırdı, gümüş Patronus'unun ardından giderek. "Sen bir Böcürt'sün! Riddikulus!"</p><p class="calibre9">Gürültülü bir patlama duyuldu. Hemen sonra, biçim değiştirici yaratık patlayarak bir duman demetine dönüştü. Gümüşi çatalboynuzlu geyik gözden kayboldu. Keşke kalabilseydi, diye düşündü Harry, bir arkadaş işine yarardı... ama hızla ve olabildiğince sessizce ilerledi; kulak kesilmişti, asası bir kez daha havadaydı.</p><p class="calibre9">Sol... sağ... yeniden sol... iki keresinde çıkmaza çattı. Yeniden Dört-Nokta Büyüsü'nü yaptı, fazla doğuya gittiğini fark etti. Geri döndü, sağa saptı ve önünde havada yüzen tuhaf, altın bir sis gördü.</p><p class="calibre9">Harry ona dikkatle yaklaştı, asasının ışınını üstüne tuttu. Bir tür tılsıma benziyordu bu. Acaba bir Eksiltme Laneti'yle onu patlatıp yolumdan çekebilir miyim, diye merak etti.</p><p class="calibre9">"Reducto!" dedi.</p><p class="calibre9">Lanet dosdoğru sisin içinden geçti, onu etkilemedi. Bilmem gerekirdi zaten, diye düşündü; Eksiltme, katı nesnelere etki eden bir lanetti. Peki, yürüyüp sisin içinden geçse ne olurdu acaba? Denemeye değer miydi, yoksa geri mi dönmeliydi?</p><p class="calibre9">Sessizliği bir çığlık deldiğinde, hâlâ tereddütteydi.</p><p class="calibre9">"Fleur?" diye haykırdı Harry.</p><p class="calibre9">Sessizlik sürdü. Harry her yanına baktı. Fleur'a ne olmuştu? Çığlığı ileride bir yerden geliyor gibiydi. Harry derin bir soluk aldı ve koşarak büyülü sisin içine girdi.</p><p class="calibre9">Dünya tersine döndü, Harry, saçları dikilmiş halde, yerden aşağı sarkıyordu. Gözlüğü burnunun ucundan sallanıyordu, dipsiz gökyüzüne düştü düşecek gibiydi. Gözlüğünü burnunun ucunda sıkı sıkı tuttu ve dehşet içinde orada asılı kaldı. Sanki ayakları artık tavan halini almış olan çimlere yapışmış gibiydi. Aşağıda karanlık, yıldızlarla bezeli semalar sonsuza kadar uzanıyordu. Bir ayağını oynatmaya çalışsa, yerküreden tamamen kopup gidecekmiş gibi hissetti kendini.</p><p class="calibre9">Düşün, dedi kendi kendine, bütün kanı başına hücum ederken, düşün...</p><p class="calibre9">Ama öğrendiği büyülerden hiçbiri yer ve göğün aniden yer değiştirmesiyle mücadele etmek üzere tasarlanmamıştı. Ayağını oynatmaya cesaret edebilir miydi? Kulaklarında kanın nabız gibi attığını duyabiliyordu. İki seçeneği vardı - hareket etmeye çalışmak ya da kırmızı kıvılcımlar gönderip kurtarılmak ve görevden diskalifiye olmak.</p><p class="calibre9">Altındaki sonsuz boşluğu görmemek için gözlerini yumdu ve sağ ayağını çimlerden oluşan gökyüzünden becerebildiğince kuvvetle çekti.</p><p class="calibre9">Daha o an, dünya normal haline döndü. Harry harikulade bir şekilde katı olan toprağa, dizlerinin üstüne düştü. Şok yüzünden bedeni geçici bir süre gevşedi. Derin, sakinleştirici bir soluk aldıktan sonra yeniden ayağa kalktı ve aceleyle ileri atıldı. Mehtapta masum masum ona göz kırpan altın sisten koşarak uzaklaşırken, omzunun üzerinden geri bakıyordu.</p><p class="calibre9">İki yolun birleştiği bir sapakta durup Fleur'dan bir iz görmeye çalıştı. Çığlık atanın o olduğundan emindi. Neyle karşılaşmıştı acaba? İyi miydi? Ortada kırmızı kıvılcımlar görünmüyordu - bu, onun kendi başının çaresine baktığı anlamına mı geliyordu, yoksa asasına bile erişemeyecek kadar başı dertte miydi? Harry gittikçe artan bir huzursuzluk duygusuyla sağa saptı... ama aynı anda kendi kendine düşünmeden de edemedi: Bir şampiyon Turnuva'dan çekilmişti...</p><p class="calibre9">Kupa yakınlarda bir yerdeydi ve anlaşıldığı kadarıyla Fleur artık yarışmıyordu. Harry buraya kadar gelmişti, değil mi? Ya gerçekten kazanabilirse? Bir an için, elinde olmadan şampiyon seçildiğinden beri ilk kez, kendisini okulun geri kalanı önünde Üçbüyücü Kupası'nı havaya kaldırırken gördü yine...</p><p class="calibre9">On dakika süreyle karşısına hiçbir şey çıkmadı, boyuna çıkmazlara sapıp duruyordu. İki kere aynı yanlış sapağa girdi. Sonunda yeni bir yol buldu ve koşmaya başladı, asanın ışığı sallanıyor, Harry'nin çalı çit duvarlarındaki gölgesinin titremesine ve çarpılmasına yol açıyordu. Sonra Harry bir köşeyi daha döndü ve kendini bir Patlar-Uçlu Keleker'le karşı karşıya buldu.</p><p class="calibre9">Cedric haklıydı - gerçekten de muazzam boydaydılar. Üç metreden uzun olan Keleker her şeyden çok dev bir akrebe benziyordu. Uzun iğnesi sırtında kıvrılmıştı. Kalın zırhı Harry'nin ona doğrulttuğu asanın ışığında parıldıyordu.</p><p class="calibre9">"Sersemlet!"</p><p class="calibre9">Büyü Keleker'in zırhına vurup sekti; Harry tam vaktinde başını eğdi, ama burnuna yanmış saç kokusu geldi; büyü başının tepesini alazlamıştı. Keleker ucundan bir ateş topu fırlattı ve ona doğru koştu.</p><p class="calibre9">"Impedimenta!" diye haykırdı Harry, Engelleme Büyüsü'ne başvurarak. Büyü yine Keleker'in zırhına çarpıp sekti. Harry geriye doğru sendeleyerek birkaç adım attı ve düştü. "IMPEDIMENTA"</p><p class="calibre9">Keleker donup kaldığında ondan sadece birkaç santim uzaktaydı - Harry onu alttan, etli, kabuksuz karnından vurmayı başarmıştı. Soluk soluğa kalan Harry iterek ondan uzaklaştı ve aksi yönde son hızla koştu - Engelleme Büyüsü kalıcı değildi, Keleker her an yeniden bacaklarını kullanacak hale gelebilirdi.</p><p class="calibre9">Harry sola saptı ve çıkmaza tosladı, sağa ve başka bir çıkmaza; kendini durmaya zorlayarak, kalbi deli gibi atarken, yeniden Dört-Nokta Büyüsü'nü uyguladı. Geri döndü ve onu kuzeybatıya götürecek bir patika seçti.</p><p class="calibre9">Yeni yolunda birkaç dakikadır hızla ilerliyordu ki, kendisininkine paralel olan patikada bir ses duydu, olduğu yerde kalakaldı.</p><p class="calibre9">Cedric'in sesi, "Ne yapıyorsun?" diye bağırdı. "Sen ne halt ettiğini sanıyorsun?"</p><p class="calibre9">Ve sonra Harry, Krum'un sesini duydu.</p><p class="calibre9">"Crucio!"</p><p class="calibre9">Hava birden Cedric'in feryatlarıyla doldu. Dehşete kapılan Harry kendi patikasında koşarak Cedric'inkine geçecek bir yol bulmaya çalıştı. Bulamayınca da, yeniden Eksiltme Laneti'ni denedi. Çok etkili olmadı ama, çalı çiti yakarak küçük bir delik açtı. Harry kalın diken ve dallara tekme atıp kırarak kendine bir geçit açtı; cüppesini yırtarak güçbela içinden geçti. Sağına bakınca, yerde kıvranıp bükülen Cedric'i gördü. Krum başında ayakta duruyordu.</p><p class="calibre9">Krum tam başını kaldırırken, Harry ayağa kalktı ve asasını ona doğrulttu. Krum dönüp kaçmaya koyuldu.</p><p class="calibre9">"Sersemlet!" diye haykırdı Harry.</p><p class="calibre9">Büyü Krum'un sırtına vurdu; Krum olduğu yerde kalakaldı, öne düştü ve çimenlere yüzükoyun, hareketsiz uzandı. Harry artık kıvranmayı bırakan, elleri yüzünün üstünde, soluk soluğa yatan Cedric'in yanına koştu.</p><p class="calibre9">Onun kolunu tutarak, telaşla, "İyi misin?" diye sordu.</p><p class="calibre9">"Evet," diye soludu Cedric. "Evet... buna inanamıyorum... arkamdan sinsice sokuldu... onu duydum, geri döndüm, asasını bana doğrultmuştu..."</p><p class="calibre9">Cedric ayağa kalktı. Hâlâ titriyordu. O ve Harry yerde yatan Krum'a baktılar.</p><p class="calibre9">"Buna inanamıyorum... onu doğru dürüst biri sanıyordum," dedi Harry, Krum'a bakarak.</p><p class="calibre9">"Ben de öyle," dedi Cedric.</p><p class="calibre9">"Az önce Fleur'un çığlık attığını duydun mu?" dedi Harry.</p><p class="calibre9">"Evet," dedi Cedric. "Yoksa Krum ona da mı büyü yaptı dersin?"</p><p class="calibre9">Harry düşünceli düşünceli, "Bilmiyorum," dedi.</p><p class="calibre9">Cedric, "Onu burada bıraksak mı?" diye mırıldandı.</p><p class="calibre9">"Hayır," dedi Harry. "Sanırım kırmızı kıvılcımlar göndermemiz gerek. Biri gelip onu alsın... yoksa bir Keleker'e yem olabilir."</p><p class="calibre9">Cedric, "Layığı da bu," diye mırıldandı. Ama yine de asasını kaldırdı ve havaya bir kırmızı kıvılcım sağanağı boşalttı. Kıvılcımlar Krum'un tepesinde havada asılı kalarak, yattığı yeri işaretlediler.</p><p class="calibre9">Harry ve Cedric orada, karanlıkta bir an durarak çevrelerine baktılar. Sonra Cedric, "Eh... sanırım devam etmemiz gerek..." dedi.</p><p class="calibre9">"Ne?" dedi Harry. "Ha... evet... tamam..."</p><p class="calibre9">Tuhaf bir andı. O ve Cedric kısa bir süre Krum'a karşı birleşmişlerdi - şimdiyse, rakip oldukları gerçeğini hatırlamışlardı. İkisi karanlık patikada konuşmadan yürüdüler, sonra Harry sola döndü, Cedric de sağa. Kısa süre sonra Cedric'in ayak sesleri duyulmaz oldu.</p><p class="calibre9">Harry doğru yönde gittiğinden emin olmak için Dört-Nokta Büyüsü'nü kullanmayı sürdürerek yoluna devam etti. Yarışma artık onunla Cedric arasındaydı. Şimdi Kupa'ya ilk önce ulaşma isteği her zamankinden kuvvetliydi, ama Krum'un az önce yaptığı şeye inanmakta hâlâ güçlük çekiyordu. Bir başka insana Affedilmez Lanet uygulamak Azkaban'da ömür boyu hapis demekti, Moody onlara öyle demişti. Krum, Üçbüyücü Kupası'nı bu kadar şiddetle istemiş olamazdı... Harry hızlandı.</p><p class="calibre9">Arada sırada başka çıkmazlara da çatıyordu, ama gittikçe artan karanlık onun labirentin kalbine daha da yaklaştığından emin olmasını sağlıyordu. Sonra, uzun, düz bir patikada giderken, yine bir hareket gördü ve asasından çıkan ışık huzmesi olağandışı bir yaratığı aydınlattı. Sadece Canavar Kitap: Canavarlar'da. resmini gördüğü bir yaratığı.</p><p class="calibre9">Bir sfenks. Haddinden büyük bir aslanın gövdesine sahipti: Büyük tırnaklı pençeleri ve kahverengi bir püskülle sona eren uzun, sarımsı bir kuyruğu vardı. Ama başı kadın başıydı. Uzun, badem biçimi gözlerini kendisine yaklaşan Harry'ye çevirdi. Harry asasını kaldırdı, duraksadı. Sfenks atlamak üzereymiş gibi çömelmemişti, buna karşılık patikada enine yürüyor, Harry'nin yolunu kapatıyordu.</p><p class="calibre9">Sonra derin, kısık bir sesle konuştu: "Hedefine çok yaklaştın. En kestirme yolun, beni geçmek."</p><p class="calibre9">Harry, "Öyleyse... öyleyse çekilir misiniz, lütfen?" dedi. Ama alacağı cevabı biliyordu.</p><p class="calibre9">Sfenks yürümeyi sürdürerek, "Hayır," dedi. "Bilmeceme cevap veremezsen olmaz. İlk seferinde cevapla - geçmene izin vereyim. Yanlış cevap ver - saldırayım. Sessiz kal - incinmeden benden uzaklaşmana izin vereyim."</p><p class="calibre9">Harry'nin midesi birkaç santim aşağı düştü sanki. Bu tür şeylerde iyi olan Hermione'ydi, o değil. Seçeneklerini gözden geçirdi. Bilmece çok zorsa, sessiz kalabilir, zarar görmeden sfenksten uzaklaşıp labirentin merkezine giden başka bir yol bulmaya çalışabilirdi.</p><p class="calibre9">"Peki," dedi. "Bilmeceyi söyler misiniz?"</p><p class="calibre9">Sfenks arka ayakları üzerine, patikanın tam ortasına oturdu ve konuştu:</p><p class="calibre8"><span class="calibre12"><span class="italic">Ne dersem yaparsın, </span></span></p><p class="calibre14"><span class="calibre12"><span class="italic">Kış gecesinde ısınayım diye, iki kemikle. </span></span></p><p class="calibre14"><span class="calibre12"><span class="italic">Sonra başı, yarına güvenmenin. </span></span></p><p class="calibre14"><span class="calibre12"><span class="italic">Ya da sonu, çözmek istediğinin. </span></span></p><p class="calibre14"><span class="calibre12"><span class="italic">Ûçüncüyse bir ek, kullanılacak, </span></span></p><p class="calibre14"><span class="calibre12"><span class="italic">Dün değil, bugün de; yarın olacak. </span></span></p><p class="calibre14"><span class="calibre12"><span class="italic">Şimdi de güzelce birleştir şöyle, </span></span></p><p class="calibre14"><span class="calibre12"><span class="italic">Öpmeyeceğin şey ne, bana söyle."</span></span></p><p class="calibre8">Harry ağzı açık ona bakakaldı.</p><p class="calibre9">Düşünerek, "Lütfen bir daha söyler misiniz... daha ağır ağır?" dedi.</p><p class="calibre9">Sfenks gözlerini kırptı, gülümsedi ve şiiri tekrarladı.</p><p class="calibre9">Harry, "Bütün ipuçları bir araya gelip öpmek istemediğim bir yaratık mı olacak?" diye sordu.</p><p class="calibre9">Sfenks esrarlı bir şekilde gülümsemekle yetindi. Harry bunun "evet" anlamına geldiğini düşündü. Kafasını zorladı. Öpmek istemeyeceği bir sürü yaratık vardı. Aklına hemen Patlar-Uçlu Kelekerler gelmişti, ama içinden bir ses ona cevabın bu olmadığını söylüyordu. İpuçlarından bir şey bulmaya çalışması gerekti...</p><p class="calibre9">Harry ona bakarak, "Kış gecesinde ısınmak için," diye mırıldandı. "İki kemikle... rommrn... bu bir - çorba. Hayır, tahminim bu değil! Bilemiyorum, buna yine döneceğim... bir sonraki ipucunu yine verir misiniz, lütfen?"</p><p class="calibre9">Sfenks şiirin geri kalan mısralarını tekrarladı.</p><p class="calibre9">Harry de tekrarladı: "Sonra başı, yarına güvenmenin," dedi. "Hımmm... ümidin mi? Ya da sonu, çözmek istediğinin... düğüm? Son kısmını bir daha söyler misiniz?"</p><p class="calibre9">Sfenks son dört mısrayı yeniden okudu.</p><p class="calibre9">"Üçüncüyse bir ek, kullanılacak," dedi Harry. "Hımm... bu şey olmalı... olacak... yarın olacak... çak... bir ek... çek... durun - bu işte, 'çak' ya da 'çek'!"</p><p class="calibre9">Sfenks ona gülümsedi.</p><p class="calibre9">"Ümidin başı, düğümün sonu. Um! Hırnmm... üm-cak... üm-cek... hımmm..." dedi Harry, patikada volta atarak. "Öpmek istemeyeceğim bir yaratık... örümcek!"</p><p class="calibre9">Sfenksin gülümsemesi yüzüne büsbütün yayıldı. Ayağa kalktı, ön bacaklarını gerdi ve kenara çekilip yol verdi.</p><p class="calibre9">"Teşekkürler!" dedi Harry ve kendi zekâsına şaşırarak ileri atıldı.</p><p class="calibre9">Artık yaklaşmış olması gerekiyordu, mutlaka... Asası ona rotasının tastamam olduğunu söylüyordu. Korkunç bir şeyle karşılaşmadığı sürece, bir şansı olabilirdi...</p><p class="calibre9">Önünde birkaç patika vardı. Asasına yeniden, "Yol göster!" diye fısıldadı, asa döndü ve ona sağ patikayı gösterdi. Harry buraya atılınca ileride ışık gördü.</p><p class="calibre9">Üçbüyücü Kupası yüz metre kadar ötedeki bir kaidenin üstünde parıldıyordu. Harry tam koşmaya başlamıştı ki, aniden önüne bir gölge fırladı.</p><p class="calibre9">Cedric ondan önce varacaktı. Cedric, Kupa'ya doğru son hızla koşuyordu ve Harry onu asla yakalayamayacağını biliyordu. Cedric ondan çok uzundu, bacakları da öyle -</p><p class="calibre9">Derken Harry solundaki çalı çitin üzerinden muazzam bir şey gördü, kendisininkiyle çakışan bir patikada hızla koşuyordu; öyle hızla gidiyordu ki, Cedric ona çarpmak üzereydi. Ve gözleri Kupa'ya dikili olan Cedric henüz onu görmemişti -</p><p class="calibre9">"Cedric!" diye feryat etti Harry. "Soluna bak!"</p><p class="calibre9">Cedric tam vaktinde dönüp baktı ve o şeyin önünden kendini savurarak çarpışmayı önledi. Ama o telaşla tökezledi. Harry, devasa bir örümcek patikaya çıkarken, Cedric'in asasının elinden uçtuğunu gördü. Örümcek Cedric'e doğru ilerledi.</p><p class="calibre9">"Sersemlet!" diye haykırdı Harry; büyü örümceğin devasa, kıllı, kara gövdesine çarptı, ama hiçbir faydası olmadı, Harry taş atsa daha iyiydi; örümcek sıçradı, dönüp seğirtti ve Cedric yerine Harry'ye doğru koştu.</p><p class="calibre9">"Sersemlet! Impedimenta! Sersemlet!"</p><p class="calibre9">Ama faydası olmadı - örümcek ya çok büyüktü, ya da öyle sihirliydi ki, büyüler onu kızdırmaktan başka işe yaramıyordu - Harry, dehşet içinde, sekiz tane parıldayan, kara göz ve ustura gibi keskin kıskaçlar gördü, sonra örümcek ona ulaştı.</p><p class="calibre9">Onu ön bacaklarıyla havaya kaldırdı; Harry delice çırpınarak örümceği tekmelemeye çalıştı; bacağı kıskaçlara denk geldi ve korkunç bir acı hissetti. Cedric'in de "<span class="italic">Sersemlet!</span>" diye haykırdığını duyuyordu, ama onun büyüsünün de Harry'ninkinden fazla etkisi olmadı - örümcek kıskaçlarını bir kez daha açarken, Harry asasını kaldırdı ve "Expelliarmus!" diye bağırdı.</p><p class="calibre9">İşe yaradı - Silahsız Bırakma büyüsü örümceğin onu düşürmesini sağladı, ama bu, Harry'nin dört metre yükseklikten yaralı bacağının üstüne düşmesi anlamına geliyordu ve bacağı bedeninin altında kalıp bütün bütün ezildi. Harry durup düşünmeden, tıpkı Keleker'e yaptığı gibi, örümceğin karnının altını nişanladı ve Cedric'le aynı anda, "<span class="italic">Sersemlet!</span>" diye haykırdı.</p><p class="calibre9">Birleşen iki büyü tek büyünün yapamadığını yaptı - örümcek yana doğru devrildi, yakındaki bir çalı çiti yassılttı ve kıllı bacakları düğüm halinde patikaya yayıldı.</p><p class="calibre9">Cedric'in, "Harry!" diye bağırdığını duydu Harry. "İyi misin? Üstüne mi düştü?"</p><p class="calibre9">"Hayır," diye cevap verdi Harry, soluk soluğa. Bacağına baktı. Şakır şakır kanıyordu. Yırtık cüppesinde örümceğin kıskaçlarından çıkmış koyu, yapışkan bir salgı görebiliyordu. Ayağa kalkmaya çalıştı, ama bacağı çok fena titriyordu ve onun ağırlığını taşımak istemezmiş gibiydi. Harry zorla soluk almaya çalışarak çalı çite yaslandı ve çevresine bakındı.</p><p class="calibre9">Cedric arkasında parlayan Üçbüyücü Kupası'ndan bir iki metre ötedeydi.</p><p class="calibre9">Harry soluk soluğa ona, "Al, öyleyse," dedi. "Haydi, al. Önce sen vardın oraya."</p><p class="calibre9">Ama Cedric kıpırdamadı. Orada durup Harry'ye bakmakla yetindi. Sonra dönüp Kupa'ya baktı. Harry, Kupa'nın altın ışığında onun yüzündeki özlem ifadesini gördü. Cedric dönüp, şimdi ayakta durabilmek için çalı çitten destek alan Harry'ye baktı yeniden.</p><p class="calibre9">Cedric derin bir soluk aldı. "Sen al. Sen kazanmalısın. Burada iki kez canımı kurtardın."</p><p class="calibre9">Harry, "Bu iş böyle olmuyor," dedi. İçinde bir öfke hissediyordu, bacağı çok acıyordu, örümceği üstünden atmaya çalıştığı için her yanı ağrıyordu. Ve bunca çabadan sonra Cedric onu yenmişti, tıpkı Harry'den önce davranıp Cho'yu baloya davet etmesi gibi. "Kupa'ya önce varan puanı alır. O da sensin. Bak, diyorum sana, ben bu bacakla yarış falan kazanamam."</p><p class="calibre9">Cedric, sersemlemiş örümceğe doğru birkaç adım attı, Kupa'dan uzaklaştı, başını salladı.</p><p class="calibre9">"Hayır," dedi.</p><p class="calibre9">Harry sinirli sinirli, "Soylu davranmayı bırak," dedi. "Al şunu da, buradan gidelim."</p><p class="calibre9">Cedric onun çalı çite sıkı sıkı tutunarak dengesini bulmaya çalışmasını izledi.</p><p class="calibre9">"Ejderhaları bana sen söyledin," dedi Cedric. "Eğer karşıma ne çıkacağını bilmeseydim, daha ilk görevde yenilirdim."</p><p class="calibre9">Harry, "Onda bana da yardım ettiler," dedi hemen, bir yandan da cüppesiyle kanlı bacağını silmeye çalışıyordu. "Sen de bana yumurtada yardım ettin - ödeştik."</p><p class="calibre9">"Yumurtada bana da yardım etmişlerdi zaten," dedi Cedric.</p><p class="calibre9">Harry yavaşça bacağının üstüne basmayı deneyerek, "Yine de ödeşmiş sayılırız," dedi. Üzerine ağırlık verince bacağı fena halde titriyordu; örümcek onu düşürdüğünde bileğini burkmuş olmalıydı.</p><p class="calibre9">Cedric katır inadıyla, "İkinci görevde daha çok puan almalıydın," dedi. "Bütün rehineleri kurtarmak için orada kaldın. Bunu ben yapmalıydım."</p><p class="calibre9">Harry acı acı, "O şarkıyı ciddiye alacak kadar kalın kafalı olan bir tek bendim de ondan!" dedi. "Al şu Kupa'yı!"</p><p class="calibre9">"Hayır," dedi Cedric.</p><p class="calibre9">Ona bakakalan Harry'nin yanına gelmek için, örümceğin düğüm olmuş bacaklarının üstünden geçti. Cedric ciddiydi. Hufflepuff binasının yüzyıllardır görmediği bir zaferden uzaklaşıyordu.</p><p class="calibre9">"Haydi," dedi Cedric. Bunu söylemek sahip olduğu azmin her zerresine mal oluyormuş gibi bir hali vardı, ama yüzü kaskatıydı, kollarını kavuşturmuştu, kararlı görünüyordu.</p><p class="calibre9">Harry bir Cedric'e, bir Kupa'ya baktı. Bir an için kendini elinde Kupa'yla labirentten çıkarken gördü. Kendini Üçbüyücü Kupası'nı havaya kaldırmış olarak gözünün önüne getirdi, kalabalığın kükremesini işitti, Cho'nun yüzünün hayranlıkla aydınlandığını gördü; hem de şimdiye kadarkilerden çok daha net bir şekilde... Ve bu görüntü silinince, kendini Cedric'in gölgeli, inatçı yüzüne bakarken buldu.</p><p class="calibre9">"İkimiz birden," dedi Harry.</p><p class="calibre9">"Ne?"</p><p class="calibre9">"İkimiz birden alacağız. Yine de bir Hogwarts zaferi olur. Berabere kalırız."</p><p class="calibre9">Cedric, Harry'ye bakakaldı. Kavuşturmuş olduğu kollarını açtı. "Sen - emin misin?"</p><p class="calibre9">"Evet," dedi Harry. "Evet... Şimdiye kadar birbirimize yardım ettik, değil mi? İkimiz de buraya vardık. Hadi, birlikte alalım."</p><p class="calibre9">Cedric bir an kulaklarına inanamıyormuş gibi göründü, sonra yüzü bir gülümsemeyle aydınlandı.</p><p class="calibre9">"Anlaştık," dedi. "Gel buraya."</p><p class="calibre9">Harry'yi omzunun hemen altından tuttu ve onun, Kupa'nın üstünde durduğu kaideye doğru seke seke yürümesine yardımcı oldu. Kupa'ya vardıklarında, ikisi de birer elini onun pırıl pırıl saplarına uzattı.</p><p class="calibre9">"Üç deyince, tamam mı?" dedi Harry. "Bir - iki - üç -"</p><p class="calibre9">O da, Cedric de birer sapı kavradı.</p><p class="calibre9">Harry o anda göbeğinin gerisinde bir yerlerde bir sarsılma hissetti. Ayakları yerden havalandı. Üçbüyücü Kupası'nı tutan elini saptan çekemiyordu; Kupa onu, uluyan bir rüzgârın ve bir renk cümbüşünün içinde, ileri doğru çekiyordu. Cedric de yanı başındaydı.</p><div class="mbppagebreak" id="calibre_pb_69"></div>
</body></html>
