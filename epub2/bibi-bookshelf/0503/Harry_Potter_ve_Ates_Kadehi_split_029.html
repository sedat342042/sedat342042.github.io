<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos899030" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  DÖRDÜNCÜ  BÖLÜM: RITA  SKEETER'IN  ATLATMA HABERİ</span></span></p><p class="calibre8">Noel'in ertesi günü herkes geç kalktı. Gryffindor Ortak Salonu son zamanlarda olduğundan çok daha sessizdi; odadaki tembel sohbetler sık sık esnemelerle bölünüyordu. Hermione'nin saçı yine gürleşip kıvırcıklaşmıştı; Harry'ye balo için bol miktarda Şipşak Saç İksiri kullandığını itiraf etti. "Ama çok zahmetli, her gün uğraşılmaz," dedi kayıtsız bir sesle, mırıl mırıl mırlayan Crookshanks'in kulaklarının arkasını kaşıyarak.</p><p class="calibre9">Ron ve Hermione tartışmaları hakkında konuşmamak üzerine gizli bir anlaşmaya varmış gibiydiler. Birbirlerine çok iyi davranıyorlardı, ama tuhaf bir şekilde de resmiydiler. Ron ve Harry, Madam Maxime'le Hagrid arasında geçen, kulak misafiri oldukları konuşmayı hiç vakit kaybetmeden Hermione'ye anlattılar. Ancak Hermione, Ron'un aksine, Hagrid'in bir yarı-dev olduğu haberini hiç şaşırtıcı bulmadı.</p><p class="calibre9">"Eh, öyle olmalı diye düşünmüştüm zaten," dedi omuz silkerek. "Safkan dev olamayacağını biliyordum, onlar yedi metre falan oluyorlar çünkü. Ama cidden, nedir bu devler hakkındaki isteri? Hepsi de korkunç olamaz ya... İnsanların kurtadamlara karşı besledikleri önyargıyla hemen hemen aynı bu... Bağnazlık, değil mi?"</p><p class="calibre9">Ron buna sert bir cevap vermekten çok hoşlanacakmış gibi görünüyordu, ama belki de yine çıngar çıkmasını istemiyordu. Hermione'nin bakmadığı bir anda başını inanamıyormuş gibi iki yana sallamakla yetindi.</p><p class="calibre9">Tatilin ilk haftası boyunca ihmal ettikleri ödevlerini düşünme vakti gelmişti. Noel geride kaldığı için herkesin oldukça cansız bir hali vardı - yani Harry hariç herkesin. O (bir kez daha) tedirginleşmeye başlamıştı.</p><p class="calibre9">Mesele, Noel'in bu tarafından bakınca 24 Şubat'ın çok daha yakın görünmesiydi. Altın yumurtadaki ipucunu çözme konusunda hâlâ hiçbir şey yapmamıştı. Bu yüzden, yatakhaneye her gidişinde yumurtayı sandıktan çıkarıp açmaya ve belki bu defa bir şey ifade eder diye dikkatle dinlemeye başlamıştı. Sesin ona otuz tane müzikli testere dışında neyi hatırlattığını bulmak için yanıp tutuşuyordu, ama daha önce hiç böyle bir şey duymamıştı. Yumurtayı kapadı, deli gibi salladı ve yeniden açıp sesin değişip değişmediğine baktı, ama değişmemişti. Yumurtaya sorular sormayı deneyip, çığlığın içinde sesi duyulsun diye haykırdı durdu, ama hiçbir şey olmadı. Hatta yumurtayı odanın karşı duvarına fırlattı - ama bunun pek işe yaramasını beklemiyordu zaten.</p><p class="calibre9">Harry, Cedric'in verdiği ipucunu unutmamıştı, ama şimdi Cedric'e karşı pek de sıcak duygular beslemediği için, mümkünse onun yardımını almamaya niyetliydi. Ayrıca, Cedric gerçekten de yardım etmek istese çok daha anlaşılır bir tavsiyede bulunurdu, diye düşünüyordu. O, yani Harry, Cedric'e birinci görevde onları tam olarak neyin beklediğini söylemişti - Cedric'in borcunu hakkıyla ödemekten anladığı ise, Harry'ye gidip banyo yapmasını söylemek olmuştu. Aman, öyle yarım yamalak türden bir yardıma ihtiyacı yoktu - hele koridorlarda sürekli Cho'yla el ele dolaşan birinin yardımına hiç. Böylece yeni sömestrın ilk günü geldi ve Harry derslere başladı. Ama artık kitaplarının, parşömeninin ve tüy kalemlerinin yanı sıra, midesinde bir yere oturmuş olan yumurta kaygısını da nereye gitse beraberinde götürüyordu.</p><p class="calibre9">Arazi hâlâ kalın bir kar tabakasıyla kaplıydı, sera pencereleri öyle buğulanmıştı ki, Bitkibilim'de dışarısını göremiyorlardı. Kimse bu havada Sihirli Yaratıkların Bakımı'nı dört gözle beklemiyordu. Gerçi, Ron'un da dediği gibi, Kelekerler büyük ihtimalle onları sıcak tutardı - ya onları kovalayarak, ya da büyük bir güçle patlayıp Hagrid'in kulübesini tutuşturarak.</p><p class="calibre9">Ancak Hagrid'in kulübesine vardıklarında, kapının önünde kısa kesilmiş gri saçlı ve çok çıkık çeneli, yaşlı bir cadı buldular.</p><p class="calibre9">"Haydi, acele edin, zil çalalı beş dakika oldu," diye bağırdı cadı, karın içinde ona doğru ilerlemeye çabalayan öğrencilere.</p><p class="calibre9">"Sen kimsin?" dedi Ron, ona bakarak. "Hagrid nerede?"</p><p class="calibre9">"Adım Profesör Grubbly-Plank," dedi cadı, canlı bir sesle. "Geçici olarak Sihirli Yaratıkların Bakımı dersinin öğretmeniyim."</p><p class="calibre9">"Hagrid nerede?" diye yüksek sesle tekrar etti Harry.</p><p class="calibre9">"Rahatsız," dedi Profesör Grubbly-Plank kısaca.</p><p class="calibre9">Harry'nin kulaklarına yumuşak ve nahoş bir kahkaha geldi. Arkasına döndü; Draco Malfoy ve diğer Slytherin'ler gelmişti. Hepsi neşeli görünüyordu ve hiçbiri de Profesör Grubbly-Plank'i orada bulduğu için şaşırmışa benzemiyordu.</p><p class="calibre9">Profesör Grubbly-Plank, "Bu taraftan, lütfen," dedi ve devasa Beauxbatons atlarının tir tir titrediği padokun yanından yürümeye koyuldu. Harry, Ron ve Hermione onun peşinden gittiler, sık sık omuzlarının üzerinden Hagrid'in kulübesine bakıyorlardı. Bütün perdeler çekiliydi. Hagrid orada, yalnız ve hasta mıydı acaba?</p><p class="calibre9">"Hagrid'in nesi var?" dedi Harry, Profesör Grubbly-Plank'e yetişmek için hızlanarak.</p><p class="calibre9">"Merak etme sen," dedi Profesör, Harry'nin burnunu soktuğunu düşünüyormuş gibi bir tavırla.</p><p class="calibre9">"Ama ediyorum," dedi Harry hararetle. "Ne oldu ona?"</p><p class="calibre9">Profesör Grubbly-Plank onu duymamış numarası yaptı. Beauxbatons atlarının soğuğa karşı birbirlerine sokulmuş halde durdukları padoku geçip, Orman'ın kıyısına doğru ilerlediler. Orada bir ağaca bağlanmış halde, büyük ve güzel bir tek boynuzlu at duruyordu.</p><p class="calibre9">Tek boynuzlu atı görünce kızların çoğundan "oooo” sesleri yükseldi.</p><p class="calibre9">"Ay, ne kadar güzel!" diye fısıldadı Lavender Brown. "Nereden buldu onu acaba? Çok zor yakalanıyorlar diye duymuştum!"</p><p class="calibre9">Tek boynuzlu at öyle parlak beyazdı ki, çevresindeki karın gri gibi görünmesine neden oluyordu. Altın toynaklarıyla yeri eşeliyor, boynuzlu kafasını geri atıp duruyordu.</p><p class="calibre9">"Erkekler, geri durun!" diye bağırdı Profesör Grubbly-Plank, kolunu Harry'nin önüne uzatıp onu sertçe durdurarak. "Kadın dokunuşunu tercih eder tek boynuzlu atlar. Kızlar öne. Dikkatlice yaklaşın, haydi, yavaş yavaş..."</p><p class="calibre9">O ve kızlar tek boynuzlu ata doğru ağır ağır ilerlediler, erkeklerse padok çitinin yanında durup izlediler.</p><p class="calibre9">Profesör Grubbly-Plank işitme menzilinden çıkar çıkmaz, Harry, Ron'a döndü. "Sence ne oldu Hagrid'e? Sakın bir Keleker falan -?"</p><p class="calibre9">"Hayır Potter, merak ettiğin buysa, saldırıya uğramadı," dedi Malfoy yumuşak bir sesle. "Hayır, sadece o koca, çirkin suratını göstermeye utanıyor."</p><p class="calibre9">"Ne demek istiyorsun?" dedi Harry ters ters.</p><p class="calibre9">Malfoy elini cüppesinin cebine sokup, katlanmış bir gazete kupürü çıkardı.</p><p class="calibre9">O pis pis sırıtadursun, Harry gazete kâğıdını kaptı, açtı ve okudu. Ron, Seamus, Dean ve Neville de omzunun üstünden okuyorlardı. Bu, tepesinde Hagrid'in son derece kuşku verici görünümlü bir fotoğrafı bulunan bir yazıydı.</p><div class="mbppagebreak" id="calibre_pb_52"></div>
</body></html>
