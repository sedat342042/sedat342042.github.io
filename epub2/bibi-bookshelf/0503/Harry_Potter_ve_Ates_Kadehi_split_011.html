<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos238018" class="calibre1"><span class="calibre2">
</span></p><p class="calibre7"><span class="calibre4"><span class="bold">DOKUZUNCU  BÖLÜM: KARANLIK  İŞARET</span></span></p><p class="calibre8">Mor halı serilmiş merdivenden yavaş yavaş inerlerken, Mr. Weasley, "Annenize kumar oynadığınızı sakın söylemeyin," diye tembih etti Fred ile George'a.</p><p class="calibre9">Fred neşeyle, "Merak etme, baba," dedi. "Bu para için büyük planlarımız var. El konmasını istemeyiz."</p><p class="calibre9">Mr. Weasley bir an bu planların ne olduğunu soracak gibi oldu, ama anlaşılan biraz düşününce bilmek istemediğine karar verdi.</p><p class="calibre9">Şimdi stadyumdan akın akın boşalan ve kampa dönen kalabalığın ortasında kalmışlardı. Fenerlerle aydınlatılmış yoldan gerisingeri dönerlerken, gece havası onlara doğru kulakları tırmalayan şarkı sesleri taşıyordu. Ayakkabıcı cinler de ok gibi uçarak tepelerinden geçip keh keh gülüyor, fenerlerini sallıyorlardı. Sonunda çadırlara vardıklarında kimsenin canı uyumak istemedi. Çevrelerinde gürültü patırtı da iyice arttığı için, Mr. Weasley yatmadan önce son bir fincan kakao içmeleri fikrine evet dedi. Az sonra keyifle maçı tartışıyorlardı. Mr. Weasley darp faulü konusunda Charlie ile anlaşmazlığa düşmüştü. Ancak Ginny oracıkta, minik masada uyuyakalıp döşemeye sıcak çikolata dökünce, Mr. Weasley oyunu sözlü olarak yeniden yaşama faslına son verdi ve herkesin yatması konusunda ısrar etti. Hermione ve Ginny yandaki çadıra gittiler, Harry ile geri kalan Weasley'ler de pijamalarını giyip kendi ranzalarına tırmandılar. Kamp yerinin öbür yanından şarkılar ve arada bir yankılanan gümbürtüler geliyordu.</p><p class="calibre9">Mr. Weasley uykulu uykulu, "Of, görevli olmadığıma öyle memnunum ki," diye mırıldandı. "Kalkıp da İrlandalılar'a kutlamayı kesmeleri gerektiğini söylemek hiç hoşuma gitmezdi."</p><p class="calibre9">Ron'un üstündeki ranzaya yerleşen Harry, yatağına uzanmış, çadırın bez tavanına bakıyordu. Ara sıra tepesinde uçan bir ayakkabıcı cin fenerinin parıltısını gözlüyor, Krum'un en fiyakalı hareketlerini gözünün önüne getiriyordu. Kendi Ateşoku'na binip Wronski Aldatmacası'nı denemek için içi gidiyordu... Oliver Wood, bütün o karmaşık şemalarıyla, bu hareketin aslında nasıl görünmesi gerektiğini anlatmayı becerememişti bir türlü... Harry kendini sırtında adı yazan bir cüppeyle görüyor ve Ludo Bagman'ın stadyumdaki yüz bin kişilik kalabalığa hitap eden sesinin yankılanışını duymanın heyecanını yaşıyordu: "Şimdi huzurunuzda... Potterl"</p><p class="calibre9">Harry gerçekten uykuya dalıp dalmadığını asla bilemedi -Krum gibi uçma hayalleri gerçek rüyalara dönüşmüş olabilirdi-, bütün bildiği, Mr. Weasley'nin birden bağırmaya başlamış olduğuydu.</p><p class="calibre9">"Kalkın! Ron - Harry - hadi, kalkın, çok acil!"</p><p class="calibre9">Harry hemen doğruldu ve başını çadır bezine vurdu.</p><p class="calibre9">"N'oluyor?"</p><p class="calibre9">Bir şeylerin yolunda gitmediğini hayal meyal anlamıştı. Kamp yerindeki gürültüler değişmişti. Şarkılar sona ermişti. Harry çığlıklar duyuyordu, bir de kaçan insanların ayak seslerini.</p><p class="calibre9">Ranzadan aşağı kayıp giysilerine uzandı, ama pijamasının üstüne bir blucin geçiren Mr. Weasley, "Vakit yok, Harry," dedi, "bir ceket kap ve dışarı çık - çabuk!"</p><p class="calibre9">Harry kendine söyleneni yapıp, hemen ardından gelen Ron'la birlikte telaşla çadırdan çıktı.</p><p class="calibre9">Hâlâ yanmakta olan birkaç ateşin ışığında, insanların ağaçlığa koştuğunu, tarla üzerinden onlara doğru gelen bir şeyden kaçtıklarını gördü. Tuhaf ışıltılar ve silah sesleri çıkartan bir şeydi bu. Kulaklarına gür yuhalar, top gibi patlayan kahkahalar ve sarhoş feryatlar geliyordu. Derken bu manzarayı aydınlatan çok parlak bir yeşil ışık patladı.</p><p class="calibre9">Birbirine sımsıkı bitişik ve asaları yukarıdaki bir şeyi işaret eden bir büyücü kalabalığı, tarlayı aşarak ağır ağır geliyordu. Harry gözlerini kısarak onlara baktı... Yüzleri yoktu sanki.. Sonra, başlarını kukuletalarla örtmüş, yüzlerine de maske takmış olduklarını fark etti. Yükseklerde bir yerde, havanın ortasında debelenen dört beden acayip biçimlere girmekteydi. Yerdeki maskeli büyücüler kuklaymış da, tepelerindeki insanları asalarından havaya yükselen görünmez iplerin ucunda oynatıyorlarmış gibi. Bedenlerden iki tanesi çok küçüktü.</p><p class="calibre9">Yürüyüş halindeki gruba başka büyücüler de katılıyor, gülerek havada uçan cisimleri gösteriyorlardı. Yürüyen kalabalık büyüdükçe, çadırlar da çöküp yıkılıyordu. Harry bir iki kere, yürüyenlerden birinin yolunun üstündeki bir çadırı asasıyla patlattığını gördü. Çadırlardan birkaçı alev aldı. Feryatlar daha da yükseldi.</p><p class="calibre9">Havada uçuşan insanlar yanan bir çadırın üzerinden geçerken birden aydınlandılar. Harry onlardan birini tanıdı: Kamp müdürü Mr. Roberts. Öteki üçü de herhalde karısıyla çocukları olmalıydı. Yürüyenlerden biri asasıyla Mrs. Roberts'ı tepe üstü çevirdi. Kadının geceliği açıldı, kocaman külotu göründü. O üstünü örtmeye çabalarken, aşağıdaki kalabalık tiz sevinç çığlıkları attı ve yuh çekti.</p><p class="calibre9">Muggle çocuklardan küçük olanının yerden beş metre yüksekte topaç gibi dönmeye başlamasını ve başının kukla gibi iki yana sallanmasını izleyen Ron, "İğrenç," diye mırıldandı. "Gerçekten iğrenç..."</p><p class="calibre9">Hermione ve Ginny, geceliklerinin üstüne paltolarını giyerek, telaşla onlara doğru geldiler, Mr. Weasley de hemen arkalarındaydı. Aynı anda Bill, Charlie ve Percy tamamen giyinmiş, kolları sıvanmış ve asalarını çekmiş olarak çadırlarından çıktılar.</p><p class="calibre9">Mr. Weasley sesiyle gürültüyü bastırarak, "Bakanlık'a yardım edeceğiz!" diye bağırdı ve kendi kollarını sıvadı. "Sizler - ağaçlığa gidin ve birbirinizden ayrılmayın. Bu işi hallettiğimiz zaman gelip sizi alacağım!"</p><p class="calibre9">Bill, Charlie ve Percy, yaklaşmakta olan yürüyüşçülere doğru son sürat koşmaya başlamışlardı bile. Mr. Weasley deli gibi arkalarından koştu. Bakanlık büyücüleri her taraftan huzursuzluk kaynağı yönünde seğirtiyorlardı. Roberts ailesinin altındaki kalabalık ise gittikçe yaklaşıyordu.</p><p class="calibre9">Fred, Ginny'nin elini yakalayıp onu ağaçlığa doğru çekiştirerek, "Hadi," dedi. Harry, Ron, Hermione ve George da onu izlediler. Ağaçlara varınca hepsi geri dönüp baktı. Roberts ailesinin altındaki kalabalık daha da büyümüştü. Bakanlık büyücülerinin merkezdeki kukuletalı büyücülere ulaşmaya çalıştıklarını görüyorlardı, ama işleri çok zordu. Anlaşılan, Roberts ailesinin düşmesine yol açar korkusuyla büyü kullanamıyorlardı.</p><p class="calibre9">Stadyuma giden yolu aydınlatan renkli fenerler söndürülmüştü. Ağaçların arasında karanlık siluetler sarsak sarsak yürüyor, çocuklar ağlıyordu. Gecenin ayazında çevrelerinde kaygılı çığlıklar ve paniğe kapılmış sesler yankılanıyordu. Harry, yüzlerini görmediği insanlar tarafından itilip kakıldığını hissetti. Sonra Ron'un acıyla bağırdığını duydu.</p><p class="calibre9">Hermione kaygıyla, "Ne oldu?" diye sordu. Öyle aniden durdu ki, Harry ona çarptı. "Ron, neredesin? Ah, bu aptalca bir şey - Lumos!"</p><p class="calibre9">Aydınlanan asasının dar ışınını patika üzerine yöneltti. Ron sereserpe yerde yatıyordu.</p><p class="calibre9">Ayağa kalkarak öfkeyle, "Bir ağaç köküne takıldım," dedi.</p><p class="calibre9">Tembel bir ses arkalarından, "O koca ayaklarla takılmamak zor," dedi.</p><p class="calibre9">Harry, Ron ve Hermione hemen arkalarına döndüler. Pek rahat görünen Draco Malfoy, yakınlarındaki bir ağaca yaslanmış, tek başına duruyordu. Kollarını kavuşturmuştu, ağaçlar arasındaki bir açıklıktan kamptaki sahneyi seyreder gibiydi.</p><p class="calibre9">Ron, Malfoy'a öyle bir şey söyledi ki, Harry eğer Mrs. Weasley orada olsa onun buna hayatta cesaret edemeyeceğini biliyordu.</p><p class="calibre9">Malfoy, soluk renkli gözleri parlayarak, "Sözlerine dikkat et, Weasley," dedi. "Sence şu anda senin de koşa koşa gitmen gerekmiyor mu? Onu fark etmelerini istemezsin, değil mi?"</p><p class="calibre9">Başıyla Hermione'yi işaret etti. O anda kamptan bombayı andıran bir patlama sesi geldi. Yeşil bir ışık bir an için çevrelerindeki ağaçları aydınlattı.</p><p class="calibre9">Hermione, meydan okuyan bir tavırla, "Ne demek yani şimdi bu?" diye sordu.</p><p class="calibre9">"Granger, onlar Muggle'ların peşinde," dedi Malfoy. "Havada uçup külotunu göstermek ister misin? İstiyorsan, buralarda takıl, yeter... Buraya doğru geliyorlar, hepimiz bir güzel gülerdik."</p><p class="calibre9">Harry, "Hermione bir cadı," dedi hırlar gibi.</p><p class="calibre9">Malfoy hain hain güldü. "Nasıl istersen, Potter. Bir Bulanık'ı fark etmezler sanıyorsan, olduğun yerde kal."</p><p class="calibre9">Ron, "Ağzından çıkanı kulağın duysun!" diye haykırdı. Oradaki herkes "Bulanık”ın annesi ve babası Muggle olan bir cadı ya da büyücü için kullanılan büyük bir hakaret olduğunu biliyordu.</p><p class="calibre9">Hermione hemen, "Aldırma, Ron," dedi. Malfoy'a doğru bir adım atan Ron'a engel olmak için onun kolunu tuttu.</p><p class="calibre9">Ağaçların öbür yanından şimdiye kadarkilerin hepsinden daha gürültülü bir patlama duyuldu. Yakınlardakilerden bir kısmı bağırdı.</p><p class="calibre9">Malfoy yavaşça kıkırdadı. "Çabucak korkuyorlar, değil mi?" dedi uyuşuk uyuşuk. "Sanırım baban hepinize saklanmanızı söyledi. Ne yapıyor - Muggle'ları kurtarmaya mı çalışıyor?"</p><p class="calibre9">Öfkelenmeye başlayan Harry, "Asıl senin annenle baban nerede?" dedi. "Orda maske takmış duruyorlar, değil mi?"</p><p class="calibre9">Malfoy başını Harry'ye çevirdi, hâlâ gülümsüyordu. "Eh... orda olsalar bile sana söylemem herhalde, değil mi, Potter?"</p><p class="calibre9">Hermione, Malfoy'a iğrenen bir bakış atarak, "Öf, hadi," dedi, "gidip diğerlerini bulalım."</p><p class="calibre9">Malfoy, "O çalı gibi saçlı koca kafanı aşağıda tut, Granger," diye alaylı alaylı güldü.</p><p class="calibre9">Hermione, "Hadi ama," diye tekrarlayıp Harry ile Ron'u patikada ileri doğru sürükledi.</p><p class="calibre9">Ron heyecanla, "Her iddiasına varım ki babası gerçekten de o maskeli grup arasında!" dedi.</p><p class="calibre9">Hermione ateşli ateşli, "Eh, şansımız varsa Bakanlık onu yakalar!" dedi. "Ah, buna inanamıyorum. Diğerleri nereye gitti?"</p><p class="calibre9">Fred, George ve Ginny ortalarda görünmüyordu, ama yol bir sürü başka insanla dolmuştu. Hepsi omuzlarının üzerinden kamptaki kargaşaya bakıyordu.</p><p class="calibre9">Patikanın biraz ilerisinde pijamalı yeniyetmelerden oluşmuş bir kalabalık yüksek sesle tartışıyordu. Harry, Ron ve Hermione'yi gördüklerinde, gür, kıvırcık saçlı bir kız dönüp aceleyle, "Oü est Madame Maxime?" dedi. "Nous l'avons perdue -"</p><p class="calibre9">"Şey - ne?" dedi Ron.</p><p class="calibre9">"Ah..." Konuşan kız Ron'a sırtını döndü, yürürlerken onun açık seçik bir şekilde "Ogwarts" dediğini duydular.</p><p class="calibre9">"Beauxbatons," diye mırıldandı Hermione.</p><p class="calibre9">"Pardon?" dedi Harry.</p><p class="calibre9">"Beauxbatons öğrencisi olmalılar," dedi Hermione. "Bilirsiniz... Beauxbatons Sihir Akademisi... Avrupa'da Sihir Eğitimi Üzerine Bir Değerlendirme'de okumuştum."</p><p class="calibre9">"Hım... evet... tamam," dedi Harry.</p><p class="calibre9">Ron asasını çıkartıp Hermione'ninki gibi ışıklandırarak yolu aydınlatırken, "Fred ile George o kadar uzağa gitmiş olamazlar," dedi. Harry kendi asasını almak için elini cebine soktu - ama asası orada yoktu. Bula bula Envaigöz'ünü buldu.</p><p class="calibre9">"Ah, hayır, buna inanamıyorum... Asamı kaybettim!"</p><p class="calibre9">"Şaka ediyorsun!"</p><p class="calibre9">Ron ile Hermione dar ışınları daha da ileriye vurdurmak için asalarını havaya kaldırdılar. Harry her yana bakındı, ama asası hiçbir yerde görünmüyordu.</p><p class="calibre9">"Belki de çadırda kalmıştır," dedi Ron.</p><p class="calibre9">Hermione endişeyle, "Belki de biz koşarken cebinden düşmüştür," dedi.</p><p class="calibre9">"Evet," dedi Harry, "belki..."</p><p class="calibre9">Büyücülük dünyasında asasını genellikle hep yanında taşırdı, böyle bir sahnenin ortasında asasız kalmak kendini çok savunmasız hissetmesine yol açmıştı.</p><p class="calibre9">Yakınlardaki bir hışırtı hepsinin havaya sıçramasına neden oldu. Ev cini Winky oracıktaki bir çalı öbeğinin içinden çıkmaya çabalıyordu. Çok tuhaf bir şekilde, besbelli büyük zorlukla hareket ediyordu; sanki görünmez biri onu tutuyor gibiydi.</p><p class="calibre9">İleri uzanıp koşmaya devam etmeye çalışırken, aklı başından gitmiş gibi, "Çevrede kötü büyücüler var!" diye cıyakladı. "İnsanlar tepede - havaya çıkmışlar! Winky ayak altından çekiliyor!"</p><p class="calibre9">Ve onu tutmaya çalışan güçle mücadele ederek, soluyup ciklercesine sesler çıkarta çıkarta, patikanın öbür yanındaki ağaçlar arasında gözden kayboldu.</p><p class="calibre9">Ron merakla Winky'nin arkasından bakarak, "N'olmuş buna?" dedi. "Niye doğru dürüst koşamıyor?"</p><p class="calibre9">"Bahse girerim, saklanmak için izin almamıştır," dedi Harry. Dobby'yi düşünüyordu. Dobby, Malfoy'ların hoşlanmayacağını bildiği bir şeyi her yapışında kendi kendini dövmeye başlardı.</p><p class="calibre9">Hermione incinmiş bir edayla, "Biliyor musunuz, ev cinlerinin durumu uygar olmaktan çok uzak," dedi. "Onlarınki kölelikten başka bir şey değil! Mr. Crouch onu stadyumun tepesine çıkardı, Winky'nin ödü koptu. Sonra da onu büyüledi ki çadırları devirmeye başladıkları zaman koşamasın bile! Niye kimse bu konuda bir şey yapmıyor!"</p><p class="calibre9">"Eh, cinler mutlu ama, değil mi?" dedi Ron. "Bizim Winky'nin maçta ne dediğini duydun... '<span class="italic">Ev cinlerinin eğlenmemesi gerek</span>'... O bundan hoşlanıyor, ona patronluk taşlanmasından..."</p><p class="calibre9">"İşte senin gibiler, Ron," dedi Hermione hararetle, "çürümüş ve adaletsiz sistemleri desteklerler, çünkü çok tembel -"</p><p class="calibre9">Ağaçlığın kıyısından gürültülü bir patlama daha yankılandı.</p><p class="calibre9">"İlerlemeye devam edelim, tamam mı?" dedi Ron. Harry onun Hermione'ye tedirgin bir bakış attığını gördü. Belki de Malfoy'un dediğinde bir gerçek payı vardı; belki Hermione gerçekten onlardan daha fazla tehlikedeydi. Yeniden yola koyuldular. Harry asasının artık orada olmadığını bile bile hâlâ ceplerinde aranıp duruyordu.</p><p class="calibre9">Karanlık patikayı izleyerek ağaçlığın daha da derinlerine gittiler. Bir yandan da Fred, George ve Ginny'yi arıyorlardı. Besbelli maçta bahse girerek kazandıkları bir torba altınla durmuş keh keh gülen ve kamptaki olaydan hiç de etkilenmiş görünmeyen bir grup cincücenin yanından geçtiler. Patikanın daha da ötesindeki gümüşi bir ışık demetinin içine yürüdüler. Ağaçların arasından baktıkları zaman, uzun boylu ve güzel üç veela'nın bir açıklıkta durduğunu gördüler. Çevrelerini bir genç büyücüler sürüsü sarmıştı, çok yüksek sesle konuşuyorlardı.</p><p class="calibre9">Birisi, "Yılda yaklaşık yüz çuval Galleon kazanıyorum!" diye haykırdı. "Tehlikeli Yaratıkların İtlafı Komitesi adına çalışırım, ejderha öldürürüm."</p><p class="calibre9">Arkadaşı, "Hayır, hiç de değil," diye bağırdı. "Çatlak Kazan'da bulaşıkçısın... Ama ben vampir avcısıyım. Şimdiye dek doksan kadarını öldürdüm.</p><p class="calibre9">Veela'ların donuk, gümüşi ışığında bile yüzündeki sivilceleri görülen üçüncü bir genç büyücü onun sözünü kesti: "Ben gelmiş geçmiş en genç Sihir Bakanı olmak üzereyim, evet."</p><p class="calibre9">Harry hıh diye güldü. Sivilceli büyücüyü tanımıştı. Adı Stan Shunpike'tı ve aslında üç katlı Hızır Otobüs'ün biletçisiydi.</p><p class="calibre9">Ron'a bunu söylemek için döndü, ama Ron'un yüzü tuhaf bir şekilde gevşemişti. Bir saniye sonra feryat etmeye başladı: "Size Jüpiter'e ulaşacak bir süpürge icat ettiğimi söylemiş miydim?"</p><p class="calibre9">"Aman yani!" dedi Hermione. O ve Harry, Ron'u sıkıca kollarından tutup olduğu yerde döndürdüler ve oradan uzaklaştırdılar. Veela'lar ile hayranlarının sesleri tamamen duyulmaz hale geldiğinde, ağaçlığın tam ortasındaydılar. Şimdi yalnızmış gibi görünüyorlardı, her şey çok daha sessizdi.</p><p class="calibre9">Harry çevreye baktı. "Sanırım burada bekleyebiliriz, ha? Birisi gelecek olursa bir kilometre öteden duyarız."</p><p class="calibre9">Daha kelimeler ağzından henüz çıkmıştı ki, tam önlerindeki ağacın ardından aniden Ludo Bagman ortaya çıktı.</p><p class="calibre9">İki asanın zayıf ışığında bile, Harry, Bagman'ın çok değiştiğini görebiliyordu. Artık neşeli ve pembe yüzlü değildi, adımları çevikliğini yitirmişti. Bembeyaz ve gergin bir hali vardı.</p><p class="calibre9">"Kim o?" dedi. Onlara bakıp gözlerini kırpıştırıyor, yüzlerini seçmeye çalışıyordu. "Burada ne yapıyorsunuz böyle tek başınıza?"</p><p class="calibre9">Şaşkınlıkla birbirlerine baktılar.</p><p class="calibre9">"Şey," dedi Ron, "bir tür ayaklanma var da."</p><p class="calibre9">Bagman ona bakakaldı. "Ne?"</p><p class="calibre9">"Kampta... birileri bir Muggle ailesini ele geçirmiş..."</p><p class="calibre9">Bagman yüksek sesle küfür etti. "Lanet olsun!" dedi, hayli şaşkın görünerek. Başka da tek kelime etmeden, küçük bir pop sesiyle buharlaştı.</p><p class="calibre9">Hermione kaşlarını çattı. "Mr. Bagman pek de duruma hâkim gibi görünmüyor, değil mi?"</p><p class="calibre9">Ron, "Ama büyük bir Vurucu'ydu," dedi. Onlara yol göstererek patikadan küçük bir açıklığa çıkardı, bir ağacın dibindeki kuru ot öbeğine oturdu. "Wimbourne Wasps'te oynarken, takım arka arkaya üç kez lig şampiyonu oldu."</p><p class="calibre9">Cebinden küçük Krum bebeğini çıkardı, yere koydu ve yürümesini seyretti. Gerçek Krum gibi bu model de birazcık paytak ve düşük omuzluydu, taraklı ayaklarının üzerinde süpürgesinde olduğundan çok daha az etkileyiciydi. Harry kamp yerinden gelen gürültüleri dinliyordu. Ortalık sessizleşmiş gibiydi, belki de ayaklanma sona ermişti.</p><p class="calibre9">Bir süre sonra Hermione, "Umarım ötekiler iyidir," dedi.</p><p class="calibre9">"Onlara bir şey olmaz," dedi Ron.</p><p class="calibre9">Harry, Ron'un yanına oturup, küçük Krum bebeğinin dökülmüş yaprakların üstünde kambur kambur yürümesini izleyerek, "Düşün bir," dedi, "baban Lucius Malfoy'u yakalamış olsa. Hep onun böyle bir şeyle ilintisini bulmak istediğini söylerdi."</p><p class="calibre9">Ron, "İşte o zaman Draco öyle pis pis sırıtamaz, emin ol," dedi.</p><p class="calibre9">Hermione endişeyle, "Ama o zavallı Muggle'lar," dedi, "ya onları yere indiremezlerse?"</p><p class="calibre9">Ron yatıştırıcı bir edayla "İndirirler," dedi. "Bir yolunu bulurlar."</p><p class="calibre9">"Bütün Sihir Bakanlığı bu gece buradayken böyle bir şey yapmak çılgınlık ama!" dedi Hermione. "Yani nasıl olur da bunun yanlarına kalacağını sanırlar? Sizce içiyorlar mıydı, yoksa sadece -"</p><p class="calibre9">Ama birden cümlesini yarıda bıraktı ve omzunun üstünden geriye baktı. Harry ve Ron da hemen arkalarına döndüler. Sanki bir şey açıklığa doğru sendeleyerek geliyor gibiydi. Karanlık ağaçların arkasındaki düzensiz ayak seslerini dinleyerek beklediler. Ama sesler aniden durdu.</p><p class="calibre9">"Hey!" diye seslendi Harry.</p><p class="calibre9">Ses çıkmadı. Harry ayağa kalktı, ağacın yanından gözledi. Çok uzağı göremeyecek kadar karanlıktı, ama birinin tam onun görüş alanının dışında ayakta durduğunu hissedebiliyordu.</p><p class="calibre9">"Kim var orda?" dedi.</p><p class="calibre9">Ve sonra, hiçbir uyarı olmaksızın, çevrelerindeki sessizlik, ağaçlıkta daha önce duyduklarına hiç benzemeyen bir sesle parçalandı. Bir panik çığlığı değildi bu, daha çok bir büyüye benziyordu.</p><p class="calibre9">"MORSMORDRE"</p><p class="calibre9">Ve Harry'nin gözlerinin nüfuz etmek için çırpındığı karanlığın içinden muazzam, yeşil ve parıldayan bir şey fışkırdı; ağaçların tepelerini aşıp göğe uçtu.</p><p class="calibre9">Ron yeniden ayağa fırlarken, "Bu da ne?" diyebildi. Havada belirmiş olan şeye bakıyordu.</p><p class="calibre9">Harry bir an için bunu yine bir ayakkabıcı cin oluşumu sandı. Sonra devasa bir kafatası olduğunu fark etti, zümrüt yıldızlara benzeyen şeylerden meydana gelmişti, ağzından dil gibi bir yılan çıkıyordu. Onlar bakarken şekil yükseldikçe yükseldi, yeşilimsi bir duman bulutu içinde parladı. Yeni bir yıldız kümesi gibi kara gökyüzünün üstüne kalıbı çıktı.</p><p class="calibre9">Birden çevrelerindeki bütün ağaçlıktan çığlıklar yükseldi. Harry nedenini anlamadı, herhalde kafatası birden ortaya çıktığı içindi. Kafatası şimdi tüyler ürpertici bir neon tabela gibi bütün ağaçlığı aydınlatacak kadar yükselmişti. Harry, onu yaratan kişiyi görebilmek için karanlığı taradı, ama kimseyi göremedi.</p><p class="calibre9">"Kim var orda?" diye seslendi yeniden.</p><p class="calibre9">"Harry, gel, yürül" Hermione onun ceketinin arkasını yakalamıştı ve Harry'yi geriye doğru çekiyordu.</p><p class="calibre9">"Ne oldu?" dedi Harry. Onun yüzünü böylesine solgun ve dehşet içinde görünce şaşırmıştı.</p><p class="calibre9">"Karanlık İşaret, Harry!" diye inledi Hermione, onu çekebildiği kadar sertçe çekiyordu. "Kim-Olduğunu-Bilirsin-Sen'in işareti!"</p><p class="calibre9">"Voldemort mu-?"</p><p class="calibre9">"Hadi, Harry!"</p><p class="calibre9">Harry döndü - Ron telaşla minyatür Krum'u kapmıştı -üçü de açıklığa yöneldiler- ama daha onlar telaşla birkaç adım atamadan duyulan bir dizi pop sesi, birdenbire belirip çevrelerini saran yirmi büyücünün gelişini ilan etti.</p><p class="calibre9">Harry hızla döndü ve hemen bir şeyi fark etti: Büyücülerin hepsi asasını çıkarmıştı ve asaların hepsi ona, Ron'a ve Hermione'ye dönmüştü. Harry duraklayıp düşünmeden haykırdı: "YERE YATIN!" Diğer ikisini yakalayıp yere çekti.</p><p class="calibre9">Yirmi ses, "SERSEMLET!" diye bağırdı - göz kamaştırıcı bir dizi ışık çaktı. Harry başındaki saçların, sanki açıklığı şiddetli bir rüzgâr yalamış gibi dalgalandığını hissetti. Başını bir santim kaldırınca, büyücülerin asalarından fışkıran ateş kırmızısı ışıkların kendilerine doğru uçtuğunu gördü: Birbirleriyle çarpışıyor, ağaç gövdelerine çarpıp sekiyor, karanlığa doğru sıçrıyorlardı-</p><p class="calibre9">"Durun!" diye haykırdı Harry'nin tanıdığı bir ses. "DURUN! O benim oğlum!"</p><p class="calibre9">Harry'nin saçını uçuşturan rüzgâr dindi. Harry başını biraz daha yukarı kaldırdı. Önündeki büyücü asasını indirmişti. Harry yerde yuvarlandı ve Mr. Weasley'nin, yüzünde dehşet dolu bir ifadeyle, onlara doğru geldiğini gördü.</p><p class="calibre9">"Ron - Harry -" sesi titriyordu, "- Hermione - bir şeyiniz yok ya?"</p><p class="calibre9">Soğuk, sert bir ses, "Yolumdan çekil, Arthur," dedi.</p><p class="calibre9">Mr. Crouch'tu. O ve diğer Bakanlık büyücüleri onlara doğru ilerliyorlardı. Harry onlarla yüz yüze gelmek için ayağa kalktı. Mr. Crouch'un yüzü öfkeyle gerilmişti.</p><p class="calibre9">Öfkeyle, "Hanginiz?" diye sordu, keskin bakışlı gözleri ondan ona gidip geliyordu. "Karanlık İşaret'i hanginiz yaptı?"</p><p class="calibre9">"Onu biz yapmadık!" dedi Harry, eliyle kafatasını göstererek.</p><p class="calibre9">Dirseğini ovalayıp dargın dargın babasına bakan Ron, "Biz hiçbir şey yapmadık!" dedi. "Bize niye saldırdınız ki?"</p><p class="calibre9">"Yalan söylemeyin, efendim!" diye bağırdı Mr. Crouch. Asası hâlâ Ron'a dönüktü, gözleri de yerinden uğramıştı - hafiften delirmiş gibi görünüyordu. "Suç mahallinde yakalandınız!"</p><p class="calibre9">Uzun, yünlü sabahlıklı bir cadı, "Barty" diye fısıldadı, "onlar çocuk, Barty, onlar asla -"</p><p class="calibre9">Mr. Weasley çabucak, "Siz üçünüz, işaret nereden geldi?" diye sordu.</p><p class="calibre9">Hermione titreyerek, "Oradan," dedi. Sesi duydukları yeri gösteriyordu. "Ağaçların ardında birileri vardı... Bir şeyler haykırdılar - büyülü sözler -"</p><p class="calibre9">Mr. Crouch yerinden uğramış gözlerini Hermione'ye çevirerek, "Ah, orada duruyorlardı, öyle mi?" diye sordu. Yüzünü baştan aşağı bir inanmazlık ifadesi kaplamıştı. "Büyülü sözler, öyle mi? Bu işaretin nasıl yapıldığını pek güzel biliyora benziyorsunuz, küçük hanım -"</p><p class="calibre9">Ama Mr. Crouch dışındaki Bakanlık büyücüleri Harry, Ron ya da Hermione'nin kafatasını yaratmış olacaklarına hiç mi hiç ihtimal vermiyorlardı. Tam tersine, Hermione'nin sözleri üzerine hepsi yeniden asalarını kaldırıp onun gösterdiği yöne doğrultmuşlardı. Gözlerini kısmış, karanlık ağaçların arasına bakıyorlardı.</p><p class="calibre9">Yünlü sabahlıklı cadı, "Çok geç kaldık," diye başını salladı. "Buharlaşmış olmalılar."</p><p class="calibre9">Çalı gibi, kahverengi sakallı bir büyücü, "Sanmam," dedi. Amos Diggory'di bu, Cedric'in babası. "Sersemletici'lerimiz o ağaçların arasını tarayarak geçti... Büyük ihtimalle onları yakaladık..."</p><p class="calibre9">Mr. Diggory omuzlarını dikleştirerek asasını kaldırdı, açıklığı uygun adım geçti. Karanlıkta gözden kaybolurken, birkaç büyücü, "Amos, dikkat et!" diye uyardı. Hermione onun gözden kayboluşunu elleriyle ağzını kapatarak izledi.</p><p class="calibre9">Birkaç saniye sonra Mr. Diggory'nin haykırdığını duydular.</p><p class="calibre9">"Evet! Yakaladık onları! Burada biri var! Baygın! Bu - ama, vay canına..."</p><p class="calibre9">Mr. Crouch kulaklarına inanamıyormuş gibi, "Birini mi yakaladın?" diye bağırdı, "Kim? Kimmiş?"</p><p class="calibre9">Kulaklarına kırılan dal sesleri, yaprak hışırtıları geldi. Sonra da Mr. Diggory yeniden ağaçların ardından çıkıp görünürken, çatırtılarla karışık adım sesleri duydular. Kollarında minik, bedeni gevşemiş birini taşıyordu. Harry çay peçetesini hemen tanıdı. Bu, Winky'di.</p><p class="calibre9">Mr. Diggory, Mr. Crouch'un ev cinini yere, onun ayaklarının dibine koyarken, Mr. Crouch kıpırdamadan, konuşmadan öylece durdu. Diğer Bakanlık büyücülerinin hepsi ona bakıyordu. Crouch birkaç saniye olduğu yere mıhlanmış gibi kaldı. Winky'ye doğru bakarken beyaz yüzünde gözleri ateş gibi parlıyordu. Sonra yeniden canlandı sanki.</p><p class="calibre9">"Bu - olamaz -" dedi kesik kesik. "Hayır -"</p><p class="calibre9">Hızla Mr. Diggory'nin yanından geçip onun Winky'yi bulduğu yere doğru yürüdü.</p><p class="calibre9">Mr. Diggory arkasından, "Hiçbir anlamı yok, Mr. Crouch," diye seslendi. "Orda başka kimse yok."</p><p class="calibre9">Ama Mr. Crouch, Diggory'nin sözüne inanmaya razı değil gibiydi. Onun ayak seslerini, çevreyi ararken çalıları itince çıkan yaprak hışırtısını duyabiliyorlardı.</p><p class="calibre9">Mr. Diggory, Winky'nin baygın yüzüne sert sert bakarak, "Eh, biraz utanç verici tabii," dedi. "Barty Crouch'un ev cini... Yani, demek istiyorum ki..."</p><p class="calibre9">Mr. Weasley sükûnetle, "Kendine gel, Amos," dedi. "Cinin bunu yaptığını ciddi ciddi düşünmüyorsun, değil mi? Karanlık İşaret bir büyücü işaretidir. Asa gerektirir."</p><p class="calibre9">"Evet," dedi Mr. Diggory, "asası vardı zaten."</p><p class="calibre9">"Ne?" dedi Mr. Weasley.</p><p class="calibre9">"İşte, bak." Mr. Diggory bir asa kaldırıp Mr. Weasley'ye gösterdi. "Elindeydi. Yani, her şeyden önce, Asa Kullanımı Yönetmeliği'nin üçüncü maddesi ihlal edilmiş oluyor, insan olmayan yaratıkların asa taşıması da, kullanması da yasaktır."</p><p class="calibre9">Tam o sırada bir pop sesi daha duyuldu ve Ludo Bagman hemen Mr. Weasley'nin yanı başında cisimlendi. Soluğu kesilmiş, nerede olduğunun farkında değilmiş gibi görünüyordu. Olduğu yerde döndü, gözleri fincan gibi yukarı, zümrüt yeşili kafatasına dikildi.</p><p class="calibre9">Soluk soluğa, meslektaşlarına soru sorarcasına dönerken, Winky'yi neredeyse çiğniyordu. "Karanlık İşaret!" dedi. "Kim yaptı bunu? Yakaladınız mı? Barty! Neler oluyor?"</p><p class="calibre9">Mr. Crouch elleri boş dönmüştü. Yüzü hâlâ hortlak gibi beyazdı, elleri de, diş fırçasını andıran bıyığı da oynayıp duruyordu.</p><p class="calibre9">"Nerelerdeydin, Barty?" dedi Bagman. "Maçta niye yoktun? Cinin sana bir yer ayırmıştı - Vay canına!" Bagman ayaklarının altında yatan Winky'yi henüz fark etmişti. "Ona ne oldu?"</p><p class="calibre9">"Meşguldüm, Ludo," dedi Mr. Crouch. Hâlâ kesik kesik, dudaklarını neredeyse hiç oynatmadan konuşuyordu. "Cinime gelince, sersemletilmiş durumda."</p><p class="calibre9">"Sersemletilmiş mi? Yani siz mi sersemlettiniz demek istiyorsun? Ama niye -?"</p><p class="calibre9">Bagman'ın yuvarlak, parlak yüzünde birden bir ışık yandı; yukarı kafatasına, aşağı Winky'ye, sonra Mr. Crouch'a baktı.</p><p class="calibre9">"Hayır!" dedi. "Winky ha? Karanlık İşaret'i yapacak ha? Nasıl olduğunu bile bilmez ki! Her şeyden önce, bir asaya ihtiyacı var!"</p><p class="calibre9">Mr. Diggory, "Bir asası vardı," dedi. "Onu elinde bir asayla buldum, Ludo. Eğer sizce bir sakıncası yoksa, Mr. Crouch, sanırım kendini nasıl savunacağını dinlememiz gerek."</p><p class="calibre9">Crouch, Mr. Diggory'yi işittiğine dair bir belirti göstermedi, ama Mr. Diggory onun sessizliğini onay olarak kabul etmişti anlaşılan. Kendi asasını kaldırıp Winky'yi işaret etti ve, "Çözül!" dedi.</p><p class="calibre9">Winky hafifçe kımıldandı. Kocaman, kahverengi gözleri açıldı ve aklı karışmış haldeki Winky onları birkaç kez kırpıştırdı. Suskun büyücülerin bakışları altında, titreyerek doğruldu, oturur duruma geldi. Mr. Diggory'nin ayakları gözüne ilişince, yavaşça, titreyerek gözlerini yukarı dikip onun yüzüne baktı; sonra daha da yavaşça gökyüzüne baktı. Harry havada süzülen kafatasının onun muazzam, cam gibi gözlerinin her ikisine de yansıdığını gördü. Winky yutkundu, kalabalığın ortasında çılgınca çevresine baktı ve sonra da dehşet dolu hıçkırıklara boğuldu.</p><p class="calibre9">Mr. Diggory sert bir sesle, "Cin!" dedi. "Benim kim olduğumu biliyor musun? Ben Sihirli Yaratıkların Düzenlenmesi ve Denetimi Dairesi'nin bir üyesiyim!"</p><p class="calibre9">Winky yerde öne arkaya sallanmaya koyuldu, hızlı hızlı soluk alıyordu. Harry ister istemez, Dobby'nin dehşete düştüğü itaatsizlik anlarındaki halini hatırladı.</p><p class="calibre9">"Görüyorsun ya, cin, Karanlık İşaret kısa süre önce meydana getirildi," dedi Mr. Diggory. "Ve sen de hemen sonra, onun tam altında bulundun! Bir açıklamada bulunur musun, zahmet olmazsa!"</p><p class="calibre9">"Ben - ben - ben onu yapmıyor, efendim!" diye yutkundu Winky. "Ben nasıl olduğunu bilmiyor, efendim!"</p><p class="calibre9">Mr. Diggory elindeki asayı onun önünde sallayarak, "Elinde bir asayla bulundun!" dedi. Yukarıdaki kafatasından gelip açıklığı aydınlatan yeşil ışık asaya vurunca, Harry onu tanıdı.</p><p class="calibre9">"Hey - o benim!" dedi.</p><p class="calibre9">Herkes ona baktı.</p><p class="calibre9">Mr. Diggory kulaklarına inanamayarak, "Pardon?" dedi.</p><p class="calibre9">"O benim asam!" dedi Harry. "Onu düşürdüm!"</p><p class="calibre9">"Düşürdün ha?" diye tekrarladı Mr. Diggory inanmazlıkla. "Bu bir itiraf mı? İşaret'i meydana getirdikten sonra bir kenara mı attın?"</p><p class="calibre9">Mr. Weasley büyük bir öfkeyle, "Amos, kiminle konuştuğunu düşün bir!" dedi. "Harry Potter Karanlık İşaret'i yaratır mı sence?"</p><p class="calibre9">"Şey - elbette yaratmaz," diye mırıldandı Mr. Diggory. "Kusura bakmayın... havaya girdim..."</p><p class="calibre9">Harry parmağını kafatasının altındaki ağaçlara doğru sallayarak, "Zaten orada düşürmedim," dedi. "Kaybettiğimi ağaçlığa girdikten hemen sonra fark ettim.”</p><p class="calibre9">"Demek," dedi Mr. Diggory, ayaklarının dibine sinen Wınky'ye yeniden bakmak için dönerken bakışları sertleşerek, "bu asayı buldun, öyle mi, cin? Sonra da yerden aldın ve biraz eğleneyim dedin, ha?"</p><p class="calibre9">Ezik, koskocaman, yuvarlak burnunun iki yanından gözyaşları akan Winky, "Ben onunla sihir yapmıyor, efendim!" dedi. "Ben... ben... ben sadece onu yerden alıyor, efendim! Ben Karanlık İşaret yapmıyor, efendim, nasıl yapılır bilmiyor!"</p><p class="calibre9">"O değildi!" dedi Hermione. Bütün bu Bakanlık büyücülerinin önünde konuştuğu için çok tedirgin görünüyordu, ama yine de azimliydi. "Winky'nin cırtlak, ince bir sesi var, bizim büyülü sözleri söylediğini duyduğumuz ses ise çok daha kalındı!" Onların desteğini istercesine Harry ile Ron'a baktı. "Winky'nin sesine hiç benzemiyordu, değil mi?"</p><p class="calibre9">"Hayır," dedi Harry, başını sallayarak. "Cin sesine kesinlikle benzemiyordu."</p><p class="calibre9">"Evet, insan sesiydi," dedi Ron.</p><p class="calibre9">"Göreceğiz bakalım," diye homurdandı Mr. Diggory, hiç etkilenmiş gibi bir hali yoktu. "Bir asanın yaptığı son büyüyü anlamanın çok basit bir yolu vardır, cin, bunu biliyor muydun?"</p><p class="calibre9">Winky titredi ve Mr. Diggory kendi asasını yeniden kaldırıp Harry'ninkiyle uç uca getirirken çılgınca başını sallayınca kulakları lap lap vurdu.</p><p class="calibre9">"Prior Incantato!" diye kükredi Mr. Diggory.</p><p class="calibre9">Harry iki asanın birleştiği noktadan devasa, yılan dilli bir kafatası fışkırırken Hermione'nin dehşetle soluğunu tuttuğunu duydu. Ama bu kafatası, tam tepelerindeki yeşil kafatasının gölgesiydi sadece. Kalın, gri dumandan yapılmışa benziyordu: Bir büyünün gölgesi.</p><p class="calibre9">"Deletrius!" diye bağırdı Mr. Diggory. Puslu kafatası bir duman bulutçuğu içinde yok oldu.</p><p class="calibre9">Mr. Diggory hâlâ sarsılarak titreyen Winky'ye yukardan aşağı bakarak, bir tür vahşi zafer havasıyla, "İşte böyle," dedi.</p><p class="calibre9">Winky, "Ben yapmıyor!" diye cikledi, gözleri korkuyla dönüyordu. "Yapmıyor, yapmıyor, yapmak bilmiyor! Ben iyi bir cin, asa kullanmıyor, kullanmak bilmiyor!"</p><p class="calibre9">Mr. Diggory, "İki elin kızıl kanda yakalandın, cin!" diye kükredi. "Suçlu asa elindeyken yakalandın!"</p><p class="calibre9">Mr. Weasley yüksek sesle, "Amos," dedi, "düşün bir... O büyüyü yapmayı bilen büyücü bile çok azdır... O nereden öğrenmiş olacak ki?"</p><p class="calibre9">Mr. Crouch her hecesinde sezilen soğuk öfkeyle, "Belki de Amos," dedi, "benim hep hizmetkârlarıma Kara İşaret'i yapmayı öğrettiğim imasında bulunuyor."</p><p class="calibre9">Son derece nahoş bir sessizlik oldu.</p><p class="calibre9">Amos Diggory dehşete kapılmıştı. "Mr. Crouch... hiç... hiç de değil..."</p><p class="calibre9">Mr. Crouch havlarcasına, "Senin bu açıklıkta bulunan ve o işareti yaratma ihtimali en az olan iki kişiyi suçlamana ramak kaldı!" dedi. "Harry Potter - ve ben! Çocuğun hikâyesini bildiğini sanıyorum, Amos!"</p><p class="calibre9">Mr. Diggory, fevkalade rahatsız görünerek, "Elbette..." diye mırıldandı, "Herkes bilir -"</p><p class="calibre9">"Ve - eminim ki," diye haykırdı Mr. Crouch, gözleri yine yerinden uğramış halde, "uzun meslek hayatım boyunca benim de Karanlık Sanatlar'ı ve onları uygulayanları hor gördüğümü ve onlardan tiksindiğimi defalarca gösterdiğimi unutmamışsındır!"</p><p class="calibre9">"Mr. Crouch, ben - ben asla sizin bununla bir ilginiz olduğunu ima etmedim!" diye mırıldandı Amos Diggory, çalı misali kahverengi sakalının ardında kıpkırmızı kesilerek.</p><p class="calibre9">"Cinimi suçluyorsan beni suçluyorsun demektir, Diggory!" diye haykırdı Mr. Crouch. "İşaret'i yapmayı başka nereden öğrenmiş olabilir ki?"</p><p class="calibre9">"Asayı başka - başka bir yerden almış olabilir -"</p><p class="calibre9">"Tam dediğin gibi, Amos," dedi Mr. Weasley. "Başka bir yerden almış olabilir... Winky?" dedi şefkatle, cine dönerek; ama Winky sanki ona bağrılıyormuş gibi geriye kaçtı. "Harry'nin asasını tam olarak nerede buldun?"</p><p class="calibre9">Winky çay peçetesinin kenarını öyle şiddetle kıvırıyordu ki, peçete parmaklarının altında yıpranmıştı.</p><p class="calibre9">"Ben - ben onu buldu... orda buldu, efendim..." diye fısıldadı, "orda... ağaçlarda, efendim..."</p><p class="calibre9">"Gördün mü, Amos?" dedi Mr. Weasley. "İşaret'i meydana getirenler, bunu yaptıktan hemen sonra buharlaşmış, Harry'nin asasını da geride bırakmış olabilirler. Kendi asalarını kullanmamaları kurnazca bir şey, çünkü onları ele verebilirdi: Ve Winky de biraz sonra asaya rastlayıp onu almak talihsizliğinde bulundu."</p><p class="calibre9">Mr. Diggory sabırsızlıkla, "Ama öyleyse gerçek suçluya bir iki metre mesafedeydi!" dedi. "Cin? Kimseyi gördün mü?"</p><p class="calibre9">Winky daha da beter titremeye başladı. Koskocaman gözleri Mr. Diggory'den Ludo Bagman'a, oradan da Mr. Crouch'a gidip geldi.</p><p class="calibre9">Sonra da yutkunarak, "Ben kimseyi görmedi, efendim..." dedi, "kimseyi..."</p><p class="calibre9">Mr. Crouch sert sert, "Amos," dedi, "olayların olağan akışında Winky'yi senin bölümünün sorguya çekmek isteyeceğinin tamamen farkındayım. Ancak yine de senden, onunla benim ilgilenmeme izin vermeni istiyorum."</p><p class="calibre9">Mr. Diggory sanki bu öneriyi hiç de yerinde bulmuyormuş gibi görünüyordu, ama Harry, Mr. Crouch Bakanlık'ın çok önemli bir üyesi olduğu için, Mr. Diggory'nin bu isteği geri çevirmeye cüret edemediğini açıkça gördü.</p><p class="calibre9">Mr. Crouch soğuk bir edayla, "Cezalandırılacağından emin olabilirsin," diye ekledi.</p><p class="calibre9">"Ef-efendi..." diye kekeledi Winky, gözlerinde yaşlarla başını kaldırıp Mr. Crouch'a bakarak. "Ef-efendi, lü-lütfen..."</p><p class="calibre9">Mr. Crouch da, nasıl oluyorsa yüzü daha katılaşmış, üzerindeki her çizgi daha derinlere kazınmış halde, ona baktı. Bakışında zerre kadar acıma yoktu. Ağır ağır, "Winky bu gece mümkün olacağını sanmadığım bir şekilde davrandı," dedi. "Ona çadırda kalmasını söylemiştim. Ona ben sorunu çözümlemeye gittiğim sürece orada kalmasını söylemiştim. Ve anlıyorum ki bana itaat etmemiş. Bu, giysi demek."</p><p class="calibre9">"Hayır!" diye feryat etti Winky, kendini Mr. Crouch'un ayaklarına atarak. "Hayır, efendi! Giysi olmasın, giysi olmasın!"</p><p class="calibre9">Harry bir ev cinini özgür bırakmanın tek yolunun ona doğru dürüst giysiler sunmak olduğunu biliyordu. Winky'nin, gözyaşları Mr. Crouch'un ayaklarını ıslatırken çay peçetesine sıkı sıkı sarılması acınacak bir manzaraydı.</p><p class="calibre9">Hermione, Mr. Crouch'a ateş saçan gözlerle bakarak, "Ama korkmuştu!" diye patladı öfkeyle. "Cininiz yüksekten korkuyor, o maskeli büyücüler de insanları havaya kaldırıyordu! Ayaklarının altından çekilmek istediği için onu suçlayamazsınız!"</p><p class="calibre9">Mr. Crouch, ayaklarının dibindeki cine değmemek için, geriye bir adım attı. Winky'yi, haddinden fazla parlatılmış ayakkabılarını kirleten pis ve kokuşmuş bir şeymiş gibi inceliyordu.</p><p class="calibre9">Soğuk bir tavırla, "Bana itaatsizlik eden bir ev cinine ihtiyacım yok," dedi, Hermione'ye bakarak. "Efendisine ve efendisinin temiz adına neler borçlu olduğunu unutan bir hizmetkâra ihtiyacım yok."</p><p class="calibre9">Winky öyle şiddetle ağlıyordu ki, hıçkırıkları açıklıkta yankılanıyordu.</p><p class="calibre9">Çok nahoş bir sessizlik oldu. Bu sessizliği, yavaşça konuşan Mr. Weasley bozdu. "Kimsenin itirazı yoksa, sanırım kendi grubumu çadıra geri götüreceğim. Amos, o asa bize anlatabileceği her şeyi anlattı - bir mahzuru yoksa Harry onu geri alabilir, değil mi?"</p><p class="calibre9">Mr. Diggory, Harry'ye asasını verdi, o da cebine koydu.</p><p class="calibre9">Mr. Weasley yavaşça, "Siz üçünüz, gelin," dedi. Ama Hermione hareket etmek istemiyor gibiydi, gözleri hâlâ ağlayan ev cinindeydi. Mr. Weasley ısrarla, "Hermione!" dedi. Kız döndü, açıklıktan çıkan ve ağaçların arasından geçen Harry ile Ron'u izledi.</p><p class="calibre9">Açıklıktan çıktıkları anda da, "Winky'ye ne olacak?" diye sordu.</p><p class="calibre9">"Bilmiyorum," dedi Mr. Weasley.</p><p class="calibre9">Hermione kızgınlıkla, "Ona ne kadar kötü muamele ediyorlar!" dedi. "Mr. Diggory ona boyuna '<span class="italic">cin</span>' deyip duruyor... ve Mr. Crouch! Bunu yapmadığını biliyor, yine de onu kovuyor! Ne kadar korktuğuna ya da üzüldüğüne aldırmadı bile - sanki insan değilmiş gibi!"</p><p class="calibre9">"Eh, değil zaten," dedi Ron.</p><p class="calibre9">Hermione hemen ona döndü. "Ama bu, duyguları olmadığı anlamına gelmez, Ron. Bu iğrenç -"</p><p class="calibre9">"Hermione, seninle aynı fikirdeyim," dedi Mr. Weasley hemencecik, ona yürümesini işaret ederek. "Ama şu an cin haklarını tartışma vakti değil. Olabildiğince hızla çadıra dönmek istiyorum. Ötekilere ne oldu?"</p><p class="calibre9">"Onları karanlıkta kaybettik" dedi Ron. "Baba, niye kafatası yüzünden herkesin sinirleri o kadar gerildi?"</p><p class="calibre9">Mr. Weasley gergin bir şekilde, "Her şeyi çadıra dönünce açıklayacağım," dedi.</p><p class="calibre9">Ama ağaçlığın kıyısına vardıklarına önleri kesildi.</p><p class="calibre9">Cadılardan ve büyücülerden oluşan, korkmuş görünen büyük bir kalabalık orada toplanmıştı. Mr. Weasley'nin onlara doğru geldiğini görünce, çoğu öne doğru atıldı. "Orada neler oluyor?" "Kim yaptı İşaret'i?" "Arthur - o değil - değil mi?"</p><p class="calibre9">Mr. Weasley sabırsızlıkla, "Elbette o değil," dedi. "Kim olduğunu bilmiyoruz; buharlaşmışlar anlaşılan. Şimdi beni mazur görün lütfen, yatmak istiyorum."</p><p class="calibre9">Harry, Ron ve Hermione'nin önüne düşerek onları kalabalığın arasından geçirdi, gerisingeri kamp yerine götürdü. Şimdi çevre sessizdi; bazı yıkılmış çadırlardan hâlâ duman tütmekte olmasına rağmen, maskeli büyücülerden eser yoktu.</p><p class="calibre9">Charlie'nin başı oğlanların çadırından dışarı uzanmıştı.</p><p class="calibre9">Karanlıkta, "Baba, neler oluyor?" diye seslendi. "Fred, George ve Ginny sağ salim geri döndüler, ama diğerleri -"</p><p class="calibre9">Mr. Weasley eğilip çadırdan içeri girerek, "Onları getirdim," dedi. Harry, Ron ve Hermione de onun arkasından içeri girdiler.</p><p class="calibre9">Bill küçük mutfak masasında oturmuş, şarıl şarıl kanayan koluna bir çarşaf bastırmıştı. Charlie'nin gömleğinde koca bir yırtık vardı ve Percy kanlı burnunu tutuyordu. Fred, George ve Ginny'nin yaraları bereleri yoktu, ama sarsılmışlardı.</p><p class="calibre9">Bill haşin bir edayla, "Onları yakaladınız mı, baba?" diye sordu. "İşaret'i yapanları?"</p><p class="calibre9">"Hayır," dedi Mr. Weasley. "Barty Crouch'un cinini elinde Harry'nin asasıyla bulduk, ama İşaret'i yapan kişi hakkında daha fazla bir bildiğimiz yok."</p><p class="calibre9">Bill, Charlie ve Percy bir ağızdan, "Ne?" dediler.</p><p class="calibre9">"Harry'nin asası mı?" dedi Fred.</p><p class="calibre9">"Mr. Crouch'un cini mi?" dedi Percy, yıldırım çarpmış gibi.</p><p class="calibre9">Mr. Weasley, biraz da Harry, Ron ve Hermione'nin yardımıyla, ağaçlıkta neler olduğunu açıkladı. Hikâyelerini bitirdikleri zaman, Percy bir hataya içerlemiş biri edasıyla şişindi.</p><p class="calibre9">"Eh, Mr. Crouch böyle bir cinden kurtulmakta epeyce haklı!" dedi. "Ona gitmemesini tembih ettiği halde gitmesi... bütün Bakanlık'ın önünde onu mahçup etmesi... Eğer Sihirli Yaratıkların Düzenlenmesi ve Denetimi Dairesi'nin önüne çıkarılsaydı, bu nasıl bir -"</p><p class="calibre9">Hermione, "Hiçbir şey yapmadı - sadece yanlış zamanda yanlış yerdeydi!" diye cevabı yapıştırdı Percy'ye. Percy çok şaşırmış göründü, Hermione hep Percy'le iyi geçinmişti, hatta ötekilerin hepsinden daha iyi.</p><p class="calibre9">Yine de kendini toparladı ve azametle, "Hermione," dedi, "Mr. Crouch'un konumunda bir büyücü, elinde bir asayla deli gibi sağa sola koşan bir ev cinini yanında tutamaz!"</p><p class="calibre9">"Deli gibi sağa sola koşmuyordu!" diye haykırdı Hermione. "Sadece onu yerden aldı!"</p><p class="calibre9">Ron sabırsızlıkla, "Baksanıza, biri bana o kafatasının ne olduğunu açıklayabilir mi?" dedi. "Kimseye bir zararı yoktu ki... Niye bu kadar şamata kopardılar?"</p><p class="calibre9">Hermione, başka biri cevap veremeden, "Sana söyledim. Kim-Olduğunu-Bilirsin-Sen'in simgesi, Ron," dedi. "Karanlık Sanatlar'ın Yükselişi ve Düsüşü'nde okumuştum."</p><p class="calibre9">Mr. Weasley yavaşça, "Ve on üç yıldır görülmemişti," dedi. "İnsanlar elbette paniğe kapıldı... Kim-Olduğunu-Bilirsin-Sen'in geri döndüğünü görmek gibi bir şeydi."</p><p class="calibre9">Ron kaşlarını çatarak, "Anlamıyorum" dedi. "Yani... yine de sadece gökyüzünde bir şekil..."</p><p class="calibre9">"Ron, Kim-Olduğunu-Bilirsin-Sen ve müritleri birini öldürünce Karanlık İşaret'i gökyüzüne gönderirlerdi," dedi Mr. Weasley. "Nasıl bir dehşet yaratırdı... bilemezsin sen, çok gençsin. Eve döndüğünü ve evinin üzerinde Karanlık İşaret'i havada süzülürken gördüğünü gözünün önüne getir, bir de içeride seni neyin beklediğini biliyorsun..." Mr. Weasley yüzünü buruşturdu. "Herkesin en berbat korkusu... en berbat..."</p><p class="calibre9">Bir an sessizlik oldu.</p><p class="calibre9">Sonra Bill, kesiği kontrol etmek için kolundaki çarşafı çekerek, "Eh, bu akşam bize faydası olmadı," dedi, "her kim yarattıysa. Ölüm Yiyenler'i korkuttu, görür görmez çil yavrusu gibi dağıldılar. Biz herhangi birinin maskesini çıkartacak kadar yakınlarına varamadan hepsi buharlaştı. Neyse ki Roberts ailesini yere çarpmadan yakaladık. Şimdi hafızaları değiştiriliyor."</p><p class="calibre9">"Ölüm Yiyenler mi?" dedi Harry. "Ölüm Yiyenler de ne?"</p><p class="calibre9">Bill, "Kim-Olduğunu-Bilirsin-Sen'i destekleyenler kendilerine bu adı takmıştı," diye cevap verdi. "Sanırım bu gece onlardan geriye kalanları gördük - hiç değilse, Azkaban'a düşmemeyi başaranları."</p><p class="calibre9">"Onlar olduklarını kanıtlayamayız, Bill," dedi Mr. Weasley. Sonra da çaresizlikle ekledi: "Ama büyük olasılıkla onlardı."</p><p class="calibre9">Ron birden, "Evet, bahse girerim onlardır!" dedi. "Baba, ağaçlıkta Draco Malfoy'a rastladık. Bize babasının da o maskeli kaçıklardan olduğunu söyledi gibi bir şey! Ve hepimiz Malfoy'ların Kim-Olduğunu-Bilirsin-Sen'in yanında olduklarını biliyoruz!"</p><p class="calibre9">"İyi ama Voldemort'un müritleri -" diye başladı Harry. Herkes irkildi - büyücülük dünyasının büyük kısmı gibi, Weasley'ler de Voldemort'un adını söylemekten hep kaçınırlardı. "Pardon," dedi Harry hemen. "Kim-Olduğunu-Bilirsin-Sen'in müritleri Muggle'ları havalandırarak ne yapıyorlardı ki? Yani, amaçları neydi?"</p><p class="calibre9">Mr. Weasley kof bir gülüşle, "Amaç mı?" dedi. "Harry, bu onların eğlence anlayışı. Kim-Olduğunu-Bilirsin-Sen iktidardayken işlenen Muggle cinayetlerinin yarısı eğlence adına işlendi. Sanırım bu gece birkaç kadeh içtiler ve bize hâlâ çoğunun yakalanamadığı mesajını verme fikrine karşı koyamadılar." İğrenmiş bir edayla, "Küçük ve güzel bir yeniden buluşma partisi," diye bitirdi.</p><p class="calibre9">"Ama eğer onlar gerçekten de Ölüm Yiyenler'se, neden Karanlık İşaret'i görünce buharlaştılar ki?" diye sordu Ron. "Onu gördüklerine memnun olmalılardı, değil mi?"</p><p class="calibre9">"Kafanı çalıştır, Ron," dedi Bill. "Eğer gerçekten Ölüm Yiyenler'se, Kim-Olduğunu-Bilirsin-Sen iktidardan düşünce Azkaban'ı boylamamak için hayli çaba harcadılar demektir. Onun insanları öldürmek ve işkence etmek için kendilerini zorladığı yolunda her türlü palavrayı attılar. Bahse girerim ki, geri dönüşü bizlerden fazla onları korkutuyor. Gücünü yitirdiği zaman onunla bir ilişkileri olduğunu inkâr ettiler ve gündelik hayatlarına döndüler... Onlara pek hoş gözle bakacağını sanmam, sen ne dersin?"</p><p class="calibre9">"Öyleyse... Karanlık İşaret'i meydana getirenler kimlerse..." dedi Hermione ağır ağır, "bunu Ölüm Yiyenler'i desteklediklerini göstermek için mi yapıyorlardı, yoksa onları korkutup kaçırmak için mi?"</p><p class="calibre9">Mr. Weasley, "Senin tahminin de bizimki kadar geçerli, Hermione," dedi. "Ama sana şunu söyleyeyim... Bunu yapmayı bilenler sadece Ölüm Yiyenler'di. Bunu yapan kişi, şimdi olmasa bile bir vakitler Ölüm Yiyen değildiyse, çok şaşarım... Dinle, çok geç oldu ve eğer anneniz neler olduğunu duyarsa üzüntüden hasta olur. Birkaç saat daha uyuruz ve sonra da erkenden bir Anahtar'la buradan ayrılmaya çalışırız."</p><p class="calibre9">Harry ranzasına uzandığında başı uğulduyordu. Kendini yorgun hissetmesi gerektiğini biliyordu: Saat neredeyse sabahın üçü olmuştu, ama uykusu yoktu - uykusu yoktu ve kaygılıydı.</p><p class="calibre9">Üç gün önce -çok daha fazla gibi geliyordu, ama sadece üç gün olmuştu- yara izinde bir yanmayla uyanmıştı. Ve bu gece, on üç yıldır ilk defa, Lord Voldemort'un işareti gökte belirmişti. Bütün bunlar ne anlama geliyordu?</p><p class="calibre9">Privet Drive'dan ayrılmadan önce Sirius'a yazdığı mektubu düşündü. Acaba Sirius'un eline ulaşmış mıydı? Ne zaman cevap verecekti? Harry, gözleri çadır bezinde, yatağına uzanmıştı, ama bu defa onu rahatlatıp uyutacak uçma hayalleri kuramadı. Ve ancak Charlie'nin horultuları çadırı doldurduktan çok sonra uykuya dalabildi.</p><div class="mbppagebreak" id="calibre_pb_19"></div>
</body></html>
