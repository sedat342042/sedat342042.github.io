<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1433380" class="calibre1"><span class="calibre2">
</span></p><p class="calibre7"><span class="calibre4"><span class="bold">OTUZ  ALTINCI  BÖLÜM: YOL  AYRIMI</span></span></p><p class="calibre8">Dumbledore ayağa kalktı. Bir an Barty Crouch'a yüzünde tiksintiyle baktı. Sonra asasını bir kez daha kaldırdı, asadan fışkıran ipler Barty Crouch'a sarılarak onu sıkı sıkı bağladı.</p><p class="calibre9">Dumbledore, Profesör McGonagall'a döndü. "Minerva, senden, ben Harry'yi yukarı kata götürürken burada nöbet tutmanı isteyebilir miyim?"</p><p class="calibre9">"Elbette," dedi Profesör McGonagall. Biraz midesi kalkmış gibi görünüyordu, sanki az önce birinin kusmasını seyretmişti. Ancak asasını çıkarıp Barty Crouch'a doğrulttuğunda, eli titremiyordu.</p><p class="calibre9">"Severus," Dumbledore Snape'e dönmüştü, "lütfen Madam Pomfrey'ye buraya gelmesini söyler misin? Alastor Moody'yi hastane kanadına götürmemiz gerek. Sonra araziye çık, Cornelius Fudge'ı bul ve onu bu odaya getir. Kuşkusuz Crouch'u kendisi sorguya çekmek isteyecektir. Ona de ki, eğer bana ihtiyacı olursa, yarım saat içinde hastane kanadında olacağım."</p><p class="calibre9">Snape bir şey söylemeden evet anlamında başını salladı ve hızla odadan çıktı.</p><p class="calibre9">"Harry?" dedi Dumbledore şefkatle.</p><p class="calibre9">Harry ayağa kalktı ve yeniden sallandı. Bacağındaki ağrı tüm şiddetiyle geri dördü, oysa Crouch'u dinlerken bu ağrıyı hiç hissetmemişti. Titrediğini de fark etti. Dumbledore onun kolunu kavradı ve karanlık koridora çıkmasına yardım etti.</p><p class="calibre9">Geçidin başına doğru giderlerken, usulca, "Önce benimle odama gelmeni istiyorum, Harry," dedi. "Sirius orada bizi bekliyor."</p><p class="calibre9">Harry evet anlamında başını salladı. Üzerine bir tür uyuşukluk ve tam bir gerçekdışılık duygusu çökmüştü, ama aldırmıyordu. Hatta bundan memnundu bile. Üçbüyücü Kupası'na elini ilk sürdüğü andan beri olan hiçbir şeyi düşünmek istemiyordu. Yeni çekilmiş ve net fotoğraflar gibi zihninden hızla akan anıları gözden geçirmek istemiyordu. Sandığın içindeki Deli-Göz Moody. Yere yığılmış, elsiz kolunu özenle koruyan Kılkuyruk. Üzerinden buharlar tüten kazandan yükselen Voldemort. Cedric... ölüşü... Cedric'in bedenini annesiyle babasına geri götürmesini istemesi.</p><p class="calibre9">"Profesör," diye mırıldandı Harry..."bay ve bayan Diggory neredeler?"</p><p class="calibre9">"Profesör Sprout'un yanındalar," dedi Dumbledore. Barty Crouch'un sorgulanması sırasında son derece sakin olan sesi, ilk kez hafifçe titremişti. "Kendisi Cedric'in binasından sorumluydu, onu herkesten iyi tanırdı."</p><p class="calibre9">Çirkin heykelin önüne gelmişlerdi. Dumbledore parolayı söyledi, oluk ağzı yana sıçradı, Dumbledore ve Harry döne döne çıkan hareketli merdivenle meşe kapıya vardılar. Dumbledore kapıyı itip açtı.</p><p class="calibre9">Sirius orada duruyordu. Yüzü, tıpkı Azkaban'dan kaçtığı sırada olduğu gibi bembeyaz ve zayıftı. Bir hamlede odayı geçti. "Harry, iyi misin? Biliyordum -böyle bir şeyin- neler oldu?</p><p class="calibre9">Harry'yi masanın önündeki masaya götürürken elleri titriyordu. "Neler oldu?" diye sordu ısrarla.</p><p class="calibre9">Dumbledore, Barty Crouch'un bütün söylediklerini Sirius'a anlatmaya koyuldu. Harry yarı dinliyor, yarı dinlemiyordu. Öyle yorgundu ki, bedenindeki bütün kemikler ağnyordu. Burada rahatsız edilmeden saatlerce oturmak istiyordu, uykuya dalana kadar ve artık düşünmesi ya da hissetmesi gerekmeyene kadar.</p><p class="calibre9">Yumuşak bir kanat çırpışı duyuldu. Anka kuşu Fawkes tüneğinden havalanmış, odanın öbür ucuna uçmuş ve Harry'nin dizine konmuştu.</p><p class="calibre9">"Merhaba, Fawkes," dedi Harry usulca. Anka kuşunun güzel kırmızı-altın sarısı tüylerini okşamaya başladı. Fawkes ona huzurla gözlerini kırpıştırdı. Onun sıcak ağırlığında rahatlık verici bir şey vardı.</p><p class="calibre9">Dumbledore sustu. Harry'nin karşısına oturdu. Harry'ye bakıyordu, Harry ise ondan gözlerini kaçırıyordu. Dumbledore ona sorular soracaktı. Harry'ye her şeyi yeniden yaşatacaktı.</p><p class="calibre9">"Labirentte Anahtar'a dokunduktan sonra neler olduğunu bilmem gerekiyor, Harry" dedi Dumbledore.</p><p class="calibre9">"Herhalde bunu sabaha bırakabiliriz, değil mi, Dumbledore?" dedi Sirius sert bir sesle. Elini Harry'nin omzuna koymuştu. "Bırak uyusun. Dinlensin."</p><p class="calibre9">Harry'nin içinde Sirius'a karşı bir minnet duygusu uyandı. Ama Dumbledore, Sirius'un sözlerine kulak asmadı. Öne, Harry'ye doğru eğildi. Harry son derece isteksizce başını kaldırdı ve o mavi gözlere baktı.</p><p class="calibre9">"Seni büyülü bir şekilde uyutmamın," dedi Dumbledore şefkatle, "ve bu gece olanları düşünmek zorunda kalacağın o anı geciktirmenin sana faydası olacağına inansam, bunu yapardım. Ama faydası olmayacağını biliyorum. Acıyı bir süreliğine uyuşturmak, sonunda onu hissettiğinde daha da büyük acı çekmene yol açar. Senden bekleyebileceğimin çok ötesinde cesaret gösterdin. Şimdi senden cesaretini bir kez daha sergilemeni istiyorum. Neler olduğunu bize anlatmanı istiyorum."</p><p class="calibre9">Anka kuşundan yumuşak, titreyen, tek bir nota yükseldi. Havada çınladı ve Harry'ye sanki boğazından midesine bir damla sıcak sıvı dökülüp içini ısıtmış, onu güçlendirmiş gibi geldi.</p><p class="calibre9">Derin bir soluk aldı ve anlatmaya başladı. Konuşurken, o gece olan her şeyin görüntüsü gözlerinin önünde canlanıyordu; Voldemort'u dirilten iksirin kıvılcımlı yüzeyini gördü; çevrelerindeki mezarların arasında cisimlenen Ölüm Yiyenler'i gördü; Cedric'in Kupa'nın yanında, yerde yatan bedenini gördü.</p><p class="calibre9">Eli hâlâ Harry'nin omzunu sıkı sıkı tutan Sirius, bir ya da iki defa, bir şey söyleyecekmiş gibi oldu, ama Dumbledore elini kaldırıp onu engelledi. Harry buna memnun oldu, çünkü artık bir kere başladıktan sonra, devam etmek durmaktan daha kolaydı. Hatta rahatlatıcıydı; sanki içinden zehirli bir şey çıkartılıyormuş gibi hissediyordu kendini. Konuşmaya devam etmek, kararlılığının her zerresini gerektiriyordu, ama bitirdikten sonra kendini çok daha iyi hissedeceğini seziyordu.</p><p class="calibre9">Ancak Harry, Kılkuyruk'un hançeri koluna batırışını anlatınca, Sirius'tan öfkeli bir nida yükseldi, Dumbledore ise öyle çabuk ayağa kalktı ki, Harry irkildi. Dumbledore masasının çevresinden dolaştı ve Harry'ye kolunu uzatmasını söyledi. Harry onlara hem cüppesinin yırtıldığı yeri, hem de altındaki kesiği gösterdi.</p><p class="calibre9">"Başkasının değil de benim kanımı kullanmanın onu daha güçlü hale getireceğini söyledi," dedi Harry, Dumbledore'a. "Dedi ki, annem - annemin bende bıraktığı koruma - ona da sahip olacakmış. Haklı da çıktı - kendine zarar vermeden bana dokunabiliyordu, yüzüme dokundu."</p><p class="calibre9">Bir an için Harry, Dumbledore'un gözlerinde zafer parıltısı gibi bir şey gördüğünü sandı. Ama hemen sonra, bunu kendisinin hayal ettiğine karar verdi, çünkü Dumbledore masasının başına döndüğünde, Harry'nin alışık olduğu gibi yaşlı ve yorgun görünüyordu.</p><p class="calibre9">"Pekâlâ," dedi Dumbledore, yeniden oturarak. "Voldemort o engeli aşmış. Harry, devam et lütfen."</p><p class="calibre9">Harry devam etti; Voldemort'un kazandan yükselişini ve onun Ölüm Yiyenler'e yaptığı konuşmadan aklında kalan her şeyi anlattı. Sonra Voldemort'un onu çözüşünü, ona asasını, geri verişini ve düelloya hazırlanışını anlattı.</p><p class="calibre9">Ama kendisinin ve Voldemort'un asalarının altın rengi bir ışıkla birbirine bağlandığı bölüme gelince, boğazının düğümlendiğini fark etti. Konuşmaya devam etmeye çalıştı, ama Voldemort'un asasından çıkanların anıları zihnine üşüşüyordu, Cedric'in belirdiğini görüyordu, yaşlı adamı, Bertha Jorkins'i görebiliyordu, annesini, babasını. Sirius'un sessizliği bozmasına memnun oldu.</p><p class="calibre9">"Asalar mı bağlandı?" dedi Sirius, Harry'den Dumbledore'a dönerek. "Neden?</p><p class="calibre9">Harry başını kaldırdı. Dumbledore ona büyük bir dikkatle bakıyordu.</p><p class="calibre9">"Priori Incantatem," diye mırıldandı Dumbledore.</p><p class="calibre9">Gözleri Harry'nin gözlerine kilitlendi ve sanki aralarından görünmez bir anlayış ışını geçti.</p><p class="calibre9">"Tersine büyü etkisi mi?" dedi Sirius sert bir sesle.</p><p class="calibre9">"Kesinlikle," dedi Dumbledore. "Harry'nin asası ve Voldemort'un asası aynı çekirdeği paylaşıyorlar. İkisi de aynı anka kuşunun kuyruğundan bir telek içeriyor. Aslında, bu anka kuşunun," diye ekledi ve Harry'nin dizine huzur içinde tünemiş olan kırmızı-altın sarısı tüylü kuşu işaret etti.</p><p class="calibre9">"Asanın teleği Fawkes'tan mı alınmış?" dedi Harry hayretle.</p><p class="calibre9">"Evet," dedi Dumbledore. "Sen bundan dört yıl önce dükkanından çıkar çıkmaz, Mr. Ollivander bana yazıp ikinci asayı senin aldığını söyledi."</p><p class="calibre9">"Peki bir asa kardeşiyle karşılaşınca ne oluyor?" diye sordu Sirius.</p><p class="calibre9">"Birbirlerine karşı doğru dürüst işlemezler," dedi Dumbledore. ''Ancak, asaların sahipleri asaları çatışmaya zorlarlarsa... ender görülen bir etki ortaya çıkar.</p><p class="calibre9">"Asalardan biri öbürünü, yaptığı büyüleri kusmaya zorlar - tersten. Önce en son büyü... sonra.bir önceki..."</p><p class="calibre9">Harry'ye soruşturarı gözlerle baktı. Harry de başını evet anlamında salladı.</p><p class="calibre9">"Bu demektir ki," dedi Dumbledore ağır ağır, gözlerini Harry'nin yüzünden ayırmadan, "Cedric bir biçimde yeniden belirmiş olmalı.”</p><p class="calibre9">Harry yine başıyla onayladı.</p><p class="calibre9">"Diggory hayata mı döndü yani?" dedi Sirius sertçe.</p><p class="calibre9">"Hiçbir büyü ölüyü yeniden uyandıramaz," dedi Dumbledore kederle. "Sadece bir tür tersine yankı meydana gelir. Asadan, yaşayan Cedric'in bir gölgesi belirmiş olmalı... doğru mu, Harry?"</p><p class="calibre9">"Benimle konuştu," dedi Harry. Birden, yine titremeye başlamıştı. "Hayalet... hayalet Cedric, ya da her neyse, konuştu."</p><p class="calibre9">"Bir yankı," dedi Dumbledore, "Cedric'in görünümüne ve karakterine sahip bir yankı. Sanıyorum böyle başka kişiler de belirdi... Voldemort'un asasının daha önceki kurbanları..."</p><p class="calibre9">"Yaşlı bir adam," dedi Harry, boğazı hâlâ sıkışmış haldeydi. "Bertha Jorkins. Ve..."</p><p class="calibre9">"Annenle baban mı?" dedi Dumbledore usulca.</p><p class="calibre9">"Evet," dedi Harry.</p><p class="calibre9">Sirius şimdi Harry'nin omzunu öyle sıkı tutuyordu ki, Harry'nin canı acıyordu.</p><p class="calibre9">"Asanın kullanıldığı son cinayetler," dedi Dumbledore, başıyla onaylayarak. "Ters sırada. Bağlantıyı sürdürseydiniz başkaları da belirirdi elbette. Pekâlâ, Harry, bu yankılar, bu gölgeler... ne yaptılar?"</p><p class="calibre9">Harry asadan çıkan kişilerin altın ağın kenarlarında dolaşmalarını, Voldemort'un onlardan korkuyor gibi görünmesini, Harry'nin babasının gölgesinin ona ne yapması gerektiğini anlatmasını, Cedric'in son ricasında bulunmasını anlattı.</p><p class="calibre9">Bu noktada, Harry artık devam edemeyeceğini anladı. Sirius'a baktığında, onun, yüzünü ellerinin içine almış olduğunu gördü.</p><p class="calibre9">Harry birden Fawkes'ın dizinden ayrılmış olduğunu fark etti. Anka kuşu yere inmişti. Güzel başını Harry'nin yaralı bacağına yaslamıştı, gözlerinden süzülen iri, inci gibi yaşlar örümceğin açtığı yaraya akıyordu. Acı dindi. Deri eski haline döndü. Harry'nin bacağı onarılmıştı.</p><p class="calibre9">Anka kuşu havalanıp yeniden kapının yanındaki tüneğin üstüne yerleşirken, Dumbledore, "Bir kez daha söylüyorum," dedi. "Bu gece, senden bekleyebileceğimin çok ötesinde cesaret gösterdin, Harry. Voldemort'la, o gücünün doruğundayken savaşanlarınkine denk bir cesaret gösterdin. Yetişkin bir büyücünün yükünü omuzladın ve bu yükü taşıyabildin - şimdi de bize umabileceğimiz her şeyi verdin. Benimle hastane kanadına geleceksin. Seni bu gece yatakhaneye götürmüyorum. Bir Uyku İksiri ve biraz huzur... Sirius, onunla kalmak ister misin?"</p><p class="calibre9">Sirius evet anlamında başını salladı ve ayağa kalktı. Yeniden kocaman, kara köpeğe dönüştü. Üçü birlikte odadan çıkıp, hastane kanadına giden merdiveni indiler.</p><p class="calibre9">Harry, Dumbledore kapıyı itip açtığında, Mrs. Weasley, Bill, Ron ve Hermione'nin, canından bezmiş olan Madam Pomfrey'nin etrafını çevirmiş olduklarını gördü. Anlaşılan, Harry'nin nerede olduğunu, başına neler geldiğini öğrenmek istiyorlardı.</p><p class="calibre9">Harry, Dumbledore ve kara köpek içeri girince, hepsi hızla arkalarına döndü. Mrs. Weasley'den boğuk bir çığlık yükseldi. "Harry! Ah, Harry!"</p><p class="calibre9">Telaşla ona doğru hamle etti, ama Dumbledore aralarına girdi.</p><p class="calibre9">"Molly," dedi elini kaldırarak, "lütfen beni biraz dinle. Harry bu gece çok çetin bir tecrübe yaşadı. Az önce de bunu benim için bir kez daha yaşaması gerekti. Şu anda uykuya, huzura ve sessizliğe ihtiyacı var. Hepinizin onunla kalmasını isterse," diye ekledi, Ron, Hermione ve Bill'e de bakarak, "kalabilirsiniz. Ama o hazır olmadan ona soru sormanızı istemiyorum, hele bu akşam, hiç olmaz."</p><p class="calibre9">Mrs. Weasley tamam anlamında başını salladı. Bembeyazdı.</p><p class="calibre9">Gürültü ediyorlarmış gibi Ron, Hermione ve Bill'e dönüp, "Duydunuz mu? Sessizliğe ihtiyacı var!" diye kızgın kızgın fısıldadı.</p><p class="calibre9">"Müdür Bey," dedi Madam Pomfrey, aslında Sirius olan kocaman, kara köpeğe bakarak, "acaba -"</p><p class="calibre9">"Bu köpek bir süre Harry'le birlikte kalacak," diye noktayı koydu Dumbledore. "Seni temin ederim, çok iyi eğitilmiş bir köpektir. Harry - sen yatağına girene kadar bekleyeceğim."</p><p class="calibre9">Harry, diğerlerinden soru sormamasını rica ettiği için Dumbledore'a karşı ifade edilemez bir minnet duyuyordu. Onları orada istemediğinden değildi bu; ama her şeyi yeni baştan anlatma düşüncesi, her şeyi yeniden yaşama fikri dayanılacak gibi değildi.</p><p class="calibre9">"Fudge'la görüşür görüşmez yine sana bakmaya geleceğim, Harry," dedi Dumbledore. "Yarın ben öğrencilerle konuşana kadar burada kalmanı istiyorum." Ve çıktı.</p><p class="calibre9">Harry, Madam Pomfrey tarafından yakındaki bir yatağa götürülürken, odanın öbür ucundaki bir yatakta hareketsiz yatan gerçek Moody'yi gördü. Tahta bacağı ve sihirli gözü yatağının yanındaki komodinin üstünde duruyordu.</p><p class="calibre9">"O iyi mi?" diye sordu Harry.</p><p class="calibre9">"İyi olacak," dedi Madam Pomfrey, Harry'ye pijama verip çevresindeki paravanayı çekerek. Harry cüppesini çıkardı, pijamayı giydi ve yatağa yattı. Ron, Hermione, Bill, Mrs. Weasley ve kara köpek paravananın çevresinden dolaşıp onun her iki yanandaki sandalyelere oturdular. Ron ve Hermione ona çok temkinli bir şekilde bakıyorlardı, sanki ondan korkuyorlarmış gibi.</p><p class="calibre9">"İyiyim," dedi Harry onlara. "Sadece yorgunum."</p><p class="calibre9">Gözleri yaşlarla dolan Mrs. Weasley gereksiz yere Harry'nin yatak örtülerini düzeltti.</p><p class="calibre9">Koştura koştura odasına gitmiş olan Madam Pomfrey, elinde küçük bir şişe dolusu mor iksir ve bir kadehle döndü.</p><p class="calibre9">"Bunun hepsini içmen gerekecek, Harry," dedi. "Rüyasız uyku için bir iksir bu."</p><p class="calibre9">Harry kadehi alıp birkaç büyük yudum içti. Anında uyku bastırdı. Çevresindeki her şey bulanıklaştı; hastane kanadının lambaları yatağının çevresindeki paravananın ötesinden ona dostça göz kırpıyor gibiydiler; bedeni sıcacık kuştüyü şiltenin içine gömüldükçe gömülüyordu sanki. Daha iksiri bitiremeden, daha bir kelime bile edemeden, bitkinliği onu uykuya sürükledi.</p><p class="calibre10">*****</p><p class="calibre8">Harry uyandığında kendini öyle sıcacık, öyle uykulu hissediyordu ki, yeniden uykuya dalabilmek için gözlerini kapalı tuttu. Oda hâlâ loştu; Harry hâlâ gece olduğundan emindi ve çok uzun süredir uyuyor olamayacağı yolunda bir his vardı içinde.</p><p class="calibre9">Sonra çevresinde fısıldaşmalar duydu.</p><p class="calibre9">"Susmazlarsa onu uyandıracaklar!"</p><p class="calibre9">"Niye bağırıyorlar ki? Bir şey daha olmuş olamaz, değil mi?"</p><p class="calibre9">Harry gözlerini mahmur mahmur açtı. Birisi gözlüğünü gözünden çıkarmıştı. Mrs. Weasley ile Bill'in yakında duran bulanık hatlarını seçebiliyordu. Mrs. Weasley ayaktaydı.</p><p class="calibre9">"Bu, Fudge'ın sesi" diye fısıldadı Mrs. Weasley. "Şu da Minerva McGonagall, değil mi? Ama niye tartışıyorlar ki?"</p><p class="calibre9">Şimdi Harry onları da duyabiliyordu: İnsanlar bağrışarak, paldır küldür hastane kanadına yaklaşıyorlardı.</p><p class="calibre9">"Üzüntü verici, ama yine de, Minerva -" diyordu Cornelius Fudge yüksek sesle.</p><p class="calibre9">"Onu şatoya hiç getirmemeliydin!" diye bağırdı Profesör McGonagall. "Dumbledore bunu bir öğrensin -"</p><p class="calibre9">Harry hastane kapılarının hızla açıldığını duydu. Doğrulup oturdu ve gözlüğünü taktı. Yatağının çevresindeki kimse bunu fark etmemişti, hepsi dönmüş kapıya bakıyordu ve Bill paravanayı çekmişti.</p><p class="calibre9">Fudge hızla koğuşa girdi. Profesör McGonagall ve Snape hemen peşindeydiler.</p><p class="calibre9">Fudge, "Dumbledore nerede?" diye sordu Mrs. Weasley'ye.</p><p class="calibre9">"Burada değil," dedi Mrs. Weasley kızgın kızgın. "Burası bir hastane kanadı, Bakan Bey, sizce bu şekilde -"</p><p class="calibre9">Ama tam o sırada kapı açıldı ve içeri Dumbledore girdi.</p><p class="calibre9">Dumbledore bir Fudge'a, bir Profesör McGonagall'a bakarak, sert bir sesle, "Ne oldu?" dedi. "Niye bu insanları rahatsız ediyorsunuz? Minerva, beni şaşırttın - senden Barty Crouch'un başında nöbet tutmanı istemiştim -"</p><p class="calibre9">"Artık onun başında nöbet tutmaya gerek yok, Dumbledore!" diye yüksek bir sesle bağırdı Profesör McGonagall. "Bakan Bey sağ olsun!"</p><p class="calibre9">Harry, Profesör McGonagall'ın hiç böyle kontrolünü kaybettiğini görmemişti. Profesör'ün kızgınlıktan yanakları kızarmıştı, ellerini de yumruk yapmıştı; hiddetten titriyordu.</p><p class="calibre9">"Mr. Fudge'a bu geceki olaylardan sorumlu Ölüm Yiyen'i yakaladığımızı söylediğimizde" dedi Snape alçak sesle, "kendi güvenliğinin tehlikede olduğunu hıssetti anlaşılan. Şatoya gelirken kendisine bir Ruh Emici'nin eşlik etmesinde diretti. Onu Barty Crouch'un olduğu odaya -"</p><p class="calibre9">"Ona bunu onaylamayacağını söyledim, Dumbledore!" dedi Profesör McGonagall, burnundan soluyarak. "Ona Ruh Emiciler'in şatoya ayak basmalarına hayatta izin vermeyeceğini söyledim, ama -"</p><p class="calibre9">"Daha neler!" diye kükredi Fudge. Harry onu da hiç bu kadar öfkeli görmemişti. "Sihir Bakanı olarak, yanımda koruma getirip getirmeyeceğime ben karar veririm, özellikle de böyle tehlikeli -"</p><p class="calibre9">Ama Profesör McGonagall'ın sesi Fudge'ınkini bastırdı.</p><p class="calibre9">"O - o şey odaya girer girmez," dedi çığlık çığlığa, sinirden titreyerek Fudge'ı işaret edip, "hemen Crouch'un üstüne eğildi ve - ve -"</p><p class="calibre9">Profesör McGonagall olanları tarif edecek kelimeler bulmaya çalışırken, Harry'nin içini buz gibi bir ürperti kapladı. Cümlenin sonunu duymasına gerek yoktu.</p><p class="calibre9">Ruh Emici'nin ne yaptığını anlamıştı. Ruh Emici, Barty Crouch'a ölüm öpücüğünü uygulamıştı. Ruhunu ağzından emip almıştı. Şimdi Barty Crouch ölüden de beterdi.</p><p class="calibre9">"Anlatılanlara bakılırsa, bu bir kayıp sayılmaz!" diye bas bas bağırdı Fudge. "Anlaşılan Barty Crouch birçok ölümden sorumluydu!"</p><p class="calibre9">"Ama şimdi ifade veremez, Cornelius," dedi Dumbledore. Fudge'a dikkatle bakıyordu, sanki onu ilk kez apaçık görüyormuş gibi. "O insanları niye öldürdüğü hakkında delil sunamaz."</p><p class="calibre9">"Niye öldürdüğü mü? Eh, bu hiç de büyük bir esrar değil, ha?" diye bağırdı Fudge. "Zır deliydi o! Minerva ve Severus'un anlattıklarına bakılırsa, hepsini Kim-Olduğunu-Bilirsin-Sen'in talimatlarıyla yaptığını söylüyormuş!"</p><p class="calibre9">"Lord Voldemort ona gerçekten talimatlar veriyordu, Cornelius," dedi Dumbledore. "O insanların ölümleri Voldemort'u eski gücüne kavuşturma planının yan ürünlerinden başka bir şey değildi. Plan başarıya ulaştı. Voldemort yeniden bedenine kavuştu."</p><p class="calibre9">Fudge sanki biri yüzüne çok ağır bir şeyle vurmuşa döndü. Afallamış halde, gözlerini kırpıştırarak, az önce duyduklarına inanamıyormuş gibi Dumbledore'a baktı.</p><p class="calibre9">Kekelemeye başladı, faltaşı gibi açılmış gözleri hâlâ Dumbledore'un üstündeydi. "Kim-Olduğunu-Bilirsin-Sen... döndü mü? Saçmalık. Hadi, yapma, Dumbledore..."</p><p class="calibre9">"Şüphesiz, Minerva ve Severus da sana söylemişlerdir," dedi Dumbledore, "Barty Crouch'un itirafını dinledik. Veritaserum'un etkisi altında, bize Azkaban'dan nasıl kaçırıldığını ve Voldemort'un -onun hâlâ hayatta olduğunu Bertha Jorkins'ten öğrenerek- onu babasından kurtarmaya nasıl gittiğini, onu Harry'yi ele geçirmekte nasıl kullandığını anlattı. Plan işledi, sana söylüyorum. Crouch, Voldemort'un geri dönmesine yardımcı oldu."</p><p class="calibre9">"Bak ama, Dumbledore..." dedi Fudge. Harry onun yüzünde hafif bir gülümsemenin belirdiğini hayretle gördü. "Buna - buna cidden inanıyor olamazsın. Kim-Olduğunu-Bilirsin-Sen dönmüş, ha? Haydi, yapma... elbette Crouch, Kim-Olduğunu-Bilirsin-Sen'in emirleriyle hareket ettiğine inanıyor olabilir - ama öyle bir delinin sözüne inanmak, Dumbledore..."</p><p class="calibre9">"Harry bu gece Üçbüyücü Kupası'na dokunduğunda, doğruca Voldemort'a aktarıldı," dedi Dumbledore kararlı bir sesle. "Lord Voldemort'un yeniden doğuşuna tanık oldu. Benimle odama gelirsen, sana hepsini açıklayacağım."</p><p class="calibre9">Dumbledore dönüp Harry'ye baktı ve onun uyanık olduğunu gördü, ama yine de başını sallayıp, "Korkarım bu gece Harry'yi sorgulamana izin veremem," dedi.</p><p class="calibre9">Fudge'ın tuhaf gülümsemesi hâlâ yüzündeydi.</p><p class="calibre9">O da dönüp Harry'ye baktı, sonra gözlerini yeniden Dumbledore'a çevirdi. "Sen -eee- bu konuda Harry'nin sözüne inanmaya hazır mısın, Dumbledore?"</p><p class="calibre9">Bu sözleri takip eden bir anlık sessizlik Sirius'un hırlamasıyla bozuldu. Ense tüyleri dimdik olmuştu ve Fudge'a dişlerini gösteriyordu.</p><p class="calibre9">"Elbette Harry'ye inanıyorum," dedi Dumbledore. Şimdi gözleri alev alevdi. "Crouch'un itirafını dinledim. Harry'den, Üçbüyücü Kupası'na dokunmasından sonra olanları dinledim. İki öykü birbirine uyuyor, geçen yaz Bertha Jorkins'in kayboluşundan beri olan her şeyi açıklıyor."</p><p class="calibre9">Fudge'ın yüzünde hâlâ o tuhaf gülümseme vardı. Bir kez daha, cevap vermeden önce dönüp Harry'ye baktı. "Demek Lord Voldemort'un döndüğüne inanman için deli bir katilin ve şuradaki... şeyy..."</p><p class="calibre9">Fudge, Harry'ye yine kaçamak bir bakış attı ve Harry birden anladı.</p><p class="calibre9">"Rita Skeeter'ı okumuşsunuz, Mr. Fudge," dedi usulca.</p><p class="calibre9">Ron, Hermione, Mrs. Weasley ve Bill yerlerinden sıçradılar. Hiçbiri Harry'nin uyandığının farkına varmamıştı.</p><p class="calibre9">Fudge hafiften kızardı, ama yüzüne boyun eğmez ve dediğim dedik bir ifade yerleşti.</p><p class="calibre9">"Ne olmuş okuduysam?" dedi, Dumbledore'a bakarak. "Çocuk hakkındaki birtakım gerçekleri hasıraltı ettiğini öğrendiysem? Demek bir Çatalağız, ha? Ve tuhaf bir şekilde her tarafta nöbet geçirip duruyor -"</p><p class="calibre9">"Sanırım Harry'nin yara izinde duyduğu acıdan bahsediyorsun, öyle mi?" dedi Dumbledore sakince.</p><p class="calibre9">"Onun bu tür acılar çektiğini itiraf ediyorsun o halde, ha?" dedi Fudge hemen. "Baş ağrıları? Kâbuslar? Hatta belki - halüsinasyonlar?"</p><p class="calibre9">"Beni dinle, Cornelius," dedi Dumbledore, ona doğru bir adım atarak. Yine çevresine o tarif edilmez güç dalgasını yayıyordu, Harry aynı şeye Dumbledore genç Crouch'u sersemlettikten sonra da tanık olmuştu. "Harry'nin aklı seninki ya da benimki kadar yerinde. Alnındaki yara izi beynini bulandırmış değil. Kanımca Lord Voldemort onun yakınında olduğunda ya da cinayet arzusu kabardığında acıyor."</p><p class="calibre9">Fudge, Dumbledore'un karşısında bir adım gerilemişti, ama hâlâ aynı derecede inatçı görünüyordu. "Kusura bakma, Dumbledore, ama daha önce hiç alarm zili görevi gören bir yara izi duymadım..."</p><p class="calibre9">"Bakın, Voldemort'un geri dönüşünü gördüm!" diye bağırdı Harry. Yataktan çıkmaya çalıştı, ama Mrs. Weasley onu yatağında kalması için zorladı. "Ölüm Yiyenler'i gördüm! Size onların adlarını verebilirim! Lucius Malfoy -"</p><p class="calibre9">Snape aniden kıpırdandı, ama Harry ona bakınca, Snape'in gözleri çabucak Fudge'a döndü.</p><p class="calibre9">"Malfoy aklandı!" dedi Fudge, besbelli üstüne alınmıştı. "Çok köklü bir aile - çok önemli hizmetler için bağışlarda bulundular -"</p><p class="calibre9">"Macnair!" diye devam etti Harry.</p><p class="calibre9">"O da aklandı! Şimdi Bakanlık için çalışıyor!"</p><p class="calibre9">"Avery - Nott - Crabbe - Goyle -"</p><p class="calibre9">"Tek yaptığın, on üç yıl önce Ölüm Yiyen olmakla suçlanan kişilerin adlarını tekrar etmek!" dedi Fudge öfkeyle. "O adları eski duruşma raporlarında bulmuş olabilirsin! Yapma gözünü seveyim, Dumbledore -çocuk geçen senenin sonunda da böyle deli saçması bir öykü uydurmuştu- okuduğu mavallar büsbütün inanılmaz bir hal alıyor, ama sen hâlâ bunları yutuyorsun - çocuk yılanlarla konuşabiliyor, Dumbledore, sence buna rağmen güvenilir biri mi?"</p><p class="calibre9">"Seni budala!" diye bağırdı Profesör McGonagall. "Cedric Diggory! Mr. Crouch! Bu ölümler bir delinin gelişigüzel hareketlerinin sonucu olamaz!"</p><p class="calibre9">"Aksini gösteren bir delil göremiyorum!" diye bağırdı Fudge, Profesör McGonagall'ınkine denk bir kızgınlıkla yüzü morarak. "Bana öyle görünüyor ki, son on üç yılda elde ettiğimiz her şeyi sarsacak bir panik başlatmaya kararlısınız!"</p><p class="calibre9">Harry kulaklarına inanamıyordu. Fudge'ı her zaman şefkatli biri olarak görmüştü. Belki biraz palavracı, belki biraz kendini beğenmiş, ama temelde iyi huylu biri. Ancak şimdi karşısında duran kısa boylu, kızgın büyücü rahat ve düzenli dünyasının alt üst olması ihtimalini şiddetle reddediyordu - Voldemort'un hayata dönmüş olabileceğine inanmıyordu.</p><p class="calibre9">"Voldemort geri döndü," diye tekrarladı Dumbledore. "Bu gerçeği hemen kabul edersen ve gerekli önlemleri alırsan, Fudge, durumu hâlâ kurtarabiliriz. Birinci ve en önemli adım, Azkaban'ı Ruh Emiciler'in kontrolünden almak -"</p><p class="calibre9">"Saçmalık!" diye bağırdı Fudge yine. "Ruh Emiciler'i çıkarmak mı? Böyle bir şeyi önersem kovulurum! Toplumumuzun yarısının geceleri yatakta kendini güvende hissetmesinin nedeni, Azkaban'da Ruh Emiciler'in nöbet tutması!"</p><p class="calibre9">"Ama geri kalanımız yatakta o kadar rahat uyuyamıyor, Cornelius. Çünkü Lord Voldemort'un en tehlikeli destekçilerinin, o çağırdığı anda ona katılacak yaratıkların gözetiminde olduğunu biliyoruz!" dedi Dumbledore. "Sana sadık kalmayacaklar, Fudge! Voldemort onlara, güçlerini kullanıp zevklerini tatmin etmeleri için senden çok daha geniş olanaklar sunabilir! Ruh Emiciler arkasındayken ve eski destekçileri de yanına dönmüşken, onun on üç yıl önce sahip olduğu güce yeniden erişmesini durdurmakta çok büyük güçlük çekeceksin!”</p><p class="calibre9">Fudge, sanki öfkesini ifade edecek sözcük bulamıyormuş gibi, ağzını ses çıkarmadan açıp kapıyordu.</p><p class="calibre9">"Alman gereken -derhal alman gereken- ikinci önlemse," diye yılmadan devam etti Dumbledore, "devlere elçiler göndermek."</p><p class="calibre9">"Devlere elçiler göndermek mi?" diye tiz bir çığlık attı Fudge. Belli ki dili çözülmüştü. "Nasıl bir çılgınlıktır bu?"</p><p class="calibre9">"Onlara hemen dostluk elini uzat, yoksa çok geç olur," dedi Dumbledore. "Yoksa Voldemort, tıpkı daha önce yaptığı gibi, devleri, onlara haklarını ve özgürlüklerini verecek tek büyücünün kendisi olduğuna ikna eder!"</p><p class="calibre9">"Ciddi - ciddi olamazsın!" dedi Fudge, soluğu kesilerek. Başını iki yana sallayarak Dumbledore'dan uzaklaştı. "Devlerle temasa geçtiğim sihir toplumunun kulağına bir giderse - insanlar onlardan nefret ediyor, Dumbledore - kariyerimin sonu olur -"</p><p class="calibre9">"Sen kör olmuşsun," dedi Dumbledore, şimdi sesini yükselterek. Çevresindeki güç halesi adeta somutlaşmıştı, yine gözlerinden ateşler saçıyordu. "Makamına duyduğun tutku seni kör etmiş, Cornelius! Her zaman yaptığın gibi, kanın saflığı denen şeye çok fazla önem veriyorsun! Bir insanın ne olarak doğduğunun değil, nasıl geliştiğinin önemli olduğunu göremiyorsun! Az önce Ruh Emici'n, bilinen en köklü safkan ailelerden birinin son üyesini yok etti - ve o adamın ne yapmayı seçtiğini görüyorsun! Sana şunu söylüyorum - benim önerdiğim adımları atarsan, makamında olsan da olmasan da, görüp göreceğimiz en cesur ve en büyük sihir bakanlarımızdan biri olarak hatırlanırsın. Ama harekete geçmezsen - tarih seni, kenara çekilip bizim yeniden kurmak için çaba sarfettiğimiz dünyayı yok etsin diye Voldemort'a ikinci bir fırsat veren adam olarak hatırlar!"</p><p class="calibre9">"Delilik," diye fısıldadı Fudge, gerilemeye devam ederek. "Çılgınlık..."</p><p class="calibre9">Sonra bir sessizlik çöktü. Madam Pomfrey, Harry'nin yatağının ayakucunda, ellerini ağzına götürmüş halde donakalmıştı. Mrs. Weasley hâlâ Harry'nin başında duruyordu, kalkmasın diye eli unun omzundaydı. Bill, Ron ve Hermione gözlerini Fudge'a dikmiş bakıyorlardı.</p><p class="calibre9">"Eğer gözlerini kapama konusundaki kararlılığın seni bu noktaya kadar getiriyorsa, Cornelius," dedi Dumbledore, "bir yol ayrımına vardık demektir. Sen nasıl uygun görüyorsan öyle hareket edersin. Ve ben - ben nasıl uygun görüyorsam öyle hareket edeceğim."</p><p class="calibre9">Dumbledore'un sesinde en ufak bir tehdit izi yoktu, sadece var olan durumu ortaya koyar gibiydi. Ama Fudge, sanki Dumbledore elinde bir asayla onun üzerine geliyormuş gibi öfkelendi.</p><p class="calibre9">"Beni dinle, Dumbledore" dedi, parmağını tehdit edercesine sallayarak. "Seni hep serbest bıraktım. Hep sana çok saygı gösterdim. Belki bazı kararlarına katılmadım, ama sesimi çıkarmadım. Bakanlık'a başvurmaksızın kurtadamlara iş vermene ya da Hagrid'i tutmana ya da öğrencilerine istediğin şeyleri öğretmene izin verecek pek fazla kişi bulamazsın. Ama şimdi bana karşı çalışmaya başlayacaksan -"</p><p class="calibre9">"Benim tek bir kişiye karşı çalışmaya niyetim var," dedi Dumbledore. "O da Lord Voldemort. Eğer ona karşıysan, Cornelius, o zaman aynı taraftayız demektir."</p><p class="calibre9">Fudge buna verecek bir cevap bulamamış gibiydi. Bir süre küçük ayaklarının üstünde bir öne bir arkaya sallandı ve melon şapkasını elinde çevirdi.</p><p class="calibre9">Sonunda, yalvarır gibi bir sesle konuştu: "Geri dönmüş olamaz, Dumbledore, olamaz..."</p><p class="calibre9">Snape ileri atıldı ve cüppesinin sol kolunu sıvayarak Dumbledore'un yanından geçti. Kolunu öne uzatıp gösterince, Fudge irkildi.</p><p class="calibre9">"İşte," dedi Snape haşin bir sesle. "İşte. Karanlık İşaret. Bir saat önceki kadar belirgin değil, o sırada kapkara olmuştu. Ama hâlâ görebilirsin. Her Ölüm Yiyen'de bu işaret vardı, bizzat Karanlık Lord tarafından dağlanmıştı. Bu hem birbirimizi tanımamız, hem de onun istediği zaman bizi huzuruna getirmesi için bir araçtı. Hangi Ölüm Yiyen'in işaretine dokunsa, o Ölüm Yiyen bulunduğu yerden anında buharlaşır ve onun yanında cisimlenirdi. Bu İşaret yıl boyunca giderek belirginleşti. Karkaroff'unki de. Karkaroff bu gece niye kaçtı sanıyorsun? İkimizin İşaret'i de yanmaya başladı, ikimiz de onun döndüğünü anladık. Karkaroff, Karanlık Lord'un intikam alacağından korkuyor. O kadar çok Ölüm Yiyen'e ihanet etti ki, sürüye geri alınmayacağını biliyor."</p><p class="calibre9">Fudge, Snape'in önünde de bir adım geriledi. Başını iki yana sallıyordu. Snape'in söylediklerinin bir kelimesini bile anlamış gibi görünmüyordu. Snape'in kolundaki çirkin işarete, apaçık bir nefretle, uzun uzun baktı. Sonra başını Dumbledore'a çevirdi ve fısıldadı: "Sen ve ekibin ne yapmaya çalışıyorsunuz bilmiyorum Dumbledore, ama daha fazla dinlemeyeceğim. Başka bir şey söyleyecek de değilim. Seninle yarın temasa geçeceğim, Dumbledore, bu okulun yönetiliş biçimiyle ilgili konuşmak için. Şimdi Bakanlık'a dönmem gerekiyor."</p><p class="calibre9">Tam kapıya varmıştı ki, durdu. Geri döndü, yatakların bulunduğu bölüme yürüdü ve Harry'nin yatağının yanında durdu.</p><p class="calibre9">"Ödülün," demekle yetindi. Cebinden içi altın dolu, büyük bir kese çıkarıp Harry'nin başucundaki komodinin üstüne bıraktı. "Bin Galleon. Bir ödül seremonisi yapılması gerekirdi, ama bu şartlar altında..."</p><p class="calibre9">Melon şapkasını başına geçirdi ve odadan çıkıp kapıyı arkasından çarptı. O gözden kaybolur kaybolmaz, Dumbledore başını Harry'nin yatağının çevresindeki gruba çevirdi.</p><p class="calibre9">"Yapılması gereken şeyler var," dedi. "Molly... sana ve Arthur'a güvenebileceğimi düşünmekte haklı mıyım?"</p><p class="calibre9">"Elbette," dedi Mrs. Weasley. Dudaklarına varıncaya kadar bembeyaz kesilmişti, ama kararlı bir hali vardı. "Arthur, Fudge'ın ne olduğunu biliyor. Arthur'un bunca yıldır Bakanlık'ta arka planda kalmasının nedeni, Muggle'lara olan düşkünlüğü. Fudge onda doğru dürüst büyücülük gururu olmadığını düşünüyor."</p><p class="calibre9">"O halde Arthur'a bir mesaj göndermem gerekiyor," dedi Dumbledore. "Gerçeğe ikna edebileceğimiz herkese derhal haber verilmesi gerekiyor. Ve Arthur, Cornelius kadar basiretsiz olmayan Bakanlık çalışanlarıyla temasa geçmeye çok uygun bir konumda."</p><p class="calibre9">"Babama ben giderim," dedi Bill, ayağa kalkarak. "Hemen gidiyorum."</p><p class="calibre9">"Çok güzel," dedi Dumbledore. "Neler olduğunu ona anlat. Söyle, kısa sürede onunla doğrudan temasa geçeceğim. Ancak, tedbirli olması gerekiyor. Eğer Fudge benim Bakanlık'a müdahalede bulunduğumu düşünürse -"</p><p class="calibre9">"Bana bırakın," dedi Bill.</p><p class="calibre9">Harry'nin omzuna bir şaplak indirdi, annesini yanağından öptü, pelerinini üstüne geçirdi ve hızla odadan çıktı.</p><p class="calibre9">"Minerva," dedi Dumbledore, Profesör McGonagall'a dönerek. "Hagrid'i olabildiğince çabuk odamda görmek istiyorum. Ayrıca -gelmeyi kabul ederse- Madam Maxime'i de."</p><p class="calibre9">Profesör McGonagall başıyla onayladı ve tek kelime etmeden çıktı.</p><p class="calibre9">"Poppy," dedi Dumbledore, Madam Pomfrey'ye. "Senden rica etsem, Profesör Moody'nin odasına inebilir misin? Orada Winky adında, hayli üzüntülü bir ev cini bulacaksın. Onun için elinden geleni yap, sonra da onu mutfağa götür. Sanırım Dobby bizim için ona bakacaktır."</p><p class="calibre9">"Pe-peki," dedi Madam Pomfrey, şaşırmış halde. O da çıktı.</p><p class="calibre9">Dumbledore yine konuşmaya başlamadan önce, kapının kapanmasını ve Madam Pomfrey'nin ayak seslerinin uzaklaşıp duyulmaz hale gelmesini bekledi.</p><p class="calibre9">"Şimdi de," dedi, "aramızdan iki kişinin birbirlerini oldukları gibi görmelerinin vakti geldi. Sirius... her zamanki biçimini alırsan..."</p><p class="calibre9">Kocaman, kara köpek başını kaldırıp Dumbledore'a baktı ve sonra, bir anda, insana dönüştü.</p><p class="calibre9">Mrs. Weasley feryadı basıp yataktan geri sıçradı.</p><p class="calibre9">"Sirius Black!" dedi çığlık çığlığa, onu işaret ederek.</p><p class="calibre9">"Anne, sus!" diye bağırdı Ron. "Endişelenecek bir şey yok!"</p><p class="calibre9">Snape ne bağırmış, ne de geri sıçramıştı, ama yüzünde korkuyla hiddet karışımı bir ifade vardı.</p><p class="calibre9">"O!" diye hırladı, Sirius'a bakarak. Sirius'un yüzünden de aynı nefret okunuyordu. "Onun burada ne işi var?"</p><p class="calibre9">"Buraya benim davetim üzerine geldi," dedi Dumbledore, bir birine, bir ötekine bakarak. "Tıpkı senin gibi, Severus. ikinize de güveniyorum. Aranızdaki eski farklılıkları bir kenara bırakıp birbirinize güvenmenizin vakti geldi."</p><p class="calibre9">Harry, Dumbledore'un mucize gibi bir şey istediğini düşündü. Sirius ve Snape birbirlerine büyük bir nefretle bakıyorlardı.</p><p class="calibre9">"Hiç olmazsa apaçık düşmanlıktan vazgeçin," dedi Dumbledore, sesinde hafif bir sabırsızlıkla, "kısa vadede ona da razıyım. El sıkışacaksınız. Artık aynı taraftasınız. Vakit daralıyor ve biz gerçeği bilenler bir arada durmazsak, hiçbirimiz için umut kalmadı demektir."</p><p class="calibre9">Sirius ve Snape ağır ağır -ama hâlâ ikisi de karşısındakinin başına kötü bir şey gelmesini diliyormuş gibi bakarak- birbirlerine yaklaşıp el sıkıştılar. Ve ellerini çabucak bıraktılar.</p><p class="calibre9">"Başlangıç için bu da yeterli," dedi Dumbledore, tekrar aralarına girerek. "Şimdi, ikinize de birer görev vereceğim. Fudge'ın tutumu, her ne kadar beklenmedik olmasa da, her şeyi değiştiriyor. Sirius, senden hemen yola çıkmanı istiyorum. Remus Lupin'i, Arabella Figg'i, Mundungus Fletcher'ı alarma geçireceksin - yani eski tayfayı. Bir süre Lupin'de kal ve dikkati çekme; seninle oradan temasa geçeceğim."</p><p class="calibre9">"Ama -" dedi Harry.</p><p class="calibre9">Sirius'un kalmasını istiyordu. Ondan yine bu kadar çabuk ayrılmak istemiyordu.</p><p class="calibre9">"Çok yakında görüşeceğiz, Harry," dedi Sirius, ona dönerek. "Sana söz veriyorum. Ama elimden geleni yapmam gerekiyor, anlıyorsun, değil mi?"</p><p class="calibre9">"Evet," dedi Harry. "Evet... tabii ki anlıyorum."</p><p class="calibre9">Sirius onun elini kavrayıp bıraktı, Dumbledore'a başıyla selam verdi ve tekrar kara köpeğe dönüştü. Odanın öbür ucuna koştu, kapının kolunu patisiyle çevirdi. Ve o da gitti.</p><p class="calibre9">"Severus," dedi Dumbledore, Snape'e dönerek. "Senden ne istemek zorunda olduğumu biliyorsun. Eğer hazırsan... hazırlıklıysan..."</p><p class="calibre9">"Hazırım," dedi Snape.</p><p class="calibre9">Her zamankinden daha solgun görünüyordu ve soğuk, siyah gözleri tuhaf bir şekilde parıldıyordu.</p><p class="calibre9">Dumbledore, "O halde, iyi şanslar," dedi ve Snape'in tek kelime etmeden Sirius'un ardından çıkıp gidişini, yüzünde hafif bir endişe ifadesiyle izledi.</p><p class="calibre9">Dumbledore birkaç dakika boyunca konuşmadı.</p><p class="calibre9">"Aşağı inmeliyim," dedi sonunda. "Diggory'lerle görüşmeliyim. Harry - iksirinin kalanını da iç. Hepinizle sonra görüşürüz."</p><p class="calibre9">Dumbledore çıkarken Harry kendini yine yastığının üstüne bıraktı. Hermione, Ron ve Mrs. Weasley ona bakıyorlardı. Uzunca bir süre hiçbiri konuşmadı.</p><p class="calibre9">"İksirinin geri kalanını içmelisin, Harry," dedi Mrs. Weasley sonunda. Komodinin üstündeki altın kesesini eliyle hafifçe kenara çekerek şişeye ve kadehe uzandı. "Uzun ve güzel bir uyku çek. Bir süre başka bir şey düşünmeye çalış... Ödülünle neler alacağını düşün!"</p><p class="calibre9">"O altınları istemiyorum” dedi Harry ifadesiz bir sesle. "Siz alın. Kim alırsa alsın. Benim kazanmamam gerekirdi. Onları Cedric'in almış olması gerekirdi."</p><p class="calibre9">Labirentten çıktığından beri mücadele ettiği şey şimdi ona üstün gelmek üzereydi. Gözlerinin iç köşelerinde bir yanma, bir batma hissediyordu. Gözlerini kırpıştırdı ve tavana baktı.</p><p class="calibre9">"Senin suçun değildi, Harry," diye fısıldadı Mrs. Weasley.</p><p class="calibre9">"Ona Kupa'yı benimle birlikte almasını söyledim," dedi Harry.</p><p class="calibre9">Şimdi yanma hissi boğazına da inmişti. Keşke Ron başka tarafa baksa, diye düşündü.</p><p class="calibre9">Mrs. Weasley iksiri komodinin üstüne koydu, eğildi ve kollarını Harry'ye doladı. Harry daha önce hiç böyle, bir anne tarafından kucaklanır gibi kucaklandığını hatırlamıyordu. Mrs. Weasley ona sarılırken, o gece gördüklerinin bütün ağırlığı üzerine çöktü. Annesinin yüzü, babasının sesi, Cedric'in yerde yatan cansız bedeninin görüntüsü... hepsi kafasının içinde dönüp durmaya başladı. Sonunda dayanamaz hale geldi, içinden kurtulma mücadelesi veren ıstırap haykırışını bastırmak için yüzünü buruşturdu.</p><p class="calibre9">Derken gürültülü bir çarpma sesi duyuldu ve Mrs. Weasley ile Harry ayrıldılar. Hermione pencere kenarında duruyordu. Elinde bir şeyi sıkı sıkı tutuyordu.</p><p class="calibre9">"Özür dilerim," diye fısıldadı.</p><p class="calibre9">"İksirin, Harry," dedi Mrs. Weasley çabucak, elinin tersiyle gözlerini silerek.</p><p class="calibre9">Harry hepsini bir dikişte içti. İksir etkisini anında gösterdi. Rüyasız uykunun ağır, karşı konulmaz dalgaları üstüne çöktü ve Harry kendini yastığa bıraktı. Artık düşünmüyordu.</p><div class="mbppagebreak" id="calibre_pb_79"></div>
</body></html>
