<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos798404" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  İKİNCİ  BÖLÜM: BEKLENMEDİK GÖREV1</span></span></p><p class="calibre8">"Potter! Weasley! Dikkatinizi buraya verir misiniz?!"</p><p class="calibre9">Perşembe günü Biçim Değiştirme dersinde Profesör McGonagall'ın kızgın sesi bir kırbaç gibi şaklamış, Harry ve Ron'u yerlerinden zıplatmıştı. Başlarını kaldırıp Profesör'e baktılar.</p><p class="calibre9">Dersin sonuydu; işlerini bitirmişlerdi; Hint domuzuna çevirmekle meşgul oldukları Afrika tavukları Profesör McGonagall'ın masasındaki büyük bir kafese kapatılmıştı (Neville'inki hâlâ kuş tüyleriyle kaplıydı); karatahtada yazılı olan ödevlerini not etmişlerdi ("Türler-Arası Değiştirme yaparken kullanılan Dönüştürme Büyüleri'nin nasıl uyarlanması gerektiğini örneklerle açıklayın"). Zil ha çaldı ha çalacaktı. Harry ve Ron sınıfın arka tarafında Fred'le George'un sahte asalarıyla kılıç tokuşturmaya dalmışlardı. Başlarını kaldırıp baktıklarında, Ron'un elinde bir papağan, Harry'ninkinde ise lastik bir mezgit balığı vardı.</p><p class="calibre9">"Nihayet Potter ve Weasley yaşlarına yakışır bir şekilde davranacak nezaketi gösterdiklerine göre," dedi Profesör McGonagall, ikisine öfkeyle bakarak -bu arada Harry'nin mezgit balığının başı sessizce yere düştü, Ron'un papağanının gagası az önce koparmıştı onu- "size bir duyuruda bulunacağım.</p><p class="calibre9">"Noel Balosu yaklaşıyor. Bu balo Üç-Büyücü Turnuvası'nın geleneksel bir parçasıdır, yabancı konuklarımızla kaynaşmamız için de bize bir fırsat verir. Balo sadece dördüncü sınıflara ve daha büyüklere açık olacak -ama isterseniz, daha küçük bir öğrenciyi davet edebilirsiniz-"</p><p class="calibre9">Lavender Brown'dan bir kikirti çıktı. Parvati Patil dirseğiyle Lavender'ı böğründen sertçe dürttü, ama o da kikirdememek için zor tutuyordu kendini. İkisi de dönüp Harry'ye baktılar. Profesör McGonagall onları görmezden geldi. Harry bunun büyük bir haksızlık olduğunu düşündü, çünkü Profesör daha biraz önce onu ve Ron'u azarlamıştı.</p><p class="calibre9">"Resmi cüppe giyilecek," diye devam etti Profesör McGonagall, "balo Noel Günü saat sekizde Büyük Salon'da başlayacak. Gece yarısı sona erecek. Şimdi -"</p><p class="calibre9">Profesör McGonagall sınıfa uzun uzun göz gezdirdi.</p><p class="calibre9">"Noel Balosu elbette hepimiz için iyi bir -eee- dağıtma fırsatı oluşturuyor," dedi, onaylamayan bir sesle.</p><p class="calibre9">Lavender daha da beter kikirdedi, sesi bastırmak için elini ağzına götürdü. Harry bu defa neyin komik olduğunu anlayabiliyordu. Saçı sıkı sıkı topuz yapılmış olan Profesör McGonagall hayatında hiçbir yerini hiçbir şekilde dağıtmamış gibi görünüyordu - ister kelime anlamında, ister mecazi anlamda.</p><p class="calibre9">"Ama bu demek DEĞİL ki," diye devam etti Profesör McGonagall, "Hogwarts öğrencilerinden beklediğimiz davranış standartlarından taviz vereceğiz. Bir Gryffindor öğrencisi okulu herhangi bir şekilde utandırırsa şahsen hiç hoşuma gitmez."</p><p class="calibre9">Zil çaldı ve her zamanki koşuşturma başladı, öğrenciler çantalarını toplayıp omuzlarına atıyorlardı.</p><p class="calibre9">Profesör McGonagall gürültünün içinde sesini duyurabilmek için bağırdı: "Potter - seninle biraz konuşmak istiyorum, bir mahsuru yoksa."</p><p class="calibre9">Bunun başsız mezgit balığıyla ilgili bir şey olduğunu sanan Harry sıkkın sıkkın öğretmen masasına doğru yürüdü.</p><p class="calibre9">Profesör McGonagall sınıf boşalana kadar bekledi ve sonra, "Potter," dedi, "şampiyonlar ve partnerleri -"</p><p class="calibre9">"Ne partneri?" dedi Harry.</p><p class="calibre9">Profesör McGonagall ona şüpheyle baktı, Harry'nin komik olmaya çalıştığını düşünüyor gibiydi.</p><p class="calibre9">"Noel Balosu için partnerleriniz, Potter," dedi soğuk bir ses tonuyla. "Dans partnerleriniz."</p><p class="calibre9">Harry'nin böğrü kıvrılıp büzüşmüştü sanki. "Dans partnerleri mi?"</p><p class="calibre9">Kızardığını hissediyordu. "Ben dans etmem ki," dedi çabucak.</p><p class="calibre9">"Ah, öyle bir edersin ki," dedi Profesör McGonagall burnundan soluyarak. "Ben de sana bunu söylüyordum. Geleneksel olarak, baloyu şampiyonlar ve partnerleri açar."</p><p class="calibre9">Harry'nin zihninde birden bir tablo belirdi: Bir silindir şapka ve frak giymişti, Vernon Enişte'nin iş partilerine giderken Petunia Teyze'nin giydiği türden fırfırlı elbiseli bir kızla birlikteydi.</p><p class="calibre9">"Ben dans etmiyorum," dedi.</p><p class="calibre9">"Gelenek böyle," dedi Profesör McGonagall kararlı bir sesle. "Sen bir Hogwarts şampiyonusun ve okulun temsilcisi olarak senden ne bekleniyorsa onu yapacaksın. Bu yüzden mutlaka kendine bir partner bul, Potter."</p><p class="calibre9">"Ama - ben -"</p><p class="calibre9">"Beni duydun, Potter," dedi Profesör McGonagall, noktayı koyarcasına.</p><p class="calibre10">*****</p><p class="calibre8">Bir hafta önce sorsalar, Harry, Macar Boynuzkuyruk'la kapışmanın yanında dansa partner bulmanın çantada keklik olduğunu söylerdi. Ama şimdi ilkini yapmış ve bir kızı baloya davet etme zorunluluğuyla karşı karşıya kalmış biri olarak, Boynuzkuyruk'la bir kez daha boğuşmayı yeğliyordu.</p><p class="calibre9">Harry daha önce hiç bu kadar insanın Noel'de Hogwarts'ta kalmak için adını yazdırdığını görmemişti. Elbette kendi hep yapıyordu bunu, çünkü alternatif genellikle Privet Drive'a dönmek anlamına geliyordu. Ama Harry şimdiye kadar ciddi şekilde azınlıkta kalmıştı. Ancak bu yıl, görünüşe bakılırsa, dördüncü sınıfta ya da daha büyük olan herkes kalıyordu ve hepsi de yaklaşan baloya kafayı takmış gibi geliyordu Harry'ye - ya da en azından kızlar takmıştı. Hogwarts birdenbire hayret verici sayıda kıza sahip gibi görünmeye başlamıştı; Harry bunu daha önce hiç fark etmemişti. Koridorlarda kikirdeyen ve fısıldaşan kızlar, oğlanlar yanlarından geçerken tiz kahkahalar atan kızlar, Noel gecesi ne giyecekleri konusundaki notlarını birbirlerine gösteren kızlar...</p><p class="calibre9">Kikirdeyip Harry'ye bakan on kadar kız yanlarından geçerken, "Sürü halinde mi dolaşmak zorundalar?" diye sordu Harry, Ron'a. "Bu şekilde nasıl yalnız yakalayıp da soracaksın ki?"</p><p class="calibre9">"Kement atmaya ne dersin?" dedi Ron. "Kime soracağın hakkında bir fikrin var mı?"</p><p class="calibre9">Harry cevap vermedi. Kime sormak istediğini çok iyi biliyordu da, cesaretini toplamak ayrı bir konuydu... Cho ondan bir yaş büyüktü; çok güzeldi; çok iyi bir Quidditch oyuncusuydu, ayrıca çok da popülerdi.</p><p class="calibre9">Ron, Harry'nin aklından geçenleri okumuş gibiydi.</p><p class="calibre9">"Dinle, sana sorun olmaz. Sen bir şampiyonsun. Daha yeni bir Macar Boynuzkuyruk'u yendin. Eminim seninle gitmek için sıraya girerler."</p><p class="calibre9">Aralarının yeni düzelmiş olmasının hatırına, Ron sesindeki burukluğu en azda tutmuştu. Dahası, Harry her ne kadar şaşırsa da, Ron haklı çıktı.</p><p class="calibre9">Daha ertesi gün, Hufflepuff'tan, Harry ile hayatında konuşmuşluğu olmayan kıvırcık saçlı bir üçüncü sınıf öğrencisi gelip baloya onunla gitmesini teklif etti. Harry öylesine gafil avlanmıştı ki, daha meseleyi hiç tartmadan "hayır" dedi. Kız epey incinmiş bir halde uzaklaştı ve Harry bütün Sihir Tarihi boyunca Dean, Seamus ve Ron'un sataşmalarına katlanmak zorunda kaldı. Sonraki gün iki kız daha gelip ona teklifte bulundu. Biri ikinci sınıftandı, öbürüyse Harry'yi dehşete düşürdü: Beşinci sınıftandı ve Harry reddederse onu bir yumrukta devirecekmiş gibi bir hali vardı.</p><p class="calibre9">"Bayağı güzeldi," dedi Ron dürüstçe, tabii kahkaha krizi sona erdikten sonra.</p><p class="calibre9">"Benden otuz santim falan uzundu," dedi Harry, cesareti kırılmış halde. "Düşünsene bir, onunla dans etmeye çalıştığımda nasıl görünürdüm."</p><p class="calibre9">Hermione'nin Krum'la ilgili söyledikleri ikide bir aklına geliyordu: "Sadece ünlü olduğu için hoşlanıyorlar ondan!" Harry, okul şampiyonu olmasa, ona eşlik etmeyi teklif eden kızlardan herhangi birinin onunla baloya gitmeyi isteyeceğinden şüpheliydi. Sonra, Cho gelip teklif etse bu açıdan rahatsız olur muydum, diye düşündü.</p><p class="calibre9">Yine de Harry genel tabloya baktığında, yaklaşan balonun sıkıntısına rağmen, ilk görevi bitirdiğinden beri hayatın kesinlikle iyiye doğru gittiğini kabul etmek zorundaydı. Koridorlarda eskisine kıyasla çok daha az tatsızlıkla karşılaşıyordu ve bunda Cedric'in büyük payı olduğunu düşünüyordu. Tahminine göre, ona ejderhalardan bahsetmiş olmasına minnet duyan Cedric, Hufflepuff'lara Harry'yi rahat bırakmalarını söylemişti. Ortalıktaki “<span class="italic">CEDRIC DIGGORY'Yİ DESTEKLE!</span>” rozetlerinin sayısı da azalmıştı. Tabii ki Draco Malfoy her fırsatta ona Rita Skeeter'ın yazısından alıntılar yapıyordu, ama bunlara gülenlerin sayısı da giderek azalmıştı - ve sanki Harry'nin mutluluğu daha da pekişsin diye, Gelecek Postası'nda Hagrid'le ilgili bir yazı çıkmamıştı.</p><p class="calibre9">Harry, Ron ve Hermione sömestrın son Sihirli Yaratıkların Bakımı dersi sırasında Hagrid'e Rita Skeeter'la söyleşisinin nasıl gittiğini sorduklarında, Hagrid, "Aslına bakarsanız, sihirli yaratıklarla pek ilgileniyormuşa benzemiyordu," dedi. Çok şükür Hagrid artık Kelekerler'le doğrudan teması bırakmıştı. Bugün onun kulübesinin arkasına sığınmış, tahta bir masada oturmuş, Kelekerler'i ayartacak yeni bir yemek çeşitlemesi hazırlıyorlardı.</p><p class="calibre9">"Sadece senden bahsetmemi istedi, Harry," diye devam etti Hagrid alçak sesle. "Ben de ona seni getirmek için Dursley'lere gittiğimden beridir arkadaş olduğumuzu söyledim. '<span class="italic">Yıllardır hiç azarlaman gerekmedi mi?</span>' dedi. '<span class="italic">Derslerde hiç başını ağrıtmadı mı?</span>' dedi. Hayır dedim, hiç hoşuna gitmiş gibi görünmedi. Sanırdın ki senin için korkunçtur dememi istiyor, Harry."</p><p class="calibre9">"Tabii ki onu istiyor," dedi Harry, koca koca ejderha ciğerlerini büyük bir metal kaba atıp, biraz daha ciğer kesmek için bıçağını eline alarak. "Sürekli benim nasıl trajik, küçük bir kahraman olduğumu yazamaz. Sıkıcı bir hal alır."</p><p class="calibre9">"Yeni bir açı istiyor, Hagrid," dedi Ron bilgiç bir edayla, semender yumurtalarının kabuğunu soyarken. "Harry'nin çılgın bir asi genç olduğunu söylemen gerekiyordu!"</p><p class="calibre9">"Ama değil ki!" dedi Hagrid. Gerçekten şok geçirmiş gibi görünüyordu.</p><p class="calibre9">"Snape'le söyleşi yapmalıymış," dedi Harry acı acı. "Zevkle ipliğimi pazara çıkarırdı. Potter okula adım attığı günden beri çizgiyi aşıp duruyor..."</p><p class="calibre9">"Öyle dedi, ha?" dedi Hagrid, Ron'la Hermione gülerken. "Eh, birkaç kuralı zorlamış olabilirsin, Harry, ama iyisin, değil mi?"</p><p class="calibre9">"Sağol, Hagrid," dedi Harry sırıtarak.</p><p class="calibre9">"Noel günü şu balo zımbırtısına geliyor musun, Hagrid?" dedi Ron.</p><p class="calibre9">"Evet, bir bakarım diyordum," dedi Hagrid boğuk bir sesle. "İyi bir şey olacak sanırım. Dansı sen açacaksın, değil mi, Harry? Kimi götürüyorsun?"</p><p class="calibre9">"Şimdilik kimseyi," dedi Harry. Yine kızardığını hissediyordu. Hagrid üstelemedi.</p><p class="calibre9">Sömestrın son haftası giderek daha da şamatalı bir hal aldı. Her tarafta Noel Balosu'yla ilgili dedikodular uçuşuyordu, ama Harry bunların yarısına bile inanmıyordu - örneğin, Dumbledore'un Madam Rosmerta'dan sekiz yüz fıçı tatlı içki aldığına. Öte yandan, anlaşılan Acayip Kızkardeşler'i ayarladığı doğruydu. Harry, Acayip Kızkardeşler'in tam olarak kim ya da ne olduklarını bilmiyordu, ama BTA'yı (yani Büyücü Telsiz Ağı'nı) dinleyerek büyümüş olanların delice heyecanından, çok ünlü bir müzik grubu olduklarını çıkardı.</p><p class="calibre9">Öğretmenlerden bazısı, akılları bu kadar açık bir şekilde başka bir yerdeyken onlara bir şey öğretmeye çalışmaktan vazgeçti; örneğin, ufak tefek Profesör Flitwick çarşamba günkü dersinde oyun oynamalarına izin verdi ve dersin büyük bir bölümünü Harry ile Üç-Büyücü Turnuvası'nın birinci görevinde kullandığı kusursuz Çağırma Büyüsü hakkında konuşarak geçirdi. Öteki öğretmenlerse aynı derecede cömert değildiler. Örneğin, hiçbir şey Profesör Binns'i elinde cincüce ayaklanmaları üzerine notlarıyla derse devam etmekten alıkoyamazdı - Binns'in kendi ölümü bile ders vermeyi sürdürmesine engel olmadığına göre, Noel gibi ufak bir şey onu yolundan saptıramaz diye düşündüler. Kanlı ve vahşi cincüce ayaklanmalarını bile Percy'nin kazandibi raporu kadar sıkıcı hale getirebilmesi inanılmazdı. Profesör McGonagall ve Profesör Moody de onları derslerinin son saniyesine kadar çalıştırdılar. Snape'in oyun oynamalarına izin verdiğini düşünmek ise, Harry'yi evlat edinmesini düşünmekten farksızdı. Hepsine pis pis bakarak, sömestrın son dersinde onlara panzehirlerden sınav yapacağını söyledi.</p><p class="calibre9">"Kötücül o, orası kesin," dedi Ron o gece nefretle, Gryffindor Ortak Salonu'nda otururlarken. "Son gün başımıza sınav çıkarıyor. Bize ders çalıştırarak sömestrın sonunu berbat ediyor."</p><p class="calibre9">"Hmrnm... ama kendini pek de hırpalıyormüş gibi bir halin yok, değil mi?" dedi Hermione, İksir notlarının üzerinden ona bakarak. Ron, Patlayan Pişti destesiyle kâğıttan şato yapmakla meşguldü - bu, bütün yapının her an patlayabilecek olmasından dolayı, aynı işi Muggle kartlarıyla yapmaktan çok daha ilginç bir uğraştı.</p><p class="calibre9">"Noel geldi, Hermione," dedi Harry tembel tembel; ateşe yakın bir koltuğa kurulmuş, Cannon'larla Uçmak'ı onuncu kez okuyordu.</p><p class="calibre9">Hermione ona da ters ters baktı. "Panzehirleri öğrenmek istemiyorsan bile, daha yapıcı bir şeyle meşgul olacağını sanırdım, Harry!"</p><p class="calibre9">"Ne gibi?" dedi Harry, Cannon'lardan Joey Jenkins'ın bir Bludger'ı Ballycastle Yarasaları Kovalayıcısı'na doğru göndermesini izleyerek.</p><p class="calibre9">"Yumurta!" diye tısladı Hermione.</p><p class="calibre9">"Yapma, Hermione, 24 Şubat'a kadar vaktim var," dedi Harry.</p><p class="calibre9">Altın yumurtayı yukarıdaki sandığına koymuş ve birinci görevden sonraki kutlamadan beri bir kez bile açmamıştı. O gıcırtıya benzeyen çığlığın ne anlama geldiğini bulmak için önünde daha iki buçuk ay vardı ne de olsa.</p><p class="calibre9">"Ama çözmesi haftalar alabilir!" dedi Hermione. "Ötekiler bir sonraki görevin ne olduğunu bilir de sen bilmezsen, tam bir budala durumuna düşersin!"</p><p class="calibre9">"Onu rahat bırak, Hermione, biraz eğlenmeyi hak etti," dedi Ron. Son iki kartı da şatonun üzerine yerleştirince, bütün deste patlayıp kaşlarını alazladı.</p><p class="calibre9">"Yakıştı, Ron... resmi cüppenle çok iyi gidecek."</p><p class="calibre9">Fred'le George gelmişlerdi. Ron ne kadar zarar gördüğünü anlamaya çalışırken, Fred'le George onların masasına oturdu.</p><p class="calibre9">"Ron, Pigwidgeon'ı ödünç alabilir miyiz?" diye sordu George.</p><p class="calibre9">"Olmaz, şu anda bir mektup götürüyor," dedi Ron. "Niye?"</p><p class="calibre9">"Çünkü George onu baloya davet etmek istiyor," dedi Fred alaylı bir sesle.</p><p class="calibre9">"Çünkü biz de bir mektup göndermek istiyoruz, seni koca sersem," dedi George.</p><p class="calibre9">"Siz ikiniz kime yazıp duruyorsunuz öyle, ha?" dedi Ron.</p><p class="calibre9">"Burnunu sokma Ron, yoksa onu da ben yakarım " dedi Fred, asasını tehditkâr bir şekilde sallayarak. "Ee balo için eş buldunuz mu?"</p><p class="calibre9">"I-ıh," dedi Ron.</p><p class="calibre9">"Eh, acele etseniz iyi olur, oğlum, yoksa iyi olanların hepsi kapılmış olacak," dedi Fred.</p><p class="calibre9">"Sen kimle gidiyorsun peki?" dedi Ron.</p><p class="calibre9">"Angelina," dedi Fred hemen. Sesinde en ufak bir çekinme belirtisi yoktu.</p><p class="calibre9">"Ne?" dedi Ron şaşırarak. "Ona sordun mu yani?"</p><p class="calibre9">"İyi dedin," dedi Fred. Başını çevirip Ortak Salon'un öbür tarafına seslendi: "Hey! Angelina!"</p><p class="calibre9">Ateşin yanı başında Alicia Spinnet'la çene çalmakta olan Angelina ona baktı.</p><p class="calibre9">"Ne?" diye seslendi o da.</p><p class="calibre9">"Benle baloya gelmek ister misin?"</p><p class="calibre9">Angelina, Fred'e ölçüp biçen gözlerle baktı.</p><p class="calibre9">"Olur," dedi ve Alicia'ya dönüp, yüzünde hafif bir sırıtmayla, çene çalmaya devam etti.</p><p class="calibre9">"İşte bak," dedi Fred, Harry ile Ron'a, "çocuk oyuncağı."</p><p class="calibre9">Esneyerek ayağa kalktı ve, "O halde bir okul baykuşu kullanacağız, George, hadi..." dedi.</p><p class="calibre9">Çıktılar. Ron kaşlarına dokunmayı bırakıp, hâlâ tütmekte olan kâğıttan şatosunun üzerinden Harry'ye baktı</p><p class="calibre9">"Harekete geçsek iyi olacak artık... yani gidip birine sorsak. Fred haklı. Bir çift ifritle gitmek istemeyiz herhalde."</p><p class="calibre9">Hermione sinirden kekelemeye başladı. "Anlayamadım, bir çift... ne?"</p><p class="calibre9">"Şeyy - bilirsin," dedi Ron, omuz silkerek. "Yalnız giderim de, Eloise Midgen'la gitmem örneğin."</p><p class="calibre9">"Son zamanlarda sivilceleri çok daha iyi durumda - üstelik çok hoş birisi!"</p><p class="calibre9">"Burnu yüzünün ortasında değil onun," dedi Ron.</p><p class="calibre9">"Haa, anladım," dedi Hermione, sinirli bir halde. "Yani temelde, seni kabul edecek en güzel kızla birlikte gideceksin, isterse tahammül edilmez biri olsun, öyle mi?"</p><p class="calibre9">"Şeyy - evet, aşağı yukarı öyle," dedi Ron.</p><p class="calibre9">"Ben yatmaya gidiyorum," dedi Hermione ters ters. Tek kelime daha etmeden kalkıp, kızların yatakhanesine giden merdivene doğru hızla uzaklaştı.</p><p class="calibre10">*****</p><p class="calibre8">Beauxbatons ve Durmstrang'dan gelen ziyaretçileri etkilemek için bitmek tükenmek bilmez bir çaba gösteren Hogwarts çalışanları, Noel'de şatoyu mümkün olduğunca güzel göstermekte kararlıydılar. O yılki süslemeler Harry'nin okulda gördüğü en müthiş süslemelerdi. Mermer merdivenin tırabzanlarına erimeyen buz saçakları yapıştırılmıştı; Büyük Salon'un alışıldık on iki Noel ağacı, ışıldayan çobanpüskülü meyvelerinden gerçek, öten, altın baykuşlara kadar akla hayale gelebilecek her şeyle donatılmıştı. Zırhlar yanlarından biri geçtiğinde Noel şarkıları söylemek üzere büyülenmişlerdi. "Bütün İnananlar, Toplanın"ı sözlerin sadece yarısını bilen boş bir miğferden dinlemek tuhaf bir şeydi. Hademe Filch birkaç kez Peeves'i zırhın içinden çıkarmak zorunda kalmıştı. Peeves durmadan oraya saklanıp, şarkı sözlerindeki boşlukları kendi uydurduğu ve hepsi de çok kaba olan sözlerle dolduruyordu.</p><p class="calibre9">Ve Harry hâlâ Cho'yu baloya davet etmemişti. Hem Harry hem de Ron artık giderek tedirginleşmeye başlamışlardı, ama Harry'nin de dediği gibi, Ron partnersiz giderse onun kadar aptal durumuna düşmezdi; Harry'nin diğer şampiyonlarla birlikte dansı başlatması gerekiyordu.</p><p class="calibre9">"Hiç olmazsa Mızmız Myrtle var," dedi Harry kasvetle, ikinci kattaki kızlar tuvaletine dadanmış olan hayaleti kastederek.</p><p class="calibre9">"Harry, dişimizi sıkıp yapmalıyız," dedi Ron cuma sabahı. Sesinde sanki fethedilmez bir kaleye saldırmaktan bahsediyormuş gibi bir ton vardı. "Bu gece Ortak Salon'a döndüğümüzde, ikimiz de partner bulmuş olacağız - anlaştık mı?"</p><p class="calibre9">"Şeyy... tamam," dedi Harry.</p><p class="calibre9">Ama o gün Cho'yu ne zaman görse -önce teneffüste, sonra öğle yemeği sırasında, bir kez de Sihir Tarihi'ne giderken- kızın çevresi arkadaşlarıyla çevriliydi. Bir yere yalnız gittiği olmaz mıydı hiç? Harry onu tuvalete giderken pusuya düşürebilir miydi acaba? Ama hayır - oraya bile dort-beş kız eşliğinde gidiyor gibiydi.</p><p class="calibre9">Ama Harry ona gecikmeden sormazsa, mutlaka başka biri sorardı.</p><p class="calibre9">Snape'in Panzehir sınavında konsantre olmakta zorlandı ve bunun sonucunda kilit bileşeni -mide taşını- eklemeyi unutup çok düşük not aldı. Ama umrunda değildi; yapmaya niyetlendiği şey için cesaretini toplamakla meşguldü. Zil çaldığında çantasını kaptı ve zindan kapısına doğru fırladı.</p><p class="calibre9">Ron ve Hermione'ye, "Sizinle akşam yemeğinde görüşürüz," deyip merdivenden koşa koşa çıktı.</p><p class="calibre9">Cho'ya gidip bir dakika özel konuşmalarını isteyecekti, o kadar... Kalabalık koridorlarda telaşla dolaşıp onu aramaya başladı. Onu bulduğunda (beklediğinden çok daha çabuk buldu), Cho, Karanlık Sanatlara Karşı Savunma dersinden çıkıyordu.</p><p class="calibre9">"Şeyy - Cho? Seninle biraz konuşabilir miyim?"</p><p class="calibre9">Kikirdemek kanunen yasaklanmalı, diye düşündü Harry hiddetle, çünkü Cho'nun çevresindeki kızların hepsi kikirdemeye başlamıştı. Cho hariç. O, "Tamam," dedi ve Harry'le birlikte sınıf arkadaşlarının duyamayacağı bir köşeye yürüdü.</p><p class="calibre9">Harry dönüp ona baktığında, midesinde sanki merdiven inerken bir adımını boşluğa atmış gibi bir düşme hissi duydu.</p><p class="calibre9">"Şeyy," dedi.</p><p class="calibre9">Soramıyordu. Yapamıyordu. Ama sormak zorundaydı. Cho şaşırmış bir halde orada durmuş, ona bakıyordu.</p><p class="calibre9">Harry daha dilini buna tam olarak hazırlamadan, sözcükler ağzından fırlamıştı bile.</p><p class="calibre9">"Balyabenlegermisin?"</p><p class="calibre9">"Pardon?" dedi Cho.</p><p class="calibre9">"Balo - baloya benle gitmek ister misin?" dedi Harry. Neden kızarmak zorundaydı ki şimdi? Neden?</p><p class="calibre9">"Ah!" dedi Cho ve o da kızardı. "Ah, Harry, çok üzgünüm." Gerçekten de öyle görünüyordu. "Başkasına söz verdim bile."</p><p class="calibre9">"Ah," dedi Harry.</p><p class="calibre9">Tuhaf bir şeydi; az önce iç organları yılan gibi kıvrım kıvrım kıvranıyordu, şimdiyse birden kendini hiç iç organı yokmuş gibi hissediyordu.</p><p class="calibre9">"Ha, tamam," dedi, "sorun değil."</p><p class="calibre9">"Gerçekten çok üzgünüm," dedi Cho yine.</p><p class="calibre9">"Zararı yok," dedi Harry.</p><p class="calibre9">Bir süre orada öylece durup birbirlerine bakakaldılar, sonra Cho, "Şeyy -" dedi.</p><p class="calibre9">"Evet," dedi Harry.</p><p class="calibre9">"Şeyy, hoşça kal," dedi Cho, hâlâ kıpkırmızı halde, sonra dönüp uzaklaştı.</p><p class="calibre9">Harry kendine hâkim olamadan, onun arkasından seslenmişti bile.</p><p class="calibre9">"Kiminle gidiyorsun?"</p><p class="calibre9">"Ha - Cedric," dedi Cho. "Cedric Diggory."</p><p class="calibre9">"Ha, tamam," dedi Harry.</p><p class="calibre9">İç organları geri geldi. Yok oldukları sırada kurşunla doldurulmuş gibiydiler.</p><p class="calibre9">Akşam yemeğini tamamen unutup, ağır ağır yürüyerek Gryffindor Kulesi'ne döndü. Attığı her adımda Cho'nun sesi kulaklarında yankılanıyordu: "Cedric - Cedric Diggory." Cedric'i epey sevmeye başlamıştı - onu Quidditch'te yendiğini, yakışıklı olduğunu, popüler olduğunu ve neredeyse herkesin en sevdiği şampiyon olduğunu unutmaya hazırdı. Ama şimdi birden Cedric'in aslında bir yumurta kabını dolduracak kadar beyni olmayan, işe yaramaz bir güzel çocuk olduğunun farkına varmıştı.</p><p class="calibre9">"Peri ışıkları," dedi Şişman Hanım'a, donuk bir sesle - parola önceki gün değiştirilmişti.</p><p class="calibre9">"Gerçekten de öyle, canım!" dedi Şişman Hanım titreyen bir sesle. Bir taraftan da yeni, madeni saç bandını düzeltiyordu. Öne savrulup onu içeri aldı.</p><p class="calibre9">Ortak Salon'a giren Harry çevresine bakınca, Ron'un bir köşede kül rengi bir yüzle oturduğunu görüp çok şaşırdı. Ginny yanında oturuyor ve göründüğü kadarıyla onunla usul usul, yatıştırıcı bir sesle konuşuyordu.</p><p class="calibre9">"Ne oldu, Ron?" dedi Harry, onlara katılarak.</p><p class="calibre9">Ron başını kaldırıp Harry'ye baktı. Yüzünde adeta bir dehşet ifadesi vardı.</p><p class="calibre9">"Niye yaptım ki?" dedi hiddetle. "Beni ne dürttü de böyle bir şey yaptım, bilmiyorum!"</p><p class="calibre9">"Neyi?" dedi Harry.</p><p class="calibre9">"O -şeyy- Fleur Delacour'u baloya davet etti," dedi Ginny. Gülmemek için kendini zor tutuyor gibiydi, ama bir yandan da Ron'un kolunu şefkatle okşuyordu.</p><p class="calibre9">"N'aptın, n'aptın?" dedi Harry.</p><p class="calibre9">"Beni ne dürttü de böyle bir şey yaptım, bilmiyorum!" dedi Ron yine bir solukta. "Ne yapmaya çalışıyordum ki? İnsanlar vardı - her tarafta - çıldırmıştım - herkes izliyordu! Giriş Salonu'nda onun önünden geçiyordum sadece - orada durmuş, Diggory'le konuşuyordu - birden içimi öyle bir istek kapladı - ben de gidip ona teklif ettim!"</p><p class="calibre9">Ron inleyip yüzünü ellerinin arasına aldı. Hâlâ konuşuyordu, ama sözcükler zar zor anlaşılıyordu. "Bana bir sülükmüşüm falan gibi baktı. Cevap bile vermedi. Sonra -bilmiyorum- birden kendime geldim ve koşa koşa uzaklaştım."</p><p class="calibre9">"Onda veela'lık var," dedi Harry. "Haklıydın - büyükannesi veela'ymış. Senin suçun değil. Eminim tam sen oradan geçerken, Fleur, Diggory için o eski cazibe sihrine başvuruyordu, sen de sihre yakalandın - ama zaten Fleur de vaktini boşa harcıyormuş. Cedric, Cho Chang ile gidiyor."</p><p class="calibre9">Ron başını kaldırıp baktı.</p><p class="calibre9">"Demin Cho'dan benimle gelmesini istedim," dedi Harry duygusuz bir sesle, "o da bana söyledi."</p><p class="calibre9">Ginny'nin gülümsemesi birden silinmişti.</p><p class="calibre9">"Bu çılgınlık," dedi Ron. "Birini bulmayan bir tek biz kaldık - yani, Neville hariç. Hey - bil bakalım o kime sordu? Hermione!"</p><p class="calibre9">"Ne?" dedi Harry. Bu şaşırtıcı haber dikkatini tamamen dağıtmıştı.</p><p class="calibre9">"Evet, evet!" dedi Ron. Gülmeye başladı, yüzünün rengi geri gelmişti biraz. "İksir'den çıktıktan sonra söyledi Neville bana! Hermione'nın ona hep iyi davrandığını, işlerinde yardım ettiğini falan - ama Hermione ona başkasına söz verdiğini söylemiş. Hah! Sanki doğruymuş gibi! Sadece Neville'le gitmek istemedi, o kadar... Yani, kim ister ki?"</p><p class="calibre9">"Gülme!" dedi Ginny, sinirli sinirli. "Gülme -"</p><p class="calibre9">Tam o sırada Hermione portre deliğinden içeri tırmandı.</p><p class="calibre9">"Siz ikiniz niye yemekte yoktunuz?" dedi, gelip onlara katılarak.</p><p class="calibre9">"Çünkü -kessenize gülmeyi- ikisi de baloya davet ettikleri kızlar tarafından reddedildiler!" dedi Ginny.</p><p class="calibre9">Harry'nin de, Ron'un da sesi kesildi.</p><p class="calibre9">"Çok sağ ol, Ginny," dedi Ron ekşi bir sesle.</p><p class="calibre9">"Güzel olanların hepsi kapıldı demek, ha Ron?" dedi Hermione mağrur bir edayla. "Eloise Midgen şimdi gözüne bayağı güzel görünmeye başladı, değil mi? Eh, eminim bir yerlerde seni isteyen birilerini bulursun."</p><p class="calibre9">Ama Ron şimdi Hermione'ye, sanki onu yepyeni bir açıdan görüyormuşçasına bakıyordu. "Hermione, Neville haklı - sen gerçekten de bir kızsın..."</p><p class="calibre9">"Aa, fark ettin demek," dedi Hermione iğneleyici bir şekilde.</p><p class="calibre9">"Ee - ikimizden biriyle gelebilirsin!"</p><p class="calibre9">"Hayır, gelemem," diye çıkıştı Hermione.</p><p class="calibre9">"Hadi, yapma," dedi Ron sabırsızca, "partnere ihtiyacımız var, yalnız gidersek gerçekten aptal durumuna düşeceğiz, başka herkesin partneri var..."</p><p class="calibre9">"Sizinle gelemem," dedi Hermione, şimdi kızarmıştı. "Çünkü zaten başkasıyla gidiyorum."</p><p class="calibre9">"Hayır, gitmiyorsun!" dedi Ron. "Onu sadece Neville'den kurtulmak için söyledin!"</p><p class="calibre9">"Aa, öyle mi?" dedi Hermione. Gözleri tehlikeli tehlikeli parlıyordu. "Sırf sen benim bir kız olduğumu üç sene sonra fark ettin diye, Ron, sanma ki başkası fark etmedi!"</p><p class="calibre9">Ron ona bakakalmıştı. Sonra yine sırıttı.</p><p class="calibre9">"Tamam, tamam, senin bir kız olduğunu biliyoruz," dedi. "Oldu mu? Gelecek misin şimdi?"</p><p class="calibre9">"Söyledim ya!" dedi Hermione büyük bir kızgınlıkla. "Başka biriyle gidiyorum!"</p><p class="calibre9">Ve hızla kızların yatakhanesine doğru uzaklaştı.</p><p class="calibre9">"Yalan söylüyor," dedi Ron kendinden emin bir sesle, onun uzaklaşmasını izleyerek.</p><p class="calibre9">"Söylemiyor," dedi Ginny usulca.</p><p class="calibre9">"Kimle gidiyor o zaman?" dedi Ron sertçe.</p><p class="calibre9">"Ben söylemem, onun kendi bileceği iş," dedi Ginny.</p><p class="calibre9">"Tamam," dedi Ron. Şimdi adamakıllı canı sıkılmış gibi görünüyordu. "Bu iş giderek saçmalaşıyor. Ginny, sen Harry ile gidersin, ben de -"</p><p class="calibre9">"Gidemem," dedi Ginny. O da kıpkırmızı kesilmişti. "Ben - Neville'le gidiyorum. Hermione hayır deyince bana teklif etti, ben de düşündüm ki... şeyy... nasılsa başka türlü gidemeyeceğim, dördüncü sınıfta değilim." Fena halde üzgün görünüyordu. "Sanırım gidip akşam yemeği yesem iyi olacak," dedi, kalkıp boynu bükük bir halde portre deliğine gitti.</p><p class="calibre9">Ron fincan gibi gözlerle Harry'ye baktı.</p><p class="calibre9">"Onlara ne oldu böyle?" diye sordu.</p><p class="calibre9">Ama Harry tam o anda Parvati'yle Lavender'ın portre deliğinden içeri girdiklerini görmüştü Harekete geçme vakti gelmişti.</p><p class="calibre9">"Burada bekle" dedi Ron'a. Kalkıp doğruca Parvati'nin yanına gitti ve, "Parvati" dedi. "Benimle baloya gelir misin?"</p><p class="calibre9">Parvati bir kikirdeme nöbetine tutuldu. Harry, elleri cüppesinin ceplerinde, onun kikirdemesinin dinmesini bekledi.</p><p class="calibre9">"Evet, olur," dedi kız sonunda ve feci şekilde kızardı.</p><p class="calibre9">"Teşekkürler," dedi Harry, rahatlayarak. "Lavender - sen de Ron'la gider misin?"</p><p class="calibre9">"O Seamus'la gidiyor," dedi Parvati. İkisi daha da beter kikirdemeye başladılar.</p><p class="calibre9">Harry of çekti.</p><p class="calibre9">"Ron'la gidecek biri geliyor mu aklına?" dedi, Ron'un duymaması için sesini alçaltarak.</p><p class="calibre9">"Peki ya Hermione Granger?" dedi Parvati.</p><p class="calibre9">"O başkasıyla gidiyor."</p><p class="calibre9">Parvati afalladı kaldı.</p><p class="calibre9">"Aaaaa - kimle?" dedi merakla.</p><p class="calibre9">Harry omuz silkti. "En ufak fikrim yok," dedi. "Ee, Ron ne olacak?"</p><p class="calibre9">"Şeyy..." dedi Parvati ağır ağır, "sanırım kardeşim onunla gidebilir... biliyorsun, Padma... Ravenclaw'dan. İstersen ona sorarım."</p><p class="calibre9">"Evet, çok iyi olur," dedi Harry. "Bana haber verir misin?"</p><p class="calibre9">Ve bu balonun fazlaca zahmetli olduğunu düşünüp Padma Patil'in burnunun yüzünün tam ortasında olmasını ümit ederek, Ron'un yanına döndü.</p><div class="mbppagebreak" id="calibre_pb_48"></div>
</body></html>
