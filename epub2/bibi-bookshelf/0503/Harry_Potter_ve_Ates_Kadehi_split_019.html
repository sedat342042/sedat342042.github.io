<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre15"><span class="calibre12"><span class="italic">Ýyi denemeydi, Harry.</span></span></p><p class="calibre16"><span class="calibre12"><span class="italic">Ülkeye döndüm ve iyi saklandım. Bana Hogwarts'ta olup biten her şeyi bildirmeye devam etmeni istiyorum. Hedwig'i kullanma, sürekli baykuş değiştir ve benim için kaygılanma, sen kendine göz kulak ol, yeter. Yara izin hakkında ne dediğimi unutma.</span></span></p><p class="calibre16"><span class="calibre12"><span class="italic">Sirius</span></span></p><p class="calibre8">Ron yavaşça, "Neden baykuş değiştirmen gerekiyor?" diye sordu.</p><p class="calibre9">Hermione hemen, "Hedwig çok dikkat çeker," dedi. "Farklı bir kuş. Sirius nerede saklanıyorsa oraya dönüp duran karbeyaz bir baykuş... Yani, pek yerel bir kuşa benzemiyor, değil mi?"</p><p class="calibre9">Harry mektubu rulo yaptı ve cüppesinin içine yerleştirdi. Bir yandan da, eskisinden daha mı az, daha mı çok kaygılı olduğunu anlamaya çalışıyordu. Sirius'un yakalanmadan geri dönmeyi becermesi iyi bir şeydi herhalde. Onun çok daha yakında olmasının güven verici olduğunu da inkâr edemezdi; artık hiç değilse her yazışında cevap almak için bu kadar beklemesi gerekmeyecekti.</p><p class="calibre9">"Sağol, Hedwig," dedi, onu okşayarak. Kuş uykulu uykulu öttü, gagasını Harry'nin portakal suyu kadehine sokup çıkardı, sonra yeniden uçup gitti. Besbelli Baykuşhane'de sıkı ve uzun bir uyku çekmeye can atıyordu.</p><p class="calibre9">O gün havada hoş bir bekleyiş duygusu vardı. Kimse derslere pek kafasını veremedi, herkesin aklı fikri Beauxbatons ve Durmstrang'lıların akşam gelecek olmasındaydı. İksir dersi bile, her zamankinden yarım saat kısa olduğu için, çok daha kolay tahammül edilir nitelikteydi. Zil erken çalınca, Harry, Ron ve Hermione koşa koşa Gryffindor Kulesi'ne gittiler, onlara söylendiği gibi çantalarıyla kitaplarını bıraktılar, pelerinlerini giydiler ve telaşla yeniden aşağı, Giriş Salonu'na indiler.</p><p class="calibre9">Bina sorumluları öğrencilerini sıraya sokuyorlardı.</p><p class="calibre9">Profesör McGonagall, "Weasley, şapkanı düzelt," diye payladı Ron'u. "Miss Patil, o gülünç şeyi saçınızdan çıkarın."</p><p class="calibre9">Parvati surat astı ve örgüsünün ucundaki büyük, kelebek süsü çıkardı.</p><p class="calibre9">"Lütfen beni izleyin," dedi Profesör McGonagall. "Birinci sınıflar önden... itişip kakışmayın..."</p><p class="calibre9">Sıra halinde merdivenden indiler ve şatonun önüne dizildiler. Soğuk, duru bir akşamdı. Akşam alacası çöküyordu ve solgun, şeffaf görünüşlü bir ay şimdiden Yasak Orman'ın üzerinde parlıyordu. Önden dördüncü sırada Ron ile Hermione'nin arasında duran Harry, Dennis Creevey'nin diğer birinci sınıflar arasında heyecandan resmen titrediğini gördü.</p><p class="calibre9">Ron saatine göz atarak, "Neredeyse altı oldu," dedi ve ön kapıya gelen yola doğru baktı. "Sizce nasıl gelecekler? Trenle mi?"</p><p class="calibre9">"Sanmam," dedi Hermione.</p><p class="calibre9">"Öyleyse nasıl? Süpürgeyle mi?" dedi Harry, yıldızlı gökyüzüne bakarak.</p><p class="calibre9">"Sanmam... onca uzaktan süpürgeyle gelemezler..."</p><p class="calibre9">"Anahtar olmasın?" diye önerdi Ron. "Ya da cisimlenebilirler - belki onların geldiği yerde on yedi yaşın altındakilerin de cisimlenmesine izin veriliyordur."</p><p class="calibre9">Hermione sabırsızlıkla, "Hogwarts arazisinde cisimlenemezsiniz," dedi. "Bunu size kaç kez söyleyeceğim?"</p><p class="calibre9">Karanlığın indiği araziyi heyecanla taradılar, ama hiç hareket yoktu. Her şey her zamanki gibi kıpırtısız, sessiz ve sakindi. Harry üşümeye başlamıştı. Acele etseler bari, diye düşündü... Belki de yabancı öğrenciler dramatik bir giriş yapmaya hazırlanıyorlardı... Mr. Weasley'nin Quidditch Dünya Kupası'ndan önce kamp ateşi başında söylediklerini hatırladı: "Hep aynı - bir araya geldik mi gösteriş yapmadan duramıyoruz..."</p><p class="calibre9">Derken Dumbledore diğer öğretmenlerle birlikte ayakta durduğu arka sıradan seslendi - "Ahha! Eğer fena halde yanılmıyorsam, Beauxbatons heyeti yaklaşıyor!"</p><p class="calibre9">Birçok öğrenci hevesle, "Nerede?" diye sordu, hepsi farklı yönlere bakıyordu.</p><p class="calibre9">"İşte!" diye haykırdı bir altıncı sınıf öğrencisi, Orman'ın üzerinde bir noktayı göstererek.</p><p class="calibre9">Büyük bir şey, süpürgeden çok daha büyük bir şey -hatta yüz süpürgeden bile- lacivert gökyüzünden şatoya doğru hızla geliyor, her an daha da büyüyordu.</p><p class="calibre9">Birinci sınıflardan biri, tamamen kendinden geçerek, "Ejderha bu!" diye haykırdı.</p><p class="calibre9">"Aptallık etme... uçan bir ev!" dedi Dennis Creevey.</p><p class="calibre9">Dennis'in tahmini gerçeğe daha yakındı... Devasa, kara şekil Yasak Orman'daki ağaçların tepelerini sıyırarak geçerken, şato pencerelerinden parıldayan ışıklar üzerine vurdu. Dev gibi, toz mavisi bir atlı araba gördüler. Kocaman bir ev boyundaydı, onlara doğru süzülüyordu, her biri beyaz yeleli ve fil boyunda olan bir düzine kanatlı at tarafından çekiliyordu.</p><p class="calibre9">Araba daha da aşağı savrulup muazzam bir hızla inişe geçerken, ilk üç sıradaki öğrenciler geriye doğru çekildi. Sonra, atların yemek tabağından büyük nalları muazzam bir darbeyle yere vurdu. Neville geriye zıplayıp beşinci sınıftan bir Slytherin'in ayağına bastı. Bir saniye sonra araba da inmişti. Koskoca tekerleklerinin üzerinde yalpalarken, altın rengi atlar kocaman kafalarını sallıyor ve büyük, alev kırmızısı gözlerini deviriyorlardı.</p><p class="calibre9">Harry, arabanın kapısı açılmadan önce, kapının üstünde bir arma (her birinden üç yıldız çıkan çapraz, altın iki asa) olduğunu görebildi ancak.</p><p class="calibre9">Cüppesi soluk mavi renkte bir oğlan arabadan atladı, ileri doğru eğildi, arabanın döşemesini bir müddet kurcaladı ve bir dizi altın basamağı açtı. Saygıyla geriye doğru sıçradı. Derken Harry parlak, yüksek topuklu, siyah bir ayakkabının (çocuk kızağı büyüklüğünde bir ayakkabı) arabanın içinden çıktığını gördü. Hemen arkasından da ayakkabıyı, Harry'nin hayatında gördüğü en kocaman kadın izledi. Arabanın ve atların muazzam boyutlarının nedeni o anda belli olmuştu. Birkaç kişi soluğunu tuttu.</p><p class="calibre9">Harry hayatında bu kadın kadar kocaman tek bir kişi görmüştü: Hagrid. Aralarında iki üç santimlik bir boy farkı olduğundan bile şüpheliydi. Ama nasılsa -belki de Hagrid'e alıştığı için- (şimdi basamakların dibinde durmuş, fincan gibi gözlerle bekleşen kalabalığa bakan) bu kadın daha da anormal ölçüde kocaman geldi ona. Kadın Giriş Salonu'ndan vuran ışığa doğru yürüdüğü zaman, güzel, yeşil zeytin rengi bir yüzü olduğu ortaya çıktı; büyük, kara, berrak gözleri ve epeyce hürmetli bir burnu vardı. Saçı arkaya çekilip pırıl pırıl bir topuz halinde ensesinde toplanmıştı. Tepeden tırnağa siyah satene bürünmüştü, boynunda ve kalın parmaklarında birçok harika opal ışıldıyordu.</p><p class="calibre9">Dumbledore alkışlamaya başladı; onu örnek alan öğrenciler de ellerini çırpmaya koyuldular. Çoğu bu kadına daha iyi bakabilmek için ayak parmaklarının ucunda yükselmişti.</p><p class="calibre9">Kadının yüzü gevşedi, zarif bir gülümsemeye büründü ve parıldayan elini uzatarak öne, Dumbledore'a doğru yürüdü. Kendisi de uzun boylu olan Dumbledore'un bu eli öpmek için eğilmesine pek gerek kalmadı.</p><p class="calibre9">"Aziz Madam Maxime" dedi. "Hogwarts'a hoş geldiniz."</p><p class="calibre9">Madam Maxime kalın bir sesle, "Damblidor," dedi, "iyisindi' umarım?"</p><p class="calibre9">"Fevkalade formdayım, teşekkürler," dedi Dumbledore.</p><p class="calibre9">Madam Maxime, muazzam ellerinden birini kayıtsızca arkaya doğru sallayarak, "Öğrencilerim," dedi.</p><p class="calibre9">Dikkati tamamen Madam Maxime'in üzerinde toplanmış olan Harry şimdi de, hepsi yeniyetmeliği geride bırakmak üzereymiş gibi görünen bir düzine kadar kızla oğlanı fark etti. Arabadan inmişler, Madam Maxime'in arkasında duruyorlardı. Titriyorlardı da, ama bunda şaşılacak bir şey yoktu, çünkü cüppeleri ince ipekten yapılmışa benziyordu, hiçbirinde de pelerin yoktu. Bazıları başlarına eşarp ve şal sarmıştı. Harry'nin görebildiği kadarıyla (Madam Maxime'in muazzam gölgesindeydiler) yüzlerinde endişeli bakışlarla başlarını kaldırmış Hogwarts'a bakıyorlardı.</p><p class="calibre9">"Karkaoff geldi mi?" diye sordu Madam Maxime.</p><p class="calibre9">"Her an gelebilir," dedi Dumbledore. "Burada bekleyip onunla selamlaşmak mı istersiniz, yoksa içeri geçip biraz ısınmayı mı tercih edersiniz?"</p><p class="calibre9">"Isınmayı, sanırım" dedi Madam Maxime. "Ama atlar -"</p><p class="calibre9">"Sihirli Yaratıkların Bakımı öğretmenimiz onlara bakmaktan memnun olur," dedi Dumbledore. "Başka - görevlerine ilişkin olarak ortaya çıkan önemsiz bir sorunu halledip döner dönmez."</p><p class="calibre9">Ron sırıtarak Harry'ye, "Kelekerler," diye mırıldandı.</p><p class="calibre9">Hogwarts'taki herhangi bir Sihirli Yaratıkların Bakımı öğretmeninin bu işe uygun olduğu konusunda şüphesi varmış gibi görünen Madam Maxime, "Atlarımı idare etmek için -ee- çok kuvvet gerek," dedi. "Çok kuvvetliler..."</p><p class="calibre9">Dumbledore, "Sizi temin ederim ki Hagrid tam bu işin adamı," diye gülümsedi.</p><p class="calibre9">Madam Maxime hafifçe eğilerek, "Çok iyi," dedi. "Lütfen bu 'Agrid'e, atla'ın sadece malt viski içtiğini söyle'siniz mi?"</p><p class="calibre9">Dumbledore da eğildi. "İsteğiniz yerine getirilecek."</p><p class="calibre9">Madam Maxime öğrencilerine, "Gelin," diye emretti. Öğrencileriyle taş basamaklara yönelirken, Hogwarts'lılar ikiye ayrılıp yol açtılar.</p><p class="calibre9">Seamus Finnigan, Lavender ile Parvati'nin üstünden eğilerek Harry ile Ron'a, "Sizce Durmstrang'ın atları ne büyüklükte olacak?" diye sordu.</p><p class="calibre9">"Eh, eğer bunlardan büyüklerse, onlarla Hagrid bile başa çıkamaz," dedi Harry. "Yani, Kelekerler'inin saldırısına uğramadıysa demek istiyorum. N'oldu acaba onlara?"</p><p class="calibre9">Ron umutla, "Belki de kaçmışlardır," dedi.</p><p class="calibre9">Hermione irkildi. "Aman, ağzından çıkanı kulağın duysun. Bu arazide başıboş dolaştıklarını düşünebiliyor musun?"</p><p class="calibre9">Artık biraz da titreyerek durup Durmstrang grubunun gelmesini beklediler. Çoğu kişi umutla gökyüzüne bakıyordu. Birkaç dakika boyunca sessizliği sadece Madam Maxime'in kocaman atlarının burunlarından soluk alıp yeri tepmeleri bozdu. Ama sonra -</p><p class="calibre9">Ron birden, "Bir şeyler duyuyor musun?" diye sordu.</p><p class="calibre9">Harry dinledi; karanlıktan onlara doğru yüksek ve tuhaf biçimde tekinsiz bir gürültü geliyordu. Boğuk bir gümbürtü ve emme sesi vardı, sanki nehir yatağı boyunca dev bir elektrik süpürgesi ilerliyormuş gibi...</p><p class="calibre9">"Göl!" diye haykırdı Lee Jordan, eliyle işaret ederek. "Göle bakın!"</p><p class="calibre9">Çimenlerin üstünde araziye tepeden bakarken, suyun düzgün, kara yüzeyini açık seçik görüyorlardı - ne var ki, birden yüzeyin düzgünlüğü gidiverdi. Merkezde, derinlerde bir hareket olmuş gibiydi; yüzeyde büyük kabarcıklar oluşuyordu, dalgalar çamurlu kıyılara çarpıyordu - ve sonra gölün tam ortasında bir anafor belirdi, sanki gölün zeminindeki dev bir tıpa az önce çekilmiş gibi...</p><p class="calibre9">Uzun, kara bir sırığa benzeyen bir şey anaforun kalbinden yavaş yavaş yükseldi... ve Harry yelkenleri tutan kalın halatlar gördü...</p><p class="calibre9">"Bir gemi direği!" dedi Ron ve Hermione'ye.</p><p class="calibre9">Gemi yavaş yavaş, görkemli bir biçimde sudan çıktı. Mehtapta pırıl pırıl parlıyordu. İskelet gibi, tuhaf bir görünüşü vardı, deniz altından çıkarılmış bir enkazdı sanki. Lombozlarda kırpışan solgun, puslu ışıklar da hayalet gözlerini andırıyordu. Sonunda gemi büyük bir şapırtıyla tamamen ortaya çıktı, çalkantılı sularda sallandı ve kıyıya doğru kayarcasına ilerledi. Birkaç dakika sonra, sığ sulara atılan demirin şıpırtısını ve karaya indirilen kalasın tok sesini duydular.</p><p class="calibre9">İnsanlar iniyordu; gemi lombozlarından gelen ışığın önünden geçen siluetlerini görebiliyorlardı. Harry hepsinin Crabbe ve Goyle gibi iri yapılı olduklarını fark etti. Ama daha yakına gelip de Giriş Salonu'ndan süzülen ışıkta çimenlere vardıklarında, cüsselerini aslında giydikleri salkımsaçak, keçeleşmiş kürkten pelerinlere borçlu olduklarını gördü. Ne var ki, önlerine düşmüş onları şatoya doğru getiren adam farklı türde kürk giymişti: Bakımlı ve gümüşi bir kürktü bu, tıpkı saçı gibi.</p><p class="calibre9">Yamaçtan yukarı çıkarken gür bir sesle, "Dumbledore!" diye seslendi. "Nasılsın, azizim, nasılsın?"</p><p class="calibre9">Dumbledore, "Harika, teşekkürler, Profesör Karkaroff," diye cevap verdi.</p><p class="calibre9">Karkaroff'un hoş ama riyakâr bir sesi vardı; şatonun ön kapılarından boşalan ışıkta onun da Dumbledore gibi uzun boylu ve zayıf olduğunu gördüler. Ancak beyaz saçı kısaydı ve sivri sakalı (küçük bir bukleyle sona eriyordu) zayıf hatlı çenesini tamamen gizlemiyordu. Dumbledore'un yanına gelince, her iki eliyle onun elini sıktı.</p><p class="calibre9">"Sevgili Hogwarts'ımız," dedi, başını kaldırarak şatoya bakıp gülümserken. Dişleri sarımtıraktı ve Harry onun gülümsemesinin soğuk ve kurnaz bakışlı gözlerine yansımadığını fark etti. "Burada olmak ne kadar iyi, ne kadar... Viktor, gel, sıcağa gel... Bir sakıncası yok ya, Dumbledore? Viktor biraz başını üşütmüş de..."</p><p class="calibre9">Karkaroff öğrencilerinden birine öne ilerlemesi için işaret etti. Çocuk yanlarından geçerken, Harry'nin gözüne büyük, kemerli bir burunla kalın, siyah kaşlar çarptı. Bu profili tanımak için Ron'un onun koluna vurmasına da, kulağına fısıldamasına da ihtiyacı yoktu.</p><p class="calibre9">"Harry - bu Krum!"</p><div class="mbppagebreak" id="calibre_pb_33"></div>
</body></html>
