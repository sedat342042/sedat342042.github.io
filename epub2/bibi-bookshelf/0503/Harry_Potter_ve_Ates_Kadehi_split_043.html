<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1389043" class="calibre1"><span class="calibre2">
</span></p><p class="calibre7"><span class="calibre4"><span class="bold">OTUZ  BEŞİNCİ  BÖLÜM: VERUASERUM</span></span></p><p class="calibre8">Harry hızla yere çarptığını hissetti; yüzü çimenlere gömülüydü; çimenlerin kokusu burun deliklerini dolduruyordu. Anahtar onu taşırken gözlerini yummuştu, şimdi de yumulu tuttu. Kıpırdamadı. Soluğu tamamen kesilmişti; başı öyle kötü dönüyordu ki, ayaklarının altındaki toprağın bir gemi güvertesi gibi sallandığını hissediyordu. Sabit durabilmek için, hâlâ tutmakta olduğu iki şeye daha da sıkı yapıştı: Üçbüyücü Kupası'nın parlak, soğuk sapı ve Cedric'in cesedi. Eğer birinden birini bırakırsa, beyninin kıyılarında toplanan karanlığa kayacakmış duygusuna kapılmıştı. Şok ve bitkinlik onu yerde tuttu, çimenlerin kokusunu soludu, bekledi... birinin bir şeyler yapmasını bekledi... bir şeylerin olmasını... bu arada alnındaki yara izi, az önceki kadar olmasa da, yanıp duruyordu...</p><p class="calibre9">Bir ses seli onu sağır edip kafasını karıştırdı; her yerde sesler vardı, ayak sesleri, çığlıklar... olduğu yerde kaldı... yüzünü buruşturmuştu, sanki gürültü, gelip geçecek bir kâbusmuş gibi...</p><p class="calibre9">Sonra bir çift el onu sertçe yakalayıp sırtüstü çevirdi.</p><p class="calibre9">"Harry! Harry!"</p><p class="calibre9">Gözlerini açtı.</p><p class="calibre9">Yıldızlı göğe bakıyordu ve Albus Dumbledore üzerine çömelmişti. Çevrelerinde karanlık gölgeler toplanıyordu, kalabalık gittikçe daha da sokuluyordu. Harry başının altındaki toprağın onların ayak sesleriyle titrediğini duydu.</p><p class="calibre9">Labirentin ucuna geri gelmişti. Tepesinde yükselen tribünleri görebiliyordu, orada hareket eden insanların siluetlerini ve gökteki yıldızları da.</p><p class="calibre9">Harry, Kupa'yı bıraktı, ama Cedric'e daha da sıkı sarıldı. Boştaki elini uzatıp Dumbledore'un bileğini yakaladı. Dumbledore'un yüzü bir netleşiyor, bir bulanıklaşıyordu.</p><p class="calibre9">"Geri döndü," diye fısıldadı Harry. "Geri döndü. Voldemort."</p><p class="calibre9">"Ne var? Neler oluyor?"</p><p class="calibre9">Cornelius Fudge'ın yüzü Harry'nin yukarısında tepe üstü göründü. Bembeyaz ve korku dolu bir yüz.</p><p class="calibre9">"Tanrım - Diggory!" diye fısıldadı. "Dumbledore - ölmüş!"</p><p class="calibre9">Kelimeler tekrarlandı, onlara sokulan gölgeler bunu soluk soluğa çevrelerindekilere söylediler... sonra başkaları bunu haykırdı - gecenin içine çığlık attı - "O ölmüş!" "O ölmüş!" "Cedric Diggory! Ölmüş!"</p><p class="calibre9">Harry, Fudge'ın sesinin, "Harry, bırak onu," dediğini duydu ve parmakların onu Cedric'in cansız bedeninden koparmaya çalıştıklarını hissetti, ama onu bırakmadı.</p><p class="calibre9">Derken Dumbledore'un yüzü, hâlâ bulanık ve sisli bir halde, daha yakına geldi. "Harry, artık ona yardım edemezsin. Bitti. Bırak."</p><p class="calibre9">Harry, "Onu geri getirmemi istedi," diye mırıldandı - bunu açıklamak ona önemli görünmüştü. "Onu annesiyle babasına geri getirmemi istedi..."</p><p class="calibre9">"Tamam, Harry... bırak onu artık..."</p><p class="calibre9">Dumbledore eğildi, böylesine yaşlı ve zayıf bir adam için olağanüstü sayılacak bir kuvvetle Harry'yi yerden kaldırıp ayağa dikti. Harry sallandı. Başı güm güm atıyordu. Yaralı bacağı artık ağırlığını çekemiyordu. Çevresindeki kalabalık itişip kakışıyor, daha yakına gelmeye çalışıyor, karanlık gölgeler halinde onun üstüne geliyordu - "Ne oldu?" "Nesi var?" "Diggory ölmüş!"</p><p class="calibre9">Fudge yüksek sesle, "Hastane kanadına gitmesi gerek!" diyordu. "Hasta, yaralı - Dumbledore, Diggory'nin annesiyle babası buradalar, tribündeler..."</p><p class="calibre9">"Ben Harry'yi alayım, Dumbledore, onu ben alırım -"</p><p class="calibre9">"Hayır, bence -"</p><p class="calibre9">"Dumbledore, Amos Diggory buraya doğru koşuyor... geliyor... Ona söylemen gerekmez mi sence - o görmeden -?"</p><p class="calibre9">"Harry, burada kal -"</p><p class="calibre9">Kızlar çığlık atıyor, isterik bir şekilde hıçkınyorlardı... Sahne Harry'nin gözleri önünde tuhaf bir şekilde titreşti...</p><p class="calibre9">"Tamam, evlat, aldım seni... gel haydi... hastane kanadına..."</p><p class="calibre9">Harry boğuk bir sesle, "Dumbledore kal dedi," dedi. Yara izinin güm güm atması onda kusacakmış duygusu uyandırıyordu; her şeyi eskiden olduğundan çok daha bulanık görmeye başlamıştı.</p><p class="calibre9">"Uzanman gerek... gel haydi..."</p><p class="calibre9">Ondan daha büyük ve kuvvetli biri Harry'yi yarı sürükleyerek, yarı taşıyarak ürkmüş kalabalığın arasından geçiriyordu. Harry, ona destek olan adam insanların arasından bir yol açıp onu şatoya geri götürürken, onların korkuyla soluklarını tuttuklarını, çığlık atıp haykırdıklarını duydu. Çimenliği aşarken, gölün ve Durmstrang gemisinin yanından geçerken ise, yürümesine yardımcı olan adamın hızlı hızlı solumasından başka bir şey işitmedi.</p><p class="calibre9">Adam en sonunda, Harry'yi kaldırıp taş basamaklardan çıkarırken, "Ne oldu, Harry?" diye sordu. Takır. Takır. Takır. Deli-Göz Moody'di.</p><p class="calibre9">"Kupa bir Anahtar'mış," dedi Harry, Giriş Salonu'ndan geçerlerken. "Beni ve Cedric'i bir mezarlığa götürdü... ve Voldemort oradaydı... Lord Voldemort..."</p><p class="calibre9">Takır. Takır. Takır. Mermer merdivenden çıkıyorlardı...</p><p class="calibre9">"Karanlık Lord mu oradaydı? Sonra ne oldu?"</p><p class="calibre9">"Cedric'i öldürdü... Cedric'i öldürdüler..."</p><p class="calibre9">"Ya sonra?"</p><p class="calibre9">Takır. Takır. Takır. Koridordan geçiyorlardı...</p><p class="calibre9">"Bir iksir yaptı... bedenine kavuştu..."</p><p class="calibre9">"Karanlık Lord bedenine kavuştu mu? Döndü mü?"</p><p class="calibre9">"Ve Ölüm Yiyenler geldi... ve sonra düello ettik..."</p><p class="calibre9">"Karanlık Lord'la düello mu ettin?"</p><p class="calibre9">"Kaçtım... asam... tuhaf bir şey yapti... annemle babamı gördüm... onun asasından çıktılar..."</p><p class="calibre9">"Gir içeri, Harry... gir içeri ve otur... şimdi iyileşirsin... iç şunu..."</p><p class="calibre9">Harry kilitte bir anahtarın döndüğünü duydu, eline bir kadehin sıkıştırıldığını hissetti.</p><p class="calibre9">"İç şunu... kendini daha iyi hissedeceksin... hadi bakalım, Harry, neler olduğunu tam olarak bilmem gerek..."</p><p class="calibre9">Moody kadehi Harry'nin ağzına dayayıp içmesine yardımcı oldu; Harry öksürdü, biberimsi bir tat boğazını yakıyordu. Moody'nin odası netleşti, Moody'nin kendisi de... O da Fudge gibi bembeyaz kesilmişti ve her iki gözünü de kırpmadan Harry'nin yüzüne dikmişti.</p><p class="calibre9">"Voldemort geri mi döndü, Harry? Geri döndüğünden emin misin? Nasıl yaptı bunu?"</p><p class="calibre9">"Babasının mezarından bir şeyler aldı ve Kılkuyruk'tan ve benden," dedi Harry. Zihni berraklaşmıştı; yara izi artık o kadar acımıyordu; oda karanlık olduğu halde şimdi Moody'nin yüzünü net olarak görüyordu. Uzaklardaki Quidditch sahasından hâlâ çığlıklar ve feryatlar duyuyordu.</p><p class="calibre9">"Karanlık Lord senden ne aldı?" dedi Moody.</p><p class="calibre9">"Kanımı," dedi Harry, kolunu kaldırarak. Cüppesinin kolu, Kılkuyruk'un hançerinin kumaşı kestiği yerde yırtılmıştı.</p><p class="calibre9">Moody uzun, hafif bir tıslamayla soluğunu bıraktı. "Peki ya Ölüm Yiyenler? Onlar da döndü mü?"</p><p class="calibre9">"Evet," dedi Harry. "Bir sürüsü..."</p><p class="calibre9">"Onlara nasıl davrandı?" diye sordu Moody usulca. "Onları bağışladı mı?"</p><p class="calibre9">Ama Harry birden hatırlamıştı. Dumbledore'a söylemeliydi, hemen söylemiş olması gerekiyordu - "Hogwarts'ta bir Ölüm Yiyen var! Burada bir Ölüm Yiyen var - adımı Ateş Kadehi'ne koydular, sonuna kadar gitmemi sağladılar -"</p><p class="calibre9">Harry ayağa kalkmaya çalıştı, ama Moody onu geriye itti.</p><p class="calibre9">Alçak sesle, "Ölüm Yiyen'in kim olduğunu biliyorum," dedi.</p><p class="calibre9">"Karkaroff mu?" dedi Harry çılgınca. "Nerede o? Yakaladınız mı? Kilit altında mı?"</p><p class="calibre9">"Karkaroff mu?" dedi Moody, tuhaf bir gülüşle. "Karkaroff bu gece kaçtı, kolundaki Karanlık İşaret'in yandığını hissedince. Karanlık Lord'un o kadar çok sadık destekçisine ihanet etmişti ki, onlarla karşılaşmak istemiyordu... ama pek uzağa gideceğini sanmam. Karanlık Lord'un düşmanlarının izini sürmek için kendi usulleri vardır."</p><p class="calibre9">"Karkaroff gitti mi? Kaçtı mı? Peki öyleyse - benim adımı Kadeh'e o koymadı mı yani?"</p><p class="calibre9">"Hayır," dedi Moody yavaşça. "Hayır, o koymadı. Ben koydum."</p><p class="calibre9">Harry duyduklarına inanamıyordu.</p><p class="calibre9">"Hayır, koymadınız," dedi. "Bunu yapmadınız... yapmış olamazsınız..."</p><p class="calibre9">"Emin ol ki yaptım," dedi Moody ve sihirli gözü hızla dönüp kapı üzerinde sabittendi. Harry onun dışarıda kimse var mı diye kontrol ettiğini anladı. Tam o anda, Moody asasını çekti ve Harry'ye doğrulttu.</p><p class="calibre9">"Onları bağışladı öyleyse," dedi. "Serbest kalan Ölüm Yiyenler'i bağışladı, ha? Azkaban'dan kaçanları?"</p><p class="calibre9">"Ne?" dedi Harry.</p><p class="calibre9">Moody'nin ona doğrulttuğu asaya bakıyordu. Bu kötü bir şakaydı, öyle olmalıydı.</p><p class="calibre9">Moody yavaşça, "Sana bir soru sordum," dedi. " '<span class="italic">Onu aramaya bile gitmeyen pislikleri bağışladı mı?</span>' dedim. Onun için Azkaban'a girme cesaretini bile göstermeyen o ödlek hainleri. Quıdditch Dünya Kupası'nda maskelerle şamata yapacak kadar cesur olan, ama ben Karanlık İşaret'i göğe ateşler ateşlemez kaçan inançsız, değersiz pislik parçalarını."</p><p class="calibre9">"Siz mi ateşlediniz... ne diyorsunuz siz...?"</p><p class="calibre9">"Sana söyledim, Harry... Söyledim sana. Dünyada başka her şeyden fazla nefret ettiğim bir şey varsa, o da serbest kalmış bir Ölüm Yiyen'dir. Onlara en çok ihtiyacı olduğu zaman efendime sırtlarını çevirdiler. Onları cezalandırmasını bekliyordum. Onlara işkence etmesini bekliyordum. Bana onların canını yaktığını söyle, Harry..." Moody'nin yüzü birden çılgın bir gülümsemeyle aydınlanmıştı. "Bana kendisine benim, yalnızca benim sadık kaldığımı onlara söylediğini söyle... her şeyi riske atmaya hazır olduğumu... hepsinden fazla istediği tek şeyi ona götürmek için... seni."</p><p class="calibre9">"Yapmadın... o - o sen olamazsın..."</p><p class="calibre9">"Senin adını, başka bir okulun adı altında, Ateş Kadehi'ne kim koydu? Ben koydum. Sana zararı dokunacak ya da Turnuva'yı kazanmanı engelleyecek herkesi kim korkutup kaçırdı? Ben kaçırdım. Sana ejderhaları göstermesi için Hagrid'i kim dürtükledi? Ben dürtükledım. Ejderhayı yenebileceğin tek yöntemi bulmana kim yardımcı oldu? Ben oldum."</p><p class="calibre9">Moody'nin sihirli gözü artık kapıda değildi. Şimdi Harry'nin üzerinde sabitlenmişti. Yamuk ağzını her zamankinden de geniş açmış, pis pis sırıtıyordu. "Kolay olmadı, Harry, şüphe uyandırmadan sana bu görevlerde rehberlik etmek hiç kolay olmadı. Kurnazlığımın her zerresinden yararlanmak zorunda kaldım ki, senin başarında benim payım sezilmesin. Eğer her şeyin üstesinden kolayca gelseydin, Dumbledore çok şüphelenirdi. O labirente girdiğin sürece, hele de biraz önde girersen - o zaman, diğer şampiyonları aradan çıkarıp senin yolunu açma şansım olduğunu biliyordum. Ama bir de senin aptallığınla uğraşmak zorunda kaldım, ikinci görev... işte en çok o zaman başaramayacağız diye korktum. Gözüm üstündeydi, Potter. Yumurtadaki ipucunu çözemediğini biliyordum, onun için sana bir ipucu daha verdim -"</p><p class="calibre9">"Sen vermedin," dedi Harry boğuk bir sesle. "Bana ipucunu Cedric verdi -"</p><p class="calibre9">"Peki Cedric'e onu suyun altında açmasını kim söyledi? Ben söyledim. Bu bilgiyi sana ileteceğine güveniyordum. Namuslu insanları parmağında oynatmak çok kolaydır, Potter. Cedric'in, ona ejderhaları söylediğin için sana borcunu ödemek isteyeceğinden emindim, ödedi de. Ama ona rağmen, Potter, ona rağmen bile başaramayacak gibiydin. Hep gözlüyordum seni... kütüphanede geçen onca saat. Sana gereken kitabın başından beri yatakhanende olduğunu fark etmedin mi? Onu çok önceden oraya yerleştirmiştim, Longbottom denen çocuğa vermiştim, hatırlamıyor musun? Akdeniz'in Sihirli Su Bitkileri ve Özellikleri. O kitap sana galsamotu hakkında bilmen gereken her şeyi söylerdi. Sana yardımı dokunabileceklerin hepsine, herkese sormanı bekliyordum. Longbottom sana bir saniyede söylerdi. Ama sormadın... sormadın... Sende öyle bir gurur ve bağımsızlık damarı var ki, her şeyi mahvetmesine ramak kaldı.</p><p class="calibre9">"Ne yapabilirdim, peki? Başka bir masum kaynaktan bilgi beslemesi yaptım. Baloda bana Dobby adlı bir ev cininin sana Noel armağanı verdiğini söyledin. Birtakım cüppeleri temizlemeye vermek bahanesiyle cini öğretmenler odasına çağırdım. Alınan rehineler hakkında Profesör McGonagall'la bir konuşma sahneledim, Potter galsamotu kullanır mı diye yüksek sesle sordum. Ve küçük cin arkadaşın doğruca Snape'in odasına koştu, sonra da telaşla seni bulmaya geldi..."</p><p class="calibre9">Moody'nin asası hâlâ Harry'nin kalbine çevriliydi. Harry onun omzu üzerinden, duvardaki Düşman-Camı'nda sisli şekillerin hareket ettiğini gördü. "Gölde o kadar uzun süre kaldın ki, Potter, boğuldun sandım. Neyse ki Dumbledore senin salaklığını asalet olarak yorumladı ve sana yüksek puan verdi. Rahat bir soluk aldım.</p><p class="calibre9">"Bu gece o labirentte de işin normalde olacağından çok daha kolaylaştı, tabii," dedi Moody. "Çünkü ben çevresinde devriye tutuyordum, dış çalı çitlerden içeriyi görebiliyordum, birçok engeli lanetleyerek yolundan çektim. Fleur Delacour geçerken onu sersemlettim. Krum'a Imperius laneti yaptım ki, Diggory'nin işini bitirsin, senin Kupa'ya giden yolun açılsın."</p><p class="calibre9">Harry, Moody'ye baktı. Bunun nasıl olabileceğini hâlâ aklı almıyordu... Dumbledore'un dostu, ünlü Seherbaz... onca Ölüm Yiyen yakalamış olan kişi... anlamı yoktu... hem de hiç...</p><p class="calibre9">Düşman-Camı'ndaki sisli şekiller keskinleşiyor, daha belirgin bir hal alıyorlardı. Harry, Moody'nin omzu üzerinden üç kişinin hatlarını seçebiliyordu, gittikçe yakınlaşıyorlardı. Ama Moody onlara bakmıyordu. Sihirli gözü Harry'nin üzerindeydi.</p><p class="calibre9">"Karanlık Lord seni öldürmeyi başaramadı, Potter, oysa öyle çok istiyordu ki," diye fısıldadı Moody. "Bunu onun için benim yaptığımı öğrenince beni nasıl ödüllendirecek, düşün. Ben ona seni verdim -yeniden doğmak için her şeyden fazla ihtiyacı olan şeyi- ve sonra da onun için seni öldürdüm. Bütün Ölüm Yiyenler'den daha fazla onurlandırılacağım. Onun en sevgili, en yakın destekçisi olacağım... bir oğuldan daha yakın..."</p><p class="calibre9">Moody'nin normal gözü faltaşı gibi açılmıştı, sihirli gözü ise Harry'nin üzerine dikilmişti. Kapı sürgülüydü ve Harry asasına asla vaktinde yetişemeyeceğini biliyordu...</p><p class="calibre9">"Karanlık Lord ve ben..." dedi Moody. Artık tamamen delirmiş görünüyordu, Harry'nin tepesine dikilmiş, pis pis gülerek ona bakıyordu. "Onunla ben pek çok ortak noktaya sahibiz. Örneğin, ikimizin de babası birer hayal kırıklığıydı... hem de nasıl. İkimiz de, Harry, bu babaların adını taşıma utancının acısını çektik. Ve ikimiz de Karanlık Düzen'in yükselişini sağlamak için... babalarımızı öldürme zevkini tattık... o büyük zevki!"</p><p class="calibre9">"Sen delisin," dedi Harry -kendini tutamamıştı- "delisin!"</p><p class="calibre9">"Deliyim, öyle mi?" dedi Moody, sesi kontrolsüz bir şekilde yükselmişti. "Görürüz bakalım! Kim deliymiş görürüz. Değil mi ki Karanlık Lord geri döndü ve ben de onun yanındayım! Geri döndü, Harry Potter, onu alt edemedin -ve şimdi- ben seni alt edeceğim!"</p><p class="calibre9">Moody asasını kaldırdı, ağzını açtı; Harry elini cüppesinin içine daldırdı -</p><p class="calibre9">"Sersemlet!" Kör edici bir kırmızı ışık çaktı ve Moody'nin odasının kapısı büyük bir gümbürtüyle parçalandı -</p><p class="calibre9">Moody arkaya savrulup yere düştü. Hâlâ az önce onun durduğu yere bakan Harry, Düşman-Camı'ndan ona bakan Albus Dumbledore, Profesör Snape ve Profesör McGonagall'ı gördü. Hemen dönüp arkasına baktı, üçü de kapı ağzında duruyorlardı. Dumbledore öndeydi, asasını ileri uzatmıştı.</p><p class="calibre9">O anda Harry, insanların neden Voldemort'un korktuğu tek büyücünün Dumbledore olduğunu söylediklerini ilk kez tam olarak anladı. Baygın Deli-Göz Moody'ye bakan Dumbledore'un yüzü Harry'nin hayal edebileceğinden çok daha korkunçtu. Dumbledore'un yüzünde her zamanki müşfik gülümseme yoktu, gözlüğünün ardındaki gözleri her zamanki gibi parlamıyordu. Yaşlı yüzünün her çizgisinde soğuk bir öfke vardı; Dumbledore'dan öyle bir güç hissi yayılıyordu ki, sanki çevresine cayır cayır ateş saçıyordu.</p><p class="calibre9">Odaya girdi, Moody'nin baygın bedeninin altına ayağını koydu, yüzü görünsün diye onu tekmeleyerek sırt üstü çevirdi. Snape, dışarıdan odaya bakan kendi hiddetli yüzünün hâlâ göründüğü Düşman-Camı'na bakarak, Dumbledore'un ardından odaya girdi.</p><p class="calibre9">Profesör McGonagall dosdoğru Harry'nin yanına geldi.</p><p class="calibre9">"Gel haydi, Potter," diye fısıldadı. İnce ağzı, sanki ağlamak üzereymiş gibi titriyordu. "Gel haydi... hastane kanadına..."</p><p class="calibre9">"Hayır," dedi Dumbledore sert bir sesle.</p><p class="calibre9">"Dumbledore, gitmeli ama -haline bak- bu akşam çok şey yaşadı -"</p><p class="calibre9">"Kalacak, Minerva, çünkü anlaması gerek," diye üsteledi Dumbledore. "Anlamak kabul etmenin ilk adımıdır ve iyileşme ancak kabulle gelir. Bu gece çektiği çileyi ona kimin yaşattığını, niye yaşattığını bilmesi gerek."</p><p class="calibre9">"Moody," dedi Harry. Hâlâ tam bir inanmazlık içindeydi. "Nasıl Moody olabilir?"</p><p class="calibre9">Dumbledore usulca, "Bu, Alastor Moody değil," dedi. "Sen Alastor Moody'yi hiç tanımadın. Gerçek Moody bu gece olanlardan sonra seni benim gözümün önünden ayırmazdı. Seni götürdüğü anda anladım – ve, sizi takip ettim."</p><p class="calibre9">Dumbledore, Moody'nin hareketsiz bedeninin üstüne eğildi ve elini cüppesinin içine soktu. Moody'nin cep şişesiyle bir halkaya takılı bir dizi anahtar çıkardı. Sonra da Profesör McGonagall ile Snape'e döndü.</p><p class="calibre9">"Severus, lütfen bana elindeki en güçlü Hakikat İksiri'ni getir, sonra da mutfağa gidip Winky adlı ev cinini al. Minerva, lütfen Hagrid'in evine git. Orada, balkabağı tarhında oturan kocaman, kara bir köpek göreceksin. Köpeği odama götür, ona kısa sürede geleceğimi söyle, sonra buraya dön."</p><p class="calibre9">Snape ya da McGonagall bu talimatları tuhaf buldularsa bile, şaşkınlıklarını gizlediler. İkisi de hemen dönüp odadan çıktılar. Dumbledore yedi kilitli sandığa yürüdü, ilk anahtarı kilide soktu ve açtı. Sandıkta bir yığın büyü kitabı vardı. Dumbledore sandığı kapadı, ikinci deliğe ikinci bir anahtar soktu ve sandığı yeniden açti. Büyü kitapları yok olmuştu; bu sefer içinde çeşit çeşit kırık Sinsioskoplar, parşömen, tüy kalemler ve gümüşi bir görünmezlik pelerinini andıran bir şey duruyordu. Dumbledore sırayla üçüncü, dördüncü, beşinci, altıncı anahtarı gereken kilide sokup her seferinde sandığı yeniden açarken, Harry hayretler içinde seyretti. Her seferinde farklı şeyler ortaya çıkıyordu. Sonra Dumbledore yedinci anahtarı kilide soktu, kapağı açtı ve Harry şaşkınlıkla bağırdı.</p><p class="calibre9">Bir tür çukura, bir yeraltı odasına bakıyordu ve üç metreden aşağıdaki zeminde, besbelli uyuyan, zayıf ve açlıktan ölmek üzere gibi görünen, gerçek Deli-Göz Moody yatıyordu. Tahta bacağı gitmişti, içinde sihirli gözün olması gereken göz yuvası, kapağının altında boş görünüyordu. Ağarmış saçından birkaç tutam eksikti. Harry, afallamış halde, bir sandıkta uyuyan Moody'ye, bir de odanın zemininde baygın yatan Moody'ye baktı.</p><p class="calibre9">Dumbledore sandığa girdi, aşağı sarktı ve kendini bıraktı. Uyuyan Moody'nin yanına hafifçe indi. Onun üzerine eğildi.</p><p class="calibre9">"Sersemletilmiş - Imperius lanetiyle kontrol ediliyor - çok halsiz," dedi. “Tabii, onu canlı tutmaları gerekiyordu. Harry, sahtekârın pelerinini at buraya, Alastor donuyor. Madam Pomfrey'nin onu görmesi gerek ama, şu anda acil bir durumu yok."</p><p class="calibre9">Harry ona söyleneni yaptı; Dumbledore, Moody'nin üstüne pelerini iyice örttü, kenarlarını da altına soktu ve sandıktan dışarı tırmandı. Sonra masada duran cep şişesini aldı, kapağını açtı ve ters çevirdi. Odanın zeminine kıvamlı, yapışkan bir sıvı saçıldı.</p><p class="calibre9">"Çok Özlü İksir, Harry," dedi Dumbledore. “ '<span class="italic">işin basitliğini görüyorsun ya</span>', çok da zekice. Moody sadece cep şişesinden içer, bu iyi bilinir. Tabii, sahtekârın gerçek Moody'yi yakınında tutması gerekiyordu ki, İksir'i yapmayı sürdürebilsin. Saçını görüyorsun..." Dumbledore eğilip sandıktaki Moody'ye baktı. "Sahtekâr yıl boyunca onun saçını kesip durmuş, her yerinin eşit boyda olmadığını fark ettin, değil mi? Ama sanırım, bu gecenin heyecanıyla, sahte Moody'miz iksiri gerektiğince sık almayı unutmuş olabilir... saat başı... saatte bir... Görelim bakalım."</p><p class="calibre9">Dumbledore masanın yanındaki sandalyeyi çekip oturdu, gözleri yerde yatan baygın Moody'ye dikiliydi. Harry de ona bakh. Dakikalar sessizlik içinde geçti...</p><p class="calibre9">Sonra, Harry'nin gözleri önünde, yerdeki adamın yüzü değişmeye başladı. Yara izleri yok oluyordu, cildi düzgün bir hal alıyordu; parçalanmış burun bütünlendi ve küçülmeye başladı. Yele misali uzun, kır saçı kafa derisine doğru çekildi ve saman rengine döndü. Birden, gürültü bir takır sesiyle tahta bacak düştü, onun yerine normal bir bacak büyüdü; bir an sonra, sihirli göz adamın yüzünden fırladı ve yerini gerçek bir göz aldı; sihirli göz zeminde yuvarlanarak uzaklaştı ve fıldır fıldır dönmeye devam etti.</p><p class="calibre9">Harry önünde solgun tenli, hafif çilli, püskül gibi sarı saçlı bir adamın yattığını gördü. Onun kim olduğunu biliyordu. Onu Dumbledore'un Düşünseli'nde görmüştü, Mr. Crouch'u masum olduğu konusunda ikna etmeye çalışırken Ruh Emiciler tarafından mahkemeden dışarı sürüklenişini izlemişti... ama şimdi gözlerinin çevresinde kırışıklar vardı ve çok daha yaşlı görünüyordu...</p><p class="calibre9">Koridorda telaşlı ayak sesleri duyuldu. Snape, peşinde Winky ile dönmüştü. Profesör McGonagall da hemen arkalarındaydı.</p><p class="calibre9">"Crouch!" dedi Snape, kapının eşiğinde olduğu yerde kalakalmıştı. "Barty Crouch!"</p><p class="calibre9">"Nasıl olur!" dedi Profesör McGonagall. Olduğu yerde kalakalmış, gözlerini dikmiş, yerdeki adama bakıyordu.</p><p class="calibre9">Pis, saçı başı birbirine karışmış Winky, Snape'in bacaklarının yanından baktı. Ağzı sonuna kadar açıldı ve kulak tırmalayan bir çığlık attı. "Küçükbey Barty, Küçükbey Barty, burada ne yapıyor siz?"</p><p class="calibre9">Kendini genç adamın göğsüne attı. "Siz onu öldürdü! Siz onu öldürdü! Siz efendinin oğlunu öldürdü!"</p><p class="calibre9">"Sadece sersemletildi, Winky," dedi Dumbledore. "Kenara çekil, lütfen. Severus, iksir yanında mı?"</p><p class="calibre9">Snape, Dumbledore'a küçük bir cam şişede tamamen berrak bir sıvı uzattı: Sınıfta Harry'yi, senin üzerinde kullanırım, diye tehdit ettiği Veritaserum. Dumbledore ayağa kalktı, yerdeki adamın üzerine eğildi, onu Düşman-Camı'nın altındaki duvara dayayıp oturur duruma getirdi. Dumbledore, Snape ve McGonagall'ın yansımaları hâlâ aynadan hiddetle bakıyordu. Winky dizleri üstünde kaldı, titriyordu, ellerini yüzüne kapamıştı. Dumbledore adamın ağzını zorla açtı ve içine üç damla boşalttı. Sonra asasını adamın göğsüne doğrulttu ve, "Çözül" dedi.</p><p class="calibre9">Crouch'un oğlu gözlerini açtı. Yüzü gevşek, bakışları boştu. Dumbledore onun önünde çömeldi, yüzleri aynı hizaya geldi.</p><p class="calibre9">Dumbledore usulca, "Beni duyabiliyor musun?" dedi.</p><p class="calibre9">Adamın gözkapakları titreşti.</p><p class="calibre9">"Evet," diye mırıldandı.</p><p class="calibre9">Dumbledore yumuşak bir sesle, "Bize buraya nasıl geldiğini anlatmanı istiyorum," dedi. "Azkaban'dan nasıl kaçtın?"</p><p class="calibre9">Crouch titreyerek derin bir soluk aldı ve sonra da ruhsuz, ifadesiz bir sesle konuşmaya başladı: "Beni annem kurtardı. Ölmek üzere olduğunu biliyordu. '<span class="italic">Bana son bir iyilik yap</span>', diyerek, beni kurtarmaya gelmesi için babamı ikna etti. Babam onu severdi, beni asla sevmediği kadar. Kabul etti. Beni ziyarete geldiler. Bana içinde annemin saçından bir tel olan bir Çok Özlü İksir verdiler. O da içinde benim saçımın bir teli olan bir Çok Özlü İksir içti. Birbirimizin görünümüne büründük."</p><p class="calibre9">Winky başını sallıyor, titriyordu. "Susun artık, Küçükbey Barty, susun artık, babanızın başını derde sokuyor siz!"</p><p class="calibre9">Ama Crouch derin bir soluk daha aldı ve aynı ruhsuz sesle devam etti. "Ruh Emiciler kördür. Biri sağlıklı, biri ölmekte olan iki kişinin Azkaban'a girdiğini hissettiler. Biri sağlıklı, biri ölmekte olan iki kişinin terk ettiğini hissettiler. Babam beni annemin kılığında kaçırdı, mahkûmlardan herhangi biri kapıdan gözlüyorsa diye.</p><p class="calibre9">"Annem kısa süre sonra Azkaban'da öldü. Sonuna kadar Çok Özlü İksir içmeye özen gösterdi. Benim adımla ve benim görünümümle gömüldü. Herkes onun ben olduğuna inandı."</p><p class="calibre9">Adamın gözkapakları titreşti.</p><p class="calibre9">Dumbledore usulca, "Peki baban seni eve götürünce seninle ne yaptı?" diye sordu.</p><p class="calibre9">"Annemin ölümünü sahneledi. Sessiz, özel bir cenaze. O mezar boştu. Ev cini bana bakıp sağlığıma döndürdü. Sonra saklanmam gerekti. Kontrol altında tutulmam gerekti. Babam beni zaptetmek için bir dizi büyüden yararlanmak zorunda kaldı. Gücüme kavuştuğumda, tek düşüncem efendimi bulmaktı... yeniden onun hizmetine girmekti."</p><p class="calibre9">"Baban seni nasıl zaptetti?" diye sordu Dumbledore.</p><p class="calibre9">"Imperius laneti," dedi Crouch. "Babamın kontrolü altındaydım. Gece gündüz bir görünmezlik pelerini giymek zorundaydım. Hep ev ciniyle beraberdim. Benim bekçim ve bakıcımdı. Bana acıyordu. Zaman zaman beni ödüllendirsin diye babamı ikna etti. İyi davrandığım için."</p><p class="calibre9">"Küçükbey Barty, Küçükbey Barty," diye hıçkırdı Winky ellerinin arasından. "Siz onlara söylememeli, derde giriyoruz biz.."</p><p class="calibre9">Dumbledore yumuşak bir sesle, "Kimse senin hâlâ sağ olduğunu keşfetti mi?" diye sordu. "Baban ve ev cini dışında kimse biliyor muydu?"</p><p class="calibre9">"Evet," dedi Crouch, gözkapakları yeniden titreşti. "Babamın bürosundaki bir cadı. Bertha Jorkins. Babama birtakım kâğıtlar imzalatmak için eve geldi. Babam evde değildi. Winky onu içeri aldı ve mutfağa, benim yanıma döndü. Ama Bertha Jorkins, Winky'nin benimle konuştuğunu duymuştu. Araştırmaya geldi. Görünmezlik pelerininin altında kimin olduğunu tahmin edecek kadar kulak misafiri olmuştu. Babam eve geldi. Bertha onun karşısına dikildi. Babam öğrendiklerini unutsun diye ona çok güçlü bir Hafıza Büyüsü yaptı. Fazla güçlü. Onun hafızasına kalıcı hasar verdiğini söyledi.</p><p class="calibre9">"Niçin o efendimin özel işlerine burnunu soktu ki sanki?" diye hıçkırdı Winky. "Bizi neden rahat bırakmadı?".</p><p class="calibre9">"Bana Quidditch Dünya Kupasından söz et," dedi Dumbledore.</p><p class="calibre9">Crouch yine aynı monoton sesle, "Babamı Winky razı etti," dedi. "Onu ikna etmek için aylarca uğraştı. Yıllardır evden çıkmamıştım. Ouldditch'i çok severdim. '<span class="italic">İzin verin gitsin</span>', dedi. '<span class="italic">Görünmezlik pelerini içinde olacak. Maçı izleyebilir. Bırakın, bir seferlik temiz havayı koklasın. Annesi bunu isterdi</span>', dedi. Annemin bana özgürlüğümü vermek için öldüğünü söyledi babama. Beni tutsak olayım diye kurtarmamıştı. Sonunda babam kabul etti.</p><p class="calibre9">"Dikkatle plan yaptı. Babam beni ve Winky'yi günün erken saatlerinde Üst Loca'ya götürdü. Winky babama yer ayırdığını söyleyecekti. Ben, görünmez halde, orada oturacaktım. Herkes locadan ayrılınca, çıkacaktık. Winky tek başınaymış gibi görünecekti. Kimse bilmeyecekti, asla.</p><p class="calibre9">Ama Winky benim güçlendiğimi bilmiyordu. Babamın Imperius lanetiyle mücadele etmeye başlamıştım. Bazen neredeyse eski halime dönüyordum. Onun , kontrolü dışına çıkar gibi olduğum kısa süreler vardı. Orada, Üst Loca'da da oldu bu. Derin bir uykudan uyanmak gibiydi. Kendimi insanların arasında, stadın ön tarafında buldum. Önümde, bir çocuğun cebinden bir asanın dışarı çıkmış olduğunu gördüm. Azkaban öncesinden beri asa kullanmama izin verilmiyordu. Çaldım onu. Winky bilmiyordu. Winky yüksekten korkar.. O yüzden yüzünü kapatmıştı.</p><p class="calibre9">"Küçükbey Barty, sizi kötü çocuk!" diye fısıldadı Winky, parmaklarının arasından yaşlar süzülüyordu.</p><p class="calibre9">"Böylece asayı aldın" dedi Dumbledore. "Peki, ne yaptın onunla?"</p><p class="calibre9">"Çadıra döndük" dedi Crouch. "Sonra onları duyduk. Ölürm Yiyenleri duyduk. Azkaban'a hiç gitmemiş olanları. Efendim için hiç ıstırap çekmemiş olanları. Ona sırtlarını çevirmişlerdi. Benim gibi köleleştirilmişlerdi. Onu aramakta özgürdüler, ama aramamışlardı. Sadece Muggle'larla kafa buluyorlardı. Sesleri beni uyandırdı. Sesleri yıllarca olduğundan çok daha berraktı. Öfkeliydim. Asam vardı. Efendime sadık kalmadıkları için onlara saldırmak istiyordum. Babam çadırdan ayrılmıştı; Muggle'ları serbest bırakmaya gitmişti. Winky beni öyle kızgın görünce korktu. Beni kendisine bağlamak için kendi özel sihrini kullandı. Beni çadırdan çekip çıkardı, ağaçlığa, Ölüm Yiyenler'den uzağa çekti. Ona karşı koymaya çalıştım. Kampa dönmek istiyordum. O Ölüm Yiyenler'e Karanlık Lord'a sadakatin ne anlama geldiğini göstermek istiyordum, sadık olmadıkları için onları cezalandırmak istiyordum. Gökte Karanlık İşaret'i yapmak için çalıntı asayı kullandım.</p><p class="calibre9">"Bakanlık büyücüleri geldiler. Her yere Sersemletme Büyüleri attılar. Büyü'lerden biri ağaçların arasından Winky ile benim durduğumuz yere geldi. İkimizi bağlayan bağ kopmuştu. İkimiz de sersemletilmiştik.</p><p class="calibre9">"Winky bulunduğu zaman, babam yakınlarda olduğumu anlamış olmalı. Wink'yi buldukları çalıları aradı ve benim orada yattığımı hissetti. Diğer Bakanlık üyeleri ağaçlığı terk edene kadar bekledi. Bana yeniden Imperius laneti yaptı ve eve götürdü. Winky'yi kovdu. Babamı yüzüstü bırakmıştı. Bir asa edinmeme meydan vermişti. Az daha kaçmama meydan verecekti."</p><p class="calibre9">Winky umutsuzca ağlamaya başladı.</p><p class="calibre9">"Şimdi evde sadece ikimiz vardık, babamla ben. Ve sonra... ve sonra..." Crouch başını şöyle bir sallayıp çevirdi, yüzüne delice bir sırıtış yayıldı. "Efendim benim için geldi.</p><p class="calibre9">"Bir gece geç vakit, hizmetkârı Kılkuyruk'un kollarında evimize geldi. Efendim benim hayatta olduğumu öğrenmişti. Bertha Jorkins'i Arnavutluk'ta esir almıştı. Ona işkence etmişti. Bertha ona çok şey anlatmıştı. Üç-Büyücü Turnuvası'nı söylemişti. Yaşlı Seherbaz Moody'nin Hogwarts'ta ders vereceğini söylemişti. Efendim, babamın yapmış olduğu Hafıza Büyüsü'nü kırana kadar Bertha'ya işkence etti. Bertha ona benim Azkaban'dan kaçtığımı söyledi. Babamın, efendimi aramama engel olmak için beni tutsak ettiğini söyledi. Ve böylece efendim benim hâlâ onun sadık hizmetkârı olduğumu anladı - belki de en sadığı. Efendim, Bertha'nın ona verdiği bilgileri temel alarak bir plan yaptı. Bana ihtiyacı vardı. Gece yarısına doğru evimize geldi. Kapıyı babam açtı."</p><p class="calibre9">Crouch'un yüzündeki gülümseme daha da fazla yayıldı, sanki hayatının en tatlı hatırası aklına gelmiş gibi. Winky'nin taşlaşmış, kahverengi gözleri parmaklarının arasından görülüyordu. Konuşamayacak kadar dehşete düşmüş görünüyordu.</p><p class="calibre9">"Her şey göz açıp kapayıncaya kadar oldu. Babam, efendimin yaptığı Imperius lanetinin etkisi altına girdi. Şimdi tutsak olan, kontrol altında olan babamdı. Efendim onu her zamanki gibi işine gitmeye, her şey yolundaymış gibi davranmaya zorladı. Ve ben serbest kaldım. Uyandım. Yeniden kendim oldum, yıllardır olmadığım kadar canlıydım."</p><p class="calibre9">"Peki, Lord Voldemort senden ne yapmanı istedi?" diye sordu Dumbledore.</p><p class="calibre9">"Bana onun için her şeyi tehlikeye atmaya hazır olup olmadığımı sordu. Hazırdım. Ona hizmet etmek, kendimi ona kanıtlamak benim hayalimdi, en büyük arzumdu. Hogwarts'a sadık bir hizmetkâr yerleştirmeye ihtiyacı olduğunu söyledi bana. Çaktırmadan Harry Potter'a Üç-Büyücü Turnuvası boyunca rehberlik edecek bir hizmetkâr. Gözünü Harry Potter'dan ayırmayacak bir hizmetkâr. Onun Üçbüyücü Kupası'na ulaşmasını sağlayacak biri. Kupayı bir Anahtar'a çevirerek, ona ilk dokunacak kişiyi efendime götürmesini sağlayacak biri. Ama önce -"</p><p class="calibre9">"Alastor Moody'ye ihtiyacınız vardı," dedi Dumbledore. Sesi sakin kalsa da, mavi gözleri alev alev yanıyordu.</p><p class="calibre9">"Kılkuyruk'la ben yaptık bunu. Önceden Çok Özlü İksir'i hazırlamıştık. Evine gittik. Moddy - mücadele etti. Bir kargaşa oldu. Onu tam vaktinde kontrol altına almayı başardık. Onu zorla kendi sihirli sandığının bir bölümüne soktuk. Saçından bir tutam alıp iksire ekledik. Ben içtim, Moody'nin kopyası oldum. Bacağıyla gözünü aldım. Arthur Weasley gürültüyü duymuş olan Muggle'larla ilgilenmek için geldiğinde, onunla karşılaşmaya hazırdım. Çöp bidonlarını arka bahçede hareket ettirmeye başladım. Arthur Weasley'ye, bahçede çöp bidonlarını tetikleyen davetsiz misafirler duyduğumu söyledim. Sonra Moody'nin giysilerini ve Karanlık detektörlerini topladım, Moody'le birlikte sandığa koydum ve Hogwarts'a doğru yola çıktım. Onu Imperius laneti altında canlı tuttum. Sorguya çekebilmek istiyordum. Geçmişini, alışkanlıklarını öğrenmek istiyordum ki, Dumbledore'u bile kandırabileyim. Çok Özlü İksir yapmak için de saçına ihtiyacım vardı. Öteki malzemeler kolaydı. Zindandan kanguru derisi çalıyordum. İksir öğretmeni beni odasında bulduğu zaman, odayı aramak için emir aldığımı söyledim."</p><p class="calibre9">"Sen Moody'ye saldırdıktan sonra Kılkuyruk'la ne oldu?" dedi Dumbledore.</p><p class="calibre9">"Kılkuyruk babamın evinde efendime bakmak ve babama bekçilik etmek için geri döndü."</p><p class="calibre9">"Ama baban kaçtı," dedi Dumbledore.</p><p class="calibre9">"Evet. Bir süre sonra o da benim gibi Imperius lanetiyle mücadele etmeye başladı. Neler olup bittiğinin farkında olduğu dönemler vardı. Efendim artık babamın evden çıkmasının güvenli olmayacağına karar verdi. Bakanlık'a bir mektup yazmaya zorladı onu. Hasta olduğunu yazdı. Ama Kılkuyruk görevini ihmal etti. Onu yeterince iyi gözetleyemedi. Babam kaçtı. Efendim onun Hogwarts'a doğru gittiğini tahmin etti. Babam, Dumbledore'a herşeyi söyleyecekti, itirafta bulunacaktı. Beni Azkaban'dan karçırdığını itiraf edecekti."</p><p class="calibre9">"Efendim bana babamın kaçtığını haber verdi. Bana ne pahasına olursa olsun onu durdurmamı söyledi. Ben de bekledim ve gözledim. Harry Potter'dan aldığım haritayı kullandım. Neredeyse her şeyi mahveden, haritayı."</p><p class="calibre9">"Harita mı? dedi Dumbledore hemen. "Ne haritası?"</p><p class="calibre9">“Harry Potter'ın Hogwarts haritası. Potter haritada beni gördü. Potter beni bir gece Snape'in odasından Çok Özlü İksir için biraz daha malzeme çalarken gördü. Benim, babam olduğumu sandı. Soyadımız gibi, adımız da aynı. O gece Potter'dan haritayı aldım. Ona babamın Karanlık büyücülerden nefret ettiğini söyledim. Potter babamın Snape'in peşinde olduğuna inandı. "Bir hafta boyunca babamın Hogwarts'a gelmesini bekledim. Sonunda, bir akşam, harita babamın araziye girdiğini gösterdi. Görünmezlik pelerinini üzerime geçirip onu bulmaya indim. Orman'ın kıyısında yürüyordu. Sonra Potter geldi, Krum'la birlikte. Bekledim.. Potter'a zarar veremezdim; efendimin ona ihtiyacı vardı. Potter koşarak Dumbledore'u almaya gitti. Krum'u sersemlettim. Babamı öldürdüm."</p><p class="calibre9">"Haaayıır!" diye ağladı Winky. "Küçükbey Barty, Küçükbey Barty, siz neler söylüyor?"</p><p class="calibre9">"Babanı öldürdün," dedi Dumbledore, aynı yumuşak sesle. "Cesedini ne yaptın?"</p><p class="calibre9">"Orman'a taşıdım. Görünmezlik peleriniyle örttüm. Harita yanımdaydı. Potter'ın şatoya koşmasını izledim. Snape'le karşılaştı. Dumbledore onlara katıldı. Potter'ın Dumbledore'u şatodan çıkarışını izledim. Orman'ın dışına çıktım, arkalarından dolaştım, onların yanına gittim. Dumbledore'a, '<span class="italic">Snape bana nereye geleceğimi söyledi</span>', dedim.</p><p class="calibre9">"Dumbledore benden gidip babamı aramamı istedi. Babamın cesedine geri döndüm. Haritaya baktım. Herkes gidince, babamın cesedine biçim değiştirttim. Bir kemik halini aldı... Sırtımda görünmezlik peleriniyle, Hagrid'in kulübesinin önündeki yeni kazılmış toprağa gömdüm onu."</p><p class="calibre9">Şimdi, Winky'nin dinmek bilmez hıçkırıkları dışında, tam bir sessizlik vardı.</p><p class="calibre9">Sonra Dumbledore, "Ve bu gece..." dedi Barty Crouch'a.</p><p class="calibre9">"Akşam yemeğinden önce Üçbüyücü Kupası'nı labirente taşıma teklifinde bulundum," diye fısıldadı. "Onu Anahtar'a dönüştürdüm. Efendimin planı işledi. Artık yeniden güçlü ve beni diğer büyücülerin hayallerinin ötesinde onurlandıracak."</p><p class="calibre9">Çılgın gülümsemesi yüz hatlarını bir kez daha aydınlattı ve başı omzuna düştü, Winky yanı başında ağlayıp hıçkırıyordu.</p><div class="mbppagebreak" id="calibre_pb_77"></div>
</body></html>
