<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos647771" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  DOKUZUNCU  BÖLÜM: MACAR  BOYNUZKUYRUK</span></span></p><p class="calibre8">Ondan sonraki on beş gün boyunca Sirius'la yüz yüze konuşma beklentisi, gittikçe daha da karanlık görünen bir ufuktaki tek parlak nokta haline gelerek Harry'yi ayakta tuttu. Kendini okul şampiyonu olmuş bulmanın yol açtığı şok şimdi birazcık hafiflemişti. Ama neyle karşı karşıya olduğunu düşündükçe yavaş yavaş içinde bir korku kabarmaya başlamıştı. İlk görev gitgide yaklaşıyordu; Harry bu görevin sanki dehşet verici bir canavarmış gibi ileride çömelmiş, yolunu kestiği hissine kapılmıştı. Hiçbir zaman böylesine kaygılanmamıştı, Quidditch maçlarında bile. Hatta Quidditch Kupası'nı kimin kazanacağını belirleyen Slytherin maçından önce bile böyle büyük bir endişeye kapılmamıştı. Harry geleceği düşünmekte gitgide daha fazla zorluk çekiyordu. Sanki bütün hayatı ilk göreve doğru ilerliyormuş ve onunla birlikte sona erecekmiş gibi geliyordu...</p><p class="calibre9">Doğrusu Sirius'un elinden ne geleceğini de bilemiyordu. Yüzlerce kişinin önünde zor ve tehlikeli bir buyü yaparken kendini iyi hissetmesini nasıl sağlayacaktı ki? Ama o anda dost bir yüz görmek bile iyi gelebilirdi. Harry, Sirius'a cevap yazarak, söylediği saatte Ortak Salon şöminesinin yanında olacağını bildirdi. Hermione ile birlikte, o saatte salonda bulunabilecek kişileri zorla nasıl dışarı çıkaracaklarını planlayarak hayli vakit geçirdiler. En kötü ihtimalle bir torba Tezekbombası atacaklardı, ama bu çareye başvurmak mecburiyetinde kalmayacaklarını umuyorlardı - Filch canlı canlı derilerini yüzerdi yoksa.</p><p class="calibre9">Bu arada, şato sınırları dahilinde sürdürdüğü hayat da eskisinden beter bir hal almıştı. Çünkü Rita Skeeter, Üç-Büyücü Turnuvası yazısını yayımlamıştı, Yazının Turnuva üzerine bir haberden çok, Harry'nin fevkalade renkli hayat hikâyesi olduğu anlaşılmıştı. Birinci sayfanın büyük kısmı Harry'nin bir resmine ayrılmıştı; ikinci, altıncı ve yedinci sayfalarda devam eden yazı da tümüyle Harry üzerineydi. Beauxbatons ve Durmstrang şampiyonlarının isimleri (yanlış yazılmış olarak) son satıra sıkıştırılmıştı. Cedric'in adından ise eser bile yoktu.</p><p class="calibre9">Yazı on gün önce yayımlanmıştı, ama Harry onu her düşündüğünde hâlâ midesi bulanıyor, her yanı utançla yanıyordu. Rita Skeeter bir sürü korkunç şey yazmıştı. Harry bunları, değil o süpürge dolabında, hayatı boyunca söylediğini hatırlamıyordu.</p><p class="calibre8"><span class="calibre12"><span class="italic">"Sanırım gücümü annemle babamdan alıyorum. Şimdi beni görseler çok iftihar edeceklerini biliyorum. Evet, bazen geceleri hâlâ onları düşünüp ağlıyorum, bunu hiç utanıp sıkılmadan itiraf edebilirim... Turnuva sırasında hiçbir şeyin bana zarar veremeyeceğini biliyorum, çünkü onlar beni kolluyor..."</span></span></p><p class="calibre8">Ama Rita Skeeter onun "şeyy..."lerini uzun, mide bulandırıcı cümlelere çevirmenin daha bile ötesine gitmiş, başkalarıyla onun hakkında söyleşi yapmıştı.</p><p class="calibre8"><span class="calibre12"><span class="italic">“Harry sonunda Hogwarts'ta aşkı yakaladı. Yakın arkadaşı Colin Creevey, onun Hermione Granger'sız dolaşmadığını söylüyor. Muggle anne babadan doğma, çarpıcı güzellikte bir kız olan Hermione de tıpkı Harry gibi okulun en iyi öğrencilerinden biri.”</span></span></p><p class="calibre8">Yazı yayımlandığı andan itibaren Harry insanların -daha çok Slytherin'lerin- onun yanından geçerlerken yazıdan bölümler söylemelerine ve alaylı yorumlarda bulunmalarına katlanmak zorunda kalmıştı.</p><p class="calibre9">"Mendil ister misin, Potter, hani Biçim Değiştirme'de ağlamaya başlarsan diye soruyorum."</p><p class="calibre9">"Sen ne zamandan beri okulun en iyi öğrencilerinden biri oldun, Potter? Yoksa bu Longbottom'la ikinizin birlikte kurduğu bir okul mu?"</p><p class="calibre9">"Hey - Harry!"</p><p class="calibre9">Harry birden kendini koridorda hızla geriye dönmüş, "Evet, doğru!" diye haykırırken buldu. Artık canına yetmişti. "Ölmüş annem için hâlâ gözyaşı döküyorum, zaten şimdi de gidip biraz daha gözyaşı dökeyim diyordum..."</p><p class="calibre9">"Hayır -sadece- tüy kalemini düşürdün diyecektim."</p><p class="calibre9">Cho'ydu bu. Harry yüzünün kıpkırmızı kesildiğini hissetti.</p><p class="calibre9">"Ah -evet- pardon," diye mırıldanıp tüy kalemi aldı.</p><p class="calibre9">"Şey... Salı günü için iyi şanslar," dedi Cho. "Sana gerçekten başarılar diliyorum."</p><p class="calibre9">Harry kendini sırılsıklam salakmış gibi hissetti.</p><p class="calibre9">Hermione de bu tatsızlıklardan nasibini almıştı, ama o henüz yoluna çıkan masumlara bağırmaya başlama raddesine gelmemişti. Aslında Harry, durumu nasıl iyi idare ettiğine bakınca, ona hayranlık duyuyordu.</p><p class="calibre9">"Çarpıcı güzellikte, ha? O mu?" diye feryat etmişti Pansy Parkinson, Rita'nın yazısından sonra Hermione'yle ilk karşılaştığında. "Neyle mukayese etmiş acaba - bir kunduzla herhalde."</p><p class="calibre9">"Aldırma," dedi Hermione vakur bir sesle. Alaylı alaylı gülen Slytherin kızlarının yanından, sanki onları duymuyormuş gibi, başını dik tutarak geçti. "Onlara aldırma, Harry."</p><p class="calibre9">Ama Harry aldırmamazlık edemiyordu. Ron, Snape'in cezasından söz ettiğinden beri onunla konuşmamıştı. Harry, Snape'in zindanında fare beyinlerini ayıklayarak geçirmek zorunda kaldıkları iki saat boyunca belki barışırlar diye birazcık umuda kapılmıştı. Aksilik bu ya, Rita'nın yazısı da tam o gün çıktı ve anlaşılan Ron, Harry'nin bütün bu ilgiden aslında hoşlandığına daha da çok inanmaya başladı.</p><p class="calibre9">Hermione ikisine de fena halde kızıyordu. Bir birine bir ötekine gidiyor, ikisini birbiriyle konuşmaya zorlamak için çırpınıyordu, ama Harry zerre kadar taviz vermiyordu. Ron'la ancak, o, Ateş Kadehi'ne Harry'nin kendi adını koymadığını kabul ederse ve ona yalancı dediği için özür dilerse barışacaktı.</p><p class="calibre9">Harry inatla, "Bunu ben başlatmadım," dedi. "Onun sorunu."</p><p class="calibre9">"Onu özlüyörsün!" dedi Hermione sabırsızlıkla. "Onun da seni özlediğini biliyorum -"</p><p class="calibre9">"Özlemek mi?" dedi Harry. "Ben onu özlemiyorum..."</p><p class="calibre9">Ama bu düpedüz yalandı. Harry, Hermione'yi çok sevse de, Ron başkaydı. Hermione en iyi arkadaşın oldu mu daha az gülerdin, kütüphaneye de daha çok takılırdın. Harry hâlâ Çağırma Büyüsü'nün üstesinden gelememişti, eli kolu bağlanmıştı sanki, Hermione de kuramları öğrenmenin faydası olacağında ısrar etmişti. Bu yüzden de öğle yemeği vaktinde uzun uzun kitap karıştırıyorlardı.</p><p class="calibre9">Viktor Krum da kütüphanede saatlerce kalıyordu, Harry onun ne işler çevirdiğini merak ediyordu. Çalışıyor muydu, yoksa ilk görevde ona yardımcı olabilecek bir şeyler mi arıyordu? Hermione sık sık Krum'un orada oluşundan şikâyet ediyordu - onları rahatsız ettiği için değil; hiç etmiyordu. Ama Krum'u gözlemek için gelen kız grupları kitap raflarının ardında mevzilenip kıkırdıyorlardı. Hermione de onların çıkardığı gürültünün dikkatini dağıttığını söylüyordu.</p><p class="calibre9">Krum'un sert profiline ateş saçan gözlerle bakarak, "Yakışıklı bile değil!" diye mırıldandı öfkeyle. "Sadece ünlü olduğu için hoşlanıyorlar ondan! O Vuransekti Atlamacası'nı yapmasa, dönüp bir daha yüzüne bakmazlardı bile -"</p><p class="calibre9">"Wronski Aldatmacası," dedi Harry, dişlerini sıkarak. Evet, Quidditch deyimlerinin doğru söylenmesinden hoşlanırdı, ama hepsi bu değildi ki. Hermione, Vuransekti Atlamacaları'ndan söz edince Ron'un yüzünün nasıl bir ifadeye bürüneceğini hayal etmek de içini acıtıyordu.</p><p class="calibre10">*****</p><p class="calibre8">Tuhaftır, eğer bir şeyden korkuyorsanız ve zamanı yavaşlatmak için her şeyi vermeye hazırsanız, zaman hızlanmak gibi tatsız bir alışkanlık edinir. Birinci görevden önceki günler, sanki birisi saatleri iki misli hızla çalışmaya ayarlamış gibi akıp gitti. Harry nereye gitse, güçlükle kontrol ettiği panik duygusundan kurtulamıyordu, tıpkı Gelecek Postası'ndaki yazıya ilişkin kötü niyetli yorumlardan kurtulamadığı gibi.</p><p class="calibre9">İlk görevden önceki cumartesi günü üçüncü ve daha üst sınıflardaki bütün öğrencilerin Hogsmeade köyünü ziyaret etmesine izin verilmişti. Hermione Harry'ye, şatodan biraz uzaklaşmanın ona iyi geleceğini söyledi. Doğrusu Harry de aklının çelinmesine hevesliydi.</p><p class="calibre9">"Peki ama, ya Ron?" dedi. "Onunla gitmek istemiyor musun?"</p><p class="calibre9">"Ah... şey..." Hermione hafifçe kızardı. "Onunla Üç Süpürge'de karşılaşabiliriz diye düşünmüştüm .."</p><p class="calibre9">"Hayır," dedi Harry peşinen.</p><p class="calibre9">"Öf, Harry, bu öyle aptalca ki -"</p><p class="calibre9">"Gelirim, ama Ron'la buluşacak değilim ve görünmezlik pelerinini giyeceğim."</p><p class="calibre9">"Eh, peki öyleyse," dedi Hermione, "Ama o pelerini giydiğinde seninle konuşmaktan nefret ediyorum, sana bakıp bakmadığımı asla bilemiyorum çünkü."</p><p class="calibre9">Böylece Harry yatakhanede görünmezlik pelerinini sırtına geçirdi, aşağı kata indi ve Hermione'yle ikisi Hogsmeade'e doğru yola koyuldular.</p><p class="calibre9">Harry sırtında pelerin varken kendini müthiş özgür hissediyordu. Köye girerlerken yanlarından, çoğu “<span class="italic">CEDRIC DIGGORY'Yİ DESTEKLE!</span>” rozetleri takmış öğrencilerin geçişini izledi. Doğrusu, kimsenin ona berbat laflar etmemesi hoş bir değişiklik oldu. Üstelik o aptal gazete yazısından alıntı yapan da yoktu.</p><p class="calibre9">Daha sonra koca kremalı çikolatalarını yiyerek Balyumruk'tan çıkarlarken, Hermione, "Şimdi de bana bakıp duruyorlar," diye somurttu. "Kendi kendime konuşuyorum sanıyorlar".</p><p class="calibre9">"Öyleyse sen de dudaklarını o kadar çok oynatma."</p><p class="calibre9">"Hadi, n'olur, pelerinini birazcık olsun çıkar. Burada seni kimse rahatsız etmez."</p><p class="calibre9">"Öyle mi diyorsun?" dedi Harry. "Arkana bak."</p><p class="calibre9">Rita Skeeter'la fotoğrafçı arkadaşı Üç Süpürge'den henüz çıkmışlardı. Alçak sesle konuşarak Hermione'nin yanından geçtiler, onun yüzüne bile bakmadılar. Hatta Rita Skeeter timsah derisi çantasıyla ona çarpmasın diye Balyumruk'un duvarına yapıştı.</p><p class="calibre9">Onlar gidince de, "Köyde kalıyor," dedi. "Bahse girerim ki ilk görevi izlemeye gelecektir."</p><p class="calibre9">Bunu söylerken midesi sıcak bir panik dalgasıyla bir kez daha sarsıldı sanki. Söylemedi ama; Hermione'yle ikisi ilk görevde neler olacağı hakkında pek konuşmamışlardı. Harry onun bu konuda düşünmek istemediğini seziyordu.</p><p class="calibre9">Hermione, gözleri Harry'ye çevrili olduğu halde onu görmeden High Street'in sonuna doğru bakarak, "Gitti," dedi. "Baksana, niye Üç Süpürge'de kaymakbirası içmiyoruz? Hava biraz soğuk, değil mi?" Sonra onun suskunluğunun ne anlama geldiğini anlayıp telaşla, "Ron'la konuşmak zorunda değilsin!" diye ekledi.</p><p class="calibre9">Üç Süpürge ağzına kadar doluydu, içeridekilerin çoğu bu serbest akşamüstünün tadını çıkaran Hogwarts öğrencileriydi, ama Harry'nin başka yerlerde nadiren gördüğü çeşit çeşit sihirli kişiler de vardı. Harry, İngiltere'de halkı büyücülerden ibaret tek köy olan Hogsmeade'in, kendilerini gizlemekte büyücüler kadar usta olmayan cadalozlar gibi yaratıklar için bir tür sığınak olduğunu düşündü.</p><p class="calibre9">Görünmezlik peleriniyle kalabalık içinde hareket etmek çok zordu, kazayla birisinin ayağına basmak tuhaf sorulara yol açabiliyordu. Hermione içecekleri almaya giderken, Harry de yavaş yavaş, kıyıdan kıyıdan ilerleyerek köşedeki boş bir masaya sokuldu. Meyhanenin içinden geçerken Ron'u gördü. Fred, George ve Lee Jordan'la birlikte oturuyordu. Ron'un başının arkasına sağlam bir yumruk indirme isteğine karşı koyarak, sonunda masaya ulaştı ve oturdu.</p><p class="calibre9">Biraz sonra Hermione de ona katıldı ve pelerinin altından Harry'ye bir kaymakbirası uzatıverdi.</p><p class="calibre9">"Burada böyle tek başıma otururken tam bir budalaya benziyorum," diye mırıldandı Hermione. "Neyse ki yapacak bir şey getirdim."</p><p class="calibre9">E. R. İ. T. üyelerinin kaydını tuttuğu defteri çıkardı. Harry çok kısa listenin en tepesinde Ron'la kendisinin adlarını gördü. İkisinin oturup birlikte kehanetlerde bulunmalarının ve Hermione'nin gelip onları sekreterle mali sorumlu ilan etmesinin üstünden çok uzun zaman geçmiş gibiydi.</p><p class="calibre9">Hermione, bakışlarını meyhanede dolaştırarak, düşünceli düşünceli, "Baksana, belki de köylülerden bir kısmını E. R. İ. T.'e kaydetsem iyi olur," dedi.</p><p class="calibre9">"Ha, tabii," dedi Harry. Pelerininin altında bir yudum kaymakbirası içti. "Hermione, bu E. R. İ. T. işinden ne zaman vazgeçeceksin?"</p><p class="calibre9">Hermione hemen, "Ev cinleri doğru dürüst ücretlere ve çalışma koşullarına kavuştukları zaman!" diye tısladı. "Biliyor musun, düşünüyorum da, daha dolaysız bir eyleme geçmenin vakti geldi artık. Acaba okul mutfağına nasıl giriliyor?"</p><p class="calibre9">"En ufak bir fikrim yok," dedi Harry. "Fred'le George'a sor."</p><p class="calibre9">Hermione daldı gitti, bu arada Harry de kaymakbirasını içerek meyhanedeki insanları gözledi. Hepsi neşeli ve rahat görünüyordu. Ernie Macmillan ve Hannah Abbott yakındaki bir masada Çikolatalı Kurbağa değiş tokuş ediyorlardı. Her ikisi de pelerinlerine “CEDRIC DlGGORY'Yİ DESTEKLE!” rozetleri takmıştı. Hemen kapının yanında, Ravenclaw'daki arkadaşlarından oluşan kalabalık bir grubun içinde Cho'yu gördü. Neyse ki hiç değilse o CEDRIC rozeti takmamıştı... Bu, Harrv'yi birazcık keyiflendirdi...</p><p class="calibre9">Bu insanlardan biri olmak, ödevlerden başka hiçbir şeyi kafasına takmadan orada oturup gülmek, konuşmak için neler vermezdi? Adı Ateş Kadehi'nden çıkmamış olsa, burada bulunmanın nasıl olacağını hayal etmeye çalıştı. Görünmezlik pelerinini giymeyecekti bir kere. Ron yanında oturuyor olacaktı. Büyük bir ihtimalle üçü keyifli keyifli, okul şampiyonlarının salı günü ne kadar tehlikeli hatta ölümcül bir görevle karşılaşacaklarını hayal edeceklerdi. Bu birinci görev her neyse, Harry onu başarmaya çalışmalarını izlemeyi gerçekten de hevesle bekliyor olacaktı... Herkes gibi o da, tribünlerin arkasındaki bir sırada Cedric'e tezahürat yapıyor olacaktı...</p><p class="calibre9">Öteki şampiyonların neler hissettiklerini merak etti. Son zamanlarda Cedric'i her gördüğünde hayranlarıyla sarılıydı, tedirgin ama heyecanlı görünüyordu. Fleur Delacour da zaman zaman koridorlarda gözüne çarpıyordu. Her zamankinden farksızdı, kibirli ve telaşsız. Krum ise sadece kütüphanede oturup kitap karıştırıyordu.</p><p class="calibre9">Harry, Sirius'u düşündü, böğründeki sımsıkı düğüm biraz gevşer gibi oldu. On iki saatten biraz daha sonra onunla konuşuyor olacaktı. Bu gece Ortak Salon şöminesinde buluşacakları geceydi - tabii son zamanlardaki her şey gibi bu da ters gitmezse...</p><p class="calibre9">"Bak, Hagrid," dedi Hermione.</p><p class="calibre9">Hagrid'in salkımsaçak saçlarıyla muazzam büyüklükteki başının arkası -neyse ki saçlarını iki hevenk halinde toplamaktan vazgeçmişti- kalabalığın bir baş üstünde yükseliyordu. Harry neden onu daha önce fark etmediğini merak etti, Hagrid öyle kocamandı ki. Ama Harry ihtiyatla ayağa kalkınca, onun eğilmiş, Profesör Moody'le konuştuğunu gördü. Hagrid'in önünde her zamanki gibi kendisi kadar muazzam büyüklükte maşrapası vardı, Moody ise cep şişesinden içiyordu. Meyhanenin güzel sahibesi Madam Rosmerta ise bundan pek hoşnut kalmamış görünüyordu. Çevrelerindeki masalardan bardakları toplarken, Moody'ye yan yan bakıyordu. Belki de bunun kendi tatlı, mayalı içkisine hakaret anlamına geldiği fikrindeydi. Oysa Harry işin aslını biliyordu. Moody, son Karanlık Sanatlara Karşı Savunma derslerinde, daima kendi yiyeceğiyle içeceğini hazırlamayı tercih ettiğini söylemişti. Karanlık büyücülerin bir an boş bırakılan bir kaba zehir koymaları öyle kolaydı ki.</p><p class="calibre9">Harry gözlerken, Hagrid ve Moody'nin gitmek üzere ayağa kalktıklarını gördü. Elini salladı, sonra Hagrid'in onu göremeyeceğini hatırladı. Ancak Moody durakladı, sihirli gözü Harry'nin ayakta durduğu köşedeydi. Arkadan Hagrid'in beline dokundu (omzuna yetişemiyordu), bir şeyler mırıldandı ve ikisi geri dönüp meyhaneyi boydan boya aşarak Harry ile Hermione'nin masasına geldiler.</p><p class="calibre9">"İyisin ya, Hermione?" diye sordu Hagrid yüksek sesle.</p><p class="calibre9">Hermione ona gülümsedi. "Merhaba."</p><p class="calibre9">Moody topallayarak masanın çevresini dolaştı ve eğildi. Harry onun E. R. İ. T. defterini okuduğunu sandı. Derken Moody mırıldandı: "Güzel pelerin, Potter."</p><p class="calibre9">Harry hayretle ona bakakaldı. Moody'nin burnundan büyük bir parçanın eksik olduğu özellikle birkaç santim mesafeden çok belli oluyordu. Moody sırıttı.</p><p class="calibre9">"Gözünüz - yani, demek istiyorum ki, siz -?"</p><p class="calibre9">Moody alçak sesle, "Evet, görünmezlik pelerinlerinin içini görebilir," dedi. "Şu kadarını söyleyeyim, zaman zaman çok faydalı oluyor."</p><p class="calibre9">Hagrid de, ağzı kulaklarında, Harry'ye bakıyordu. Harry onun kendisini göremediğini biliyordu, ama belli ki Moody ona Harry'nin orada olduğunu söylemişti.</p><p class="calibre9">Hagrid de E. R. İ. T. defterini okuma bahanesiyle eğildi ve ancak Harry'nin duyabileceği bir fısıltıyla, "Harry," dedi, "bu gece yarısı kulübeme gel. O pelerini giy–"</p><p class="calibre9">Sonra doğruldu, yüksek sesle, "Seni gördüğümüze sevindik, Hermione," dedi. Göz kırptı ve gitti. Moody de onu izledi.</p><p class="calibre9">Harry, adamakıllı şaşırmış, "Niye onunla gece yarısı buluşmamı istiyor ki?" diye sordu.</p><p class="calibre9">"Gece yarısı buluşmanı mı istiyor?" dedi Hermione hayretle. "Ne işler karıştırıyor acaba? Gitmen doğru mu, bilemiyorum, Harry..." Tedirgin tedirgin çevresine bakındı, sonra fısıldadı: "Sirius'a geç kalabilirsin."</p><p class="calibre9">Gerçekten de gece yarısı Hagrid'e gitmek Sirius'la randevusunu tehlikeye atabilirdi. Hermione, Hedwig'i yollayarak Hagrid'e ona gelemeyeceğini haber vermesini önerdi -tabii, Hedwig lütfedip de mesajı götürmeyi kabul ederse- ama Harry'ye göre en iyisi, Hagrid onu ne için istemişse o işi kısa kesmekti. Ne istediğini çok merak ediyordu. Hagrid şimdiye kadar Harry'yi gecenin bunca geç bir saatinde evine çağırmamıştı hiç.</p><p class="calibre10">*****</p><p class="calibre8">O akşam erkenden uyumak istiyormuş numarası yapıp yatan Harry saat on bir buçukta kalktı. Sırtına görünmezlik pelerinini geçirdi ve merdivenden aşağı süzülüp Ortak Salon'dan geçti. İçeride hâlâ epey insan vardı. Creevey kardeşler bir kucak dolusu “<span class="italic">CEDRIC DIGGORY'Yİ DESTEKLE!</span>” rozeti bulmayı başarmışlardı. Onları büyü yoluyla “<span class="italic">HARRY POTTER'I DESTEKLE</span>”ye çevirmeye çalışıyorlardı. Ama şimdiye kadar tek yapabildikleri, rozetleri “<span class="italic">DANDİK POTTER</span>”da kilitlemek olmuştu. Harry onların yanından usulca geçip portre deliğine geldi ve, gözü saatinde, bir iki dakika bekledi. Sonra Hermione, planladıkları gibi Şişman Hanım'ı dışarıdan onun için açtı. Harry, "Sağ ol!" diye fısıldayarak Hermione'nin yanından geçip şatodan çıktı.</p><p class="calibre9">Arazi çok karanlıktı. Harry çimenlerden Hagrid'in kulübesinin ışıklarına doğru yürüdü. Muazzam Beauxbatons arabasında da ışık yanıyordu. Harry, Hagrid'in ön kapısını çalarken, arabada Madam Maxime'in konuştuğunu duydu.</p><p class="calibre9">Hagrid kapıyı açıp çevreye bir göz atarak, "Orada mısın, Harry?" diye fısıldadı.</p><p class="calibre9">"Evet," dedi Harry, sessizce içeri girdi ve pelerini çıkardı. "Ne oldu?"</p><p class="calibre9">"Sana bir şey göstermem gerekiyor," dedi Hagrid.</p><p class="calibre9">Çok heyecanlı görünüyordu. Düğme deliğine, kocaman bir enginarı andıran bir çiçek takmıştı. Makine yağı kullanmaktan vazgeçmişti anlaşılan ama, belli ki saçını taramaya çalışmıştı - Harry onun saçına takılmış kırık tarak dişlerini görebiliyordu.</p><p class="calibre9">İhtiyatla, "Bana ne göstereceksin?" diye sordu. Bir yandan da, acaba Kelekerler mi yumurtladı, ya da Hagrid meyhanedeki bir yabancıdan yine üç başlı dev bir köpek mi aldı, diye merak ediyordu.</p><p class="calibre9">Hagrid, "Benimle gel, sesini çıkarma, o pelerini de giy," dedi. "Fang'i yanımıza almayacağız, hiç hoşuna gitmez..."</p><p class="calibre9">"Dinle, Hagrid, fazla kalamam... Saat birde yukarıda, şatoda olmam gerek -"</p><p class="calibre9">Ama Hagrid onu dinlemiyordu bile, kulübenin kapısını açıp dışarı, geceye çıkmıştı. Harry ona yetişmek için arkasından koştu ve şaşkınlık içinde, Hagrid'in öne düşmüş, onu Beauxbatons arabasına doğru götürdüğünü fark etti.</p><p class="calibre9">"Hagrid, ne -?"</p><p class="calibre9">"Şişşt!" dedi Hagrid. Üzerinde çapraz, altın asaların bulunduğu kapıya üç kez vurdu.</p><p class="calibre9">Madam Maxime kapıyı açtı. Kocaman omuzlarına ipek bir şal atmıştı. Hagrid'i görünce gülümsedi. "Aa, 'Agrid... gitme vakti geldi?"</p><p class="calibre9">Hagrid ona bakıp ağzı kulaklarında gülerek, "Bonusu var," dedi. Sonra da altın merdivenden aşağı inmesine yardım etmek için elini uzattı.</p><p class="calibre9">Madam Maxime kapıyı arkasından kapattı. Hagrid bu sefer ona kolunu takdim etti, Madam Maxime'in devasa, kanatlı atlarının bulunduğu padokun kenarından yürüyerek yola koyuldular. Harry ise, iyice şaşırmış halde, onlara yetişmek için koşuyordu. Acaba Hagrid ona Madam Maxime'i mi göstermek istemişti? Oysa Harry onu ne zaman istese görebilirdi... pek gözden kaçacak bir kadın değildi çünkü...</p><p class="calibre9">Ama anlaşılan Madam Maxime de Harry'le aynı durumdaydı, çünkü bir süre sonra cilveli cilveli, "Beni ne'eye götürüyo'sun, 'Agrid?" diye sordu.</p><p class="calibre9">Hagrid boğuk bir sesle, "Hoşuna gidecek," dedi. "Görmeye değer, inan bana. Yalnız - sakın kimseye sana gösterdiğimi söyleme, tamam mı? Senin bilmemen gerekiyor."</p><p class="calibre9">"Tabii ki bilmiyo'um," dedi Madam Maxime, uzun, kara kirpiklerini kırpıştırarak.</p><p class="calibre9">Yürümeye devam ettiler. Harry arkalarından koşarken gittikçe daha çok sinirleniyor, ikide bir saatine bakıyordu. Anlaşılan Hagrid'in kuş beyinli bir planı vardı, bu yüzden de Sirius'u kaçırabilirdi. Eğer oraya bir an önce varmazlarsa, geri dönecek, doğruca şatoya gidecek ve Hagrid, Madam Maxime'le mehtap sefasının keyfini çıkarsın diye ikisini baş başa bırakacaktı...</p><p class="calibre9">Orman'ın çevresinde, şatoyla gölü gözden kaybedecek kadar uzun bir mesafeyi katettiklerinde, Harry bir şey duydu. İleride adamlar bağrışıyordu... sonra sağır edici, kulak zarını patlatacak cinsten bir kükreme yükseldi...</p><p class="calibre9">Hagrid öne düşüp Madam Maxime'i bir ağaç öbeğinin çevresinden döndürdü, sonra durdu. Harry koşarak yanlarına gelmişti. Bir an için şenlik ateşleri gördüğünü, insanların bu ateşlerin çevresinde .koşturduklarını sandı - sonra da ağzı açık kaldı.</p><p class="calibre9">Ejderhalar.</p><p class="calibre9">Dört tane yetişkin, muazzam büyüklükte, kötücül görünüşlü ejderha, çevresi kalın kerestelerle çevrilmiş bir bölme içinde arka ayaklarının üzerinde dikilmiş, kükrüyor ve burunlarından soluyorlardı. Yerden on beş metre yüksekliğe kadar uzanan boyunlarının ucundaki ardına kadar açık, sivri dişli ağızlarından karanlık gökyüzüne ateş selleri fışkırıyordu. Bir tanesi gümüşi maviydi, uzun, sivri boynuzları vardı. Koca ağzıyla yerdeki büyücüleri kapmaya çalışıyor, hırlıyordu. Bir tanesi pürüzsüz pullu, yeşil bir ejderhaydı, bütün gücüyle kıvranıp ayaklarıyla yere vuruyordu. Yüzünde ince, altın dikenlerden tuhaf bir saçak olan kırmızı bir ejderha havaya mantar biçimi ateş bulutları salıyordu. En yakınlarındaki ise, kertenkeleye diğerlerinden çok daha fazla benzeyen, devasa bir kara ejderhaydı.</p><p class="calibre9">Ejderha başına yedi sekiz tane olmak üzere, en az otuz büyücü onları zaptetmeye çalışıyor, boyunlarıyla bacaklarındaki ağır, deri kayışlara bağlı zincirleri çekiyorlardı. Harry hipnotize edilmiş gibi başını kaldırıp baktı ve tepesinde bir yerlerde kara ejderhanın gözlerini gördü. Bir kedininki gibi dikey gözbebekleri vardı, korku ya da öfkeyle -Harry hangisi olduğunu kestiremedi- koskocaman olmuşlardı... Korkunç bir ses çıkarıyordu, uluma gibi, acı bir çığlık...</p><p class="calibre9">Parmaklığın yakınındaki bir büyücü, "Geride dur, Hagrid!" diye bağırdı. Elindeki zinciri var gücüyle çekiyordu. "Neredeyse yedi metreye ateş püskürtebiliyorlar, biliyorsun! Bu Boynuzkuyruk'un on üç metrenin ötesine püskürttüğünü gördüm!"</p><p class="calibre9">Hagrid yavaşça, "Ne güzel, değil mi?" dedi.</p><p class="calibre9">Başka bir büyücü, "Yararı yok!" diye bağırdı. "Üç deyince Sersemletme Büyüsü, hadi!"</p><p class="calibre9">Harry ejderha bakıcılarının hepsinin asalarını çıkardıklarını gördü.</p><p class="calibre9">"Sersemlet!" diye bağırdılar hep bir ağızdan. Sersemletme Büyüleri ateş saçan füzeler gibi karanlığın içine fırlatıldı, ejderhaların pullu derilerinde yıldız sağanaklarına dönüştü -</p><p class="calibre9">Harry en yakınlarındaki ejderhanın arka ayakları üzerinde tehlikeli bir şekilde sendeleyişini gözledi; ağzı sessiz bir ulumayla kocaman açılmıştı; burun deliklerindeki alevler birden yok olmuştu, ama hâlâ duman çıkıyordu -sonra, ağır ağır düştü- tonlarca ağırlıktaki kaslı, pullu, kara ejderha toprağa öyle bir gümbürtüyle çarptı ki, Harry arkasındaki ağaçların sallandığına yemin edebilirdi.</p><p class="calibre9">Ejderha bakıcıları asalarını indirdiler ve yere düşmüş hayvanlara doğru yürüdüler. Ejderhaların her biri küçük birer tepe boyundaydı. Büyücüler hemen zincirleri sıkıp demir kazıklara sıkıca bağladılar, kazıkları da asa marifetiyle toprağa iyice gömdüler.</p><p class="calibre9">Hagrid, Madam Maxime'e heyecanla, "Yakından bakmak ister misin?" dedi. İkisi parmaklığa doğru yürüdü, Harry de arkalarından gitti. Hagrid'i daha yakına gelmemesi için uyaran büyücü geriye döndü. Harry de onun kim olduğunu gördü - Charlie Weasley.</p><p class="calibre9">Konuşmak için yanlarına gelerek, soluk soluğa, "Tamam mı, Hagrid?" dedi. "Artık sorun çıkarmazlar heh? Yolda onlara uyku ilacı vermiştik. Karanlıkta, sessizlikte uyanırlarsa daha iyi olur diye düşündük - ama gördün ya, hiç memnun olmadılar, hem de hiç -"</p><p class="calibre9">Hagrid en yakındaki ejderhaya -kara olana- saygıya yakın bir ifadeyle bakarak, "Burada hangi türler var, Charlie?" diye sordu. Ejderhanın gözleri hâlâ açıktı. Harry kırışık, kara gözkapaklarının ardında parıldayan bir sarı şerit görebiliyordu.</p><p class="calibre9">"Bu bir Macar Boynuzkuyruk," dedi Charlie. "Oradaki, daha küçük olan, Sıradan Gal Yeşili - o gri mavi, bir İsveç Kısaburnu - kırmızı olan da Çin Ateştopu."</p><p class="calibre9">Charlie çevreye baktı; Madam Maxime bölmenin çevresinde yürüyüp sersemletilmiş ejderhalara bakıyordu.</p><p class="calibre9">Charlie kaşlarını çatarak, "Onu getireceğini bilmıyordum, Hagrid," dedi. "Şampiyonların karşılarına ne çıkacağını bilmemeleri gerek - öğrencisine söylemez mi yani? Mutlaka söyler."</p><p class="calibre9">Hagrid, "Ben sadece onları görmek ister dedim," diye omuz silkti, hâlâ kendinden geçmiş halde ejderhalara bakıyordu.</p><p class="calibre9">Charlie başını salladı. "Gerçekten de romantik bir randevu, ha, Hagrid?"</p><p class="calibre9">"Dört..." dedi Hagrid, "yani her şampiyona bir tane, öyle mi? Ne yapacaklar - onlarla savaşacaklar mı?"</p><p class="calibre9">"Sanırım sadece yanlarından geçecekler," dedi Charlie. "İşler kötüye giderse diye biz de orada olacağız, söndürme büyülerimiz hazır olacak. Kuluçkaya yatmış anneler istediler, niye bilmem... Ama sana şu kadarını söyleyeyim, Boynuzkuyruk'u alanın yerinde olmak istemezdim. Melun bir yaratık. Hem arkası da önü kadar tehlikeli, bak."</p><p class="calibre9">Charlie, Boynuzkuyruk'un kuyruğunu işaret etti. Harry kuyruğun birkaç santim aralıklarla fışkıran uzun, bronz renkte dikenlerle dolu olduğunu gördü.</p><p class="calibre9">O sırada Charlie'nin bakıcı arkadaşlarından beş tanesi, uçlarından tuttukları bir battaniyeye konmuş granit grisi, muazzam büyüklükte yumurtalar taşıyarak sendeleye sendeleye Boynuzkuyruk'un yanına geldiler. Yumurtaları dikkatle Boynuzkuyruk'un yanına yerle indirdiler. Hagrid'den özlem dolu bir inilti yükseldi.</p><p class="calibre9">Charlie sert sert, "Onları saydım, Hagrid, ona göre," dedi. Sonra, "Harry nasıl?" diye sordu.</p><p class="calibre9">"İyi," dedi Hagrid. Gözlerini yumurtalardan alamıyordu.</p><p class="calibre9">Charlie ejderhaların bölmesine bakarak, ters ters, "Umarım bunlarla karşılaştıktan sonra da iyi olur," dedi. "Anneme ilk görevin ne olduğunu söylemeye cesaret edemedim, zaten onun için endişelenip duruyor..." Charlie annesinin endişeli sesini taklit etti. " '<span class="italic">Nasıl olur da onun Turnuva'ya katılmasına izin verirler, daha çok genç! Hepsinin güvende olacağını sanıyordum, bir yaş sınırı olacak sanıyordum!</span>' Onun hakkında Gelecek Postası'nda çıkan yazıyı okuduktan sonra gözyaşlarına boğuldu. '<span class="italic">Demek hâlâ annesiyle babası için ağlıyor! Ah, zavallı yavrucak, hiç bilmiyordum!</span>' "</p><p class="calibre9">Bu kadarı Harry'ye yetmişti. Hagrid'in onun yokluğunu fark etmeyeceğinden emindi. Dört ejderha ile Madam Maxime onun kafasını yeterince meşgul ederdi. Sessizce döndü ve geriye, şatoya doğru yürümeye koyuldu.</p><p class="calibre9">Karşısına ne çıkacağını görmekten memnun olup olmadığını bilmiyordu. Belki de böylesi daha iyiydi. Artık ilk şoku atlatmıştı. Belki de ejderhaları ilk kez salı günü görseydi, bütün okulun önünde bayılıp kalırdı... Ama belki yine de bayılıp kalırdı... Tek silahı, asası olacaktı - o da şimdi gözüne sadece ufak bir tahta değnek gibi görünüyordu - hele boyu on beş metreden uzun, pullu, dikenli, ateş üfleyen bir ejderhaya karşı. Bir de yanından geçecekti ha? Üstelik herkes bakarken, iyi de, nasıl?</p><p class="calibre9">Harry hızlanarak Orman'ın kıyısından dolaştı. Şömineye varıp Sirius'la konuşmak için on beş dakikası kalmıştı. Hayatında birisiyle konuşmayı şu andaki kadar çok istediğini hatırlamıyordu, hem de hiç. Derken, neye uğradığını anlamadan, çok sert bir şeye çarptı.</p><p class="calibre9">Harry sırtüstü düştü, gözlüğü yerinden uğradı, pelerine sımsıkı sarıldı. Yakınlarda bir ses, "Ah!" dedi. "Kim var orada?"</p><p class="calibre9">Harry, pelerinin onu iyice örtüp örtmediğini kontrol etti telaşla, yukarı doğru bakıp çarptığı büyücünün karanlık siluetini süzdü. Keçi sakalını tanıdı... Karkaroff'tu bu.</p><p class="calibre9">"Kim var orada?" dedi Karkaroff yeniden. Büyük bir şüphe içinde karanlıkta çevresine bakınıyordu. Harry hiç kıpırdamadan ve sesini çıkarmadan olduğu yerde yattı. Bir dakika kadar sonra Karkaroff kendisine çarpanın bir tür hayvan olduğuna karar verdi. Sanki bir köpek görmeyi bekliyormuş gibi bel hizasına bakıyordu zaten. Sonra da ağaçların arasında kayboldu, yavaş yavaş ejderhaların bulunduğu yere sokulmaya başladı.</p><p class="calibre9">Harry çok yavaşça ve ihtiyatla ayağa kalkıp yeniden yola koyuldu. Fazla gürültü etmeden gidebildiğince hızlı gidiyor, karanlığın içinde bir an önce Hogwarts'a varmaya çalışıyordu.</p><p class="calibre9">Karkaroff'un ne tür bir dolap çevirdiği belliydi: İlk görevin ne olduğunu öğrenmeye çalışmak için gizlice gemisinden çıkmıştı. Hatta Hagrid'le Madam Maxime'in beraberce Orman'a doğru gittiklerini bile görmüş olabilirdi - uzaktan bile olsa, seçilmeyecek gibi değildiler çünkü... Ve şimdi de Karkaroff'un, kulağına gelen sesleri izlemesi yetecekti. O da Madam Maxime gibi şampiyonları neyin beklediğini anlayacaktı. Görüldüğü kadarıyla, salı günü meçhul bir şeyle karşılaşacak tek şampiyon Cedric olacaktı.</p><p class="calibre9">Harry şatoya vardı, ön kapılardan içeri sessizce girdi ve mermer merdiveni tırmanmaya koyuldu. Soluk soluğa kalmıştı, ama yavaşlamadı... Şömineye varmak için üç dakikadan az vakti kalmıştı...</p><p class="calibre9">Portre deliğinin önüne gelince, çerçevesinin içinde şekerleme yapan Şişman Hanım'a bir solukta, "Zırva!" dedi.</p><p class="calibre9">Şişman Hanım gözlerini açmadan, mahmur, mahmur, "Öyle diyorsan öyledir," diye mırıldandı. Tablo, o içeri girebilsin diye, öne doğru savruldu. Harry delikten tırmandı. Ortak Salon boştu. Ortalıkta da anormal bir koku olmadığına göre, Hermione, Sirius'la tek başlarına kalabilsinler diye Tezekbombası atmak zorunda kalmamıştı anlaşılan.</p><p class="calibre9">Harry, görünmezlik pelerinini çıkarıp kendini şöminenin önündeki koltuğa attı. Salon adamakıllı loştu, tek ışık kaynağı şöminedeki alevlerdi. Yakındaki bir masanın üstünde, Creevey'lerin düzeltmeye çalıştığı “<span class="italic">CEDRIC DIGGORY'Yİ DESTEKLE!</span>” rozetleri ateşin ışığında parıldıyordu. Şimdi üzerlerinde “<span class="italic">HEPTEN DANDİK POTTER</span>” yazıyordu. Harry yeniden alevlere baktı ve yerinden sıçradı.</p><p class="calibre9">Sirius'un başı ateşin içinde duruyordu. Eğer Harry, Mr. Diggory'nin başının Weasley'lerin mutfağında tıpatıp aynı şeyi yaptığını görmemiş olsaydı, korkudan aklını kaçırırdı herhalde. Şimdiyse tam tersine, yüzüne günlerdir ilk kez bir gülümseme yayıldı. Koltuğundan kalkıp şöminenin yanına çömeldi ve, "Sirius," dedi, "nasılsın?"</p><p class="calibre9">Sirius, Harry'nin onu hatırladığından çok farklı görünüyordu. Vedalaştıklarında yüzü çok zayıftı, çöküktü; uzun, kara, keçeleşmiş saçlarla sarılıydı - oysa şimdi saçları kısa ve tertemizdi. Sirius'un yüzü de dolgunlaşmıştı, üstelik daha genç görünüyordu. Harry'nin elindeki tek fotoğrafına, Potter'ların düğününde çekilmiş fotoğrafa çok daha fazla benziyordu.</p><p class="calibre9">Sirius ciddi ciddi, "Beni boşver, sen nasılsın?" dedi.</p><p class="calibre9">"Ben -" Harry bir an için "iyiyim" demeyi düşündü, ama yapamadı. Kendini tutmasına fırsat kalmadan, günlerdir içinde birikenleri dökmeye başladı - Turnuva'ya kendi özgür iradesiyle katılmadığına nasıl kimsenin inanmadığından, Rita Skeeter'ın Gelecek Postası'nda onun için ne yalanlar uydurduğundan, insanların alaycı gülmelerine hedef olmadan koridorda nasıl tek adım bile atamadığından söz etti - bir de Ron'dan. Ron'un nasıl ona inanmadığından, kıskançlığından...</p><p class="calibre9">"... ve az önce de Hagrid bana birinci görevin ne olduğunu gösterdi. Ejderhalar, Sirius, işim bitti," diye noktaladı umutsuzca.</p><p class="calibre9">Sirius ona baktı, gözleri endişe doluydu. Bunlar, Azkaban'da yerleşen o bakışı henüz kaybetmemiş olan gözlerdi - o ölgün, ıstırap dolu bakış. Harry'nin konuşmasını, o susana kadar sözünü hiç kesmeden dinledi. Sonunda, "Ejderhalarla başa çıkabiliriz, Harry," dedi, "ama o daha sonraki iş - çok fazla vaktim yok... Şömineyi kullanmak için bir büyücü evine girdim, ancak her an geri dönebilirler. Bazı konularda seni uyarmam gerek."</p><p class="calibre9">"Ne?" dedi Harry, morali biraz daha bozulmuştu... Önünde ejderhalardan daha beter bir şey olamazdı, değil mi?</p><p class="calibre9">"Karkaroff," dedi Sirius. "Harry, o bir Ölüm Yiyen'di. Ölüm Yiyenler'in ne olduğunu biliyorsun, değil mi?"</p><p class="calibre9">"Evet - o - ne?"</p><p class="calibre9">"Yakalandı, benimle birlikte Azkaban'daydı, ama serbest bırakıldı. Nesine istersen iddiaya girerim ki, Dumbledore bu yıl Hogwarts'ta bir Seherbaz bulunmasını bunun için istedi - onu gözaltında tutmak için. Karkaroff'u Moody yakaladı. Onu Azkaban'a koyan kişi oydu."</p><p class="calibre9">Harry ağır ağır, "Karkaroff serbest mi bırakıldı?" dedi - beyni bir sarsıcı bilgiyi daha hazmetmek için mücadele ediyordu sanki. "Niye serbest bıraktılar onu?"</p><p class="calibre9">Sirius acı acı, "Sihir Bakanlığı'yla anlaştı," dedi. "Yaptıklarının hatalı olduğunu anladığını söyledi, sonra da isimler verdi... Azkaban'a kendi yerine birçok insan yolladı... Sana şunu söyleyeyim, orada hiç popüler değil. Ve anladığım kadarıyla dışarı çıktığından beri okulundan geçen her öğrenciye Karanlık Sanatlar'ı öğretiyor. Yani Durmstrang şampiyonunu da kollasan fena olmaz."</p><p class="calibre9">"Tamam," dedi Harry yavaşça. "Yani... sen şimdi benim adımı Ateş Kadehi'ne Karkaroff'un koyduğunu mu söylüyorsun? Çünkü, o koyduysa eğer, gerçekten iyi bir aktör demektir. Çok kızmış gibiydi. Benim yarışmamın engellenmesini istiyordu."</p><p class="calibre9">"İyi bir aktör olduğunu biliyoruz zaten," dedi Sirius. "Sonuçta, onu serbest bırakmaları için Sihir Bakanlığı'nı ikna etti, değil mi? Şimdi, gözüm Gelecek Postası'nın üstünde, Harry -"</p><p class="calibre9">Harry acı acı, "Senin ve bütün dünyanın gözü," dedi.</p><p class="calibre9">"- ve o Skeeter denen kadının geçen ayki yazısının satır aralarında neler olduğuna dikkat ettim de, Moody, Hogwarts'ta işe başlamadan önceki gece saldırıya uğradı. Evet, biliyorum, Skeeter bunun yine yalancı çobanlık olduğunu söylüyor ama," diye ekledi Sirius çabuk çabuk, Harry'nin konuşmaya hazırlandığını görünce, "ben öyle sanmıyorum. Bana öyle geliyor ki, nasıl olduysa birisi onun Hogwarts'a gelişini engellemeye çalıştı. Sanırım birisi onun ayak altında olmasını istemedi. Kimse de bu meseleyi kurcalamaz, Deli-Göz sık sık evine birilerinin girmeye çalıştığını ileri sürüyor. Ama bu, gerçek olanı ayırt edemeyeceği anlamına gelmez. Moody, Bakanlık'ın şimdiye kadarki en iyi Seherbaz'ıdır."</p><p class="calibre9">"Yani... ne diyorsun?" dedi Harry yavaşça. "Karkaroff beni öldürmeye mi çalışıyor? Peki ama - niye?"</p><p class="calibre9">Sirius durakladı.</p><p class="calibre9">"Çok tuhaf şeyler duyuyorum," dedi ağır ağır. "Ölüm Yiyenler son zamanlarda her zamankinden biraz daha faal görünüyorlar. Quidditch Dünya Kupası'nda ortaya çıktılar, değil mi? Birisi Karanlık Işaret'i gönderdi... hem sonra - kaybolan Sihir Bakanlığı cadısı olayını duydun mu?"</p><p class="calibre9">"Bertha Jorkins mi?" dedi Harry.</p><p class="calibre9">"Ta kendisi... Arnavutluk'ta ortadan kayboldu, Voldemort'un en son orada olduğunu söylüyorlardı, burası kesin... Bertha, Üç-Büyücü Kupası'nın yapılacağını da biliyordu herhalde, değil mi?"</p><p class="calibre9">"Evet, ama... Voldemort'a çatmış olması çok akla yakın değil, ne dersin?" dedi Harry.</p><p class="calibre9">"Dinle," dedi Sirius büyük bir ciddiyetle. "Bertha Jorkins'i tanırım. Ben Hogwarts'ta okurken o da buradaydı. Babanla benden birkaç sınıf büyüktü. Ve budalanın tekiydi. Her şeye burnunu sokardı, ama kafası çalışmazdı, hem de hiç. Bu iyi bir bileşim değildir, Harry. Bence onu bir tuzağa çekmek çok kolay olmuştur."</p><p class="calibre9">"Yani... yani Voldemort Turnuva'yı mı öğrendi?" dedi Harry. "Bunu mu söylemek istiyorsun? Karkaroff buraya onun emriyle mi gelmiştir diyorsun?"</p><p class="calibre9">"Bilmiyorum," dedi Sirius usulca. "Gerçekten bilmiyorum... Bana kalırsa Karkaroff, Voldemort'un onu koruyacak kadar güçlü olduğunu bilmediği sürece ona dönecek bir tip değil. Ama senin adını Kadeh'e koyan her kimse, bunun için esaslı bir nedeni vardı. Ben de Turnuva'nın sana saldırmak ve buna kaza süsü vermek için iyi bir yöntem olduğunu düşünmeden edemiyorum."</p><p class="calibre9">Harry kasvete kapılarak, "Buradan bakınca gerçekten iyi bir plana benziyor," dedi. "Onların tek yapması gereken, geri çekilip ejderhaların işi bitirmesini beklemek."</p><p class="calibre9">Sirius, "Evet - ejderhalar," dedi. Artık hızlı hızlı konuşuyordu. "Bir yöntemi var, Harry. Sersemletme Büyüsü kullanmaya kalkışma - ejderhalar hem kuvvetlidir, hem de tek bir Sersemletici tarafından yıkılmayacak kadar sihirlidirler. Bir ejderhayı alt etmek için aynı anda altı büyücü gerek -"</p><p class="calibre9">"Evet, biliyorum, az önce gördüm," dedi Harry.</p><p class="calibre9">"Ama tek başına da yapabilirsin," dedi Sirius. "Bir yöntemi var. Gereken tek şey, basit bir büyü. Sen sadece -"</p><p class="calibre9">Ama Harry onu susturmak için elini kaldırdı, kalbi birden sanki patlayacakmış gibi çarpmaya başlamıştı. Arkasındaki döne döne yükselen merdivenden ayak sesleri geliyordu.</p><p class="calibre9">"Git!" diye fısıldadı Sirius'a. "Git! Birisi geliyor!"</p><p class="calibre9">Harry yerinden fırlayarak ateşin önüne siper oldu - birisi Hogwarts duvarları içinde Sirius'un yüzünü görecek olursa, kıyamet kopardı - Bakanlık işin içine girerdi - Harry'yi, Sirius nerede diye sorguya çekebilirlerdi -</p><p class="calibre9">Harry arkasındaki ateşten minik bir pop sesi duydu, Sirius'un gittiğini anladı -merdivenin altını kolladı- sabahın birinde kim gezinmeye çıkmıştı da, Sirius'un ona bir ejderhanın yanından nasıl geçeceğini söylemesini engellemişti acaba?</p><p class="calibre9">Ron'du. Çizgili, açık kahverengi pijamasını giymişti. Ron odanın öbür tarafında Harry'yi görünce olduğu yerde kalakaldı, çevresine baktı.</p><p class="calibre9">"Kiminle konuşuyordun?" dedi.</p><p class="calibre9">"Sana ne?" diye hırladı Harry. "Gecenin bu vakti burada ne arıyorsun?"</p><p class="calibre9">"Ben sadece senin nerede -" Ron durdu, omuz silkti. "Hiçbir şey. Yeniden yatmaya gidiyorum."</p><p class="calibre9">"Gelip her şeye maydanoz olmak istedin, değil mi?" diye haykırdı Harry. Ron'un neye çattığının farkında olmadığını biliyordu, bunu kasten yapmadığını da biliyordu, ama umrunda değildi - şu anda onun her şeyinden nefret ediyordu; pijamasının altından görünen çıplak ayak bilekleri de dahil olmak üzere.</p><p class="calibre9">Ron'un yüzü öfkeden kızardı. "Kusura bakma. Rahatsız edilmek istemeyeceğini bilmeliydim. Seni bırakayım da bir sonraki söyleşinin provasını huzur içinde yap."</p><p class="calibre9">Harry masadan, üzerinde “<span class="italic">HEPTEN DANDİK POTTER</span>” yazan rozetlerden birini aldı ve var gücüyle odanın öbür yanına fırlattı. Rozet Ron'un alnına vurup geri döndü.</p><p class="calibre9">"Al bakalım," dedi Harry. "Salı günü bunu takarsın. Hatta şimdi bir yara izin bile olabilir, şansın varsa... İstediğin de buydu zaten, değil mi?"</p><p class="calibre9">Hızla salonu geçip merdivene doğru yürüdü. Ron'un onu durdurmasını bekler gibiydi, hatta ona bir yumruk atmasından memnun bile olabilirdi. Ama Ron, üzerine küçük gelen pijamasıyla orada öylece durdu. Fırtına gibi yukarı çıkan Harry ise daha sonra yatağına uzanıp uzun süre burnundan soluyarak uyanık yattı. Ron'un yatakhaneye çıktığını da duymadı.</p><div class="mbppagebreak" id="calibre_pb_42"></div>
</body></html>
