<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre15"><span class="calibre12"><span class="italic">Sayın Mr. ve Mrs. Dursley,</span></span></p><p class="calibre16"><span class="calibre12"><span class="italic">Hiç tanıştırılmadık, ama eminim ki Harry'den oğlum Ron hakkında bir sürü şey duymuşsunuzdur.</span></span></p><p class="calibre9"><span class="calibre12"><span class="italic">Harry'nin de size sözünü etmiş olabileceği Quidditch Dünya Kupası finali önümüzdeki pazartesi gecesi yapılıyor ve kocam Arthur, Sihirli Oyunlar ve Sporlar Dairesi'ndeki bağlantıları sayesinde en iyi yerden bilet almayı başardı.</span></span></p><p class="calibre9"><span class="calibre12"><span class="italic">Umarım Harry'yi de maça götürmemize izin verirsiniz, çünkü bu, hayatta insanın eline bir kez geçecek bir fırsat, İngiltere Kupa'ya otuz yıldır ev sahipliği etmedi, bilet bulmak da çok zor. Tabii Harry'nin yaz tatilinin geri kalanını burada geçirmesinden ve onu okula dönerken sağ salim trene bindirmekten de memnuniyet duyarız.</span></span></p><p class="calibre9"><span class="calibre12"><span class="italic">Harry'nin bize cevabınızı normal yoldan mümkün olduğu kadar çabuk göndermesi iyi olur, çünkü Muggle postacı bizim evimize şimdiye kadar hiçbir şey getirmedi ve evin nerede olduğunu bildiğinden de emin değilim.</span></span></p><p class="calibre9"><span class="calibre12"><span class="italic">Harry'yi yakında görmeyi umut ediyoruz.</span></span></p><p class="calibre16"><span class="calibre12"><span class="italic">Saygılarımla,</span></span></p><p class="calibre9"><span class="calibre12"><span class="italic">Molly Weasley</span></span></p><p class="calibre16"><span class="calibre12"><span class="italic"><span class="bold">Not:</span></span></span><span class="calibre12"><span class="italic"> Umarım yeterince pul yapıştırmışımdır.</span></span></p><p class="calibre8">Vernon Enişte okumayı bitirdi, elini yeniden göğüs cebine soktu ve başka bir şey çıkardı,</p><p class="calibre9">"Şuna bak," diye hırladı.</p><p class="calibre9">İçinden Mrs. Weasley'nin mektubunun çıktığı zarfı gösterdi, Harry gülmemek için kendini zor tuttu. Zarfın her santimi pulla kaplıydı, Mrs. Weasley'nin Dursley'lerin adresini karınca duası gibi bir yazıyla sıkıştırdığı, ön taraftaki 1,5 santimetrekare hariç.</p><p class="calibre9">Harry, sesine, Mrs. Weasley'ninki herkesin yapabileceği bir hataymış edası vermeye çalışarak, "Öyleyse, yeterince pul koymuş," dedi. Eniştesinin gözleri alevlendi.</p><p class="calibre9">Dişlerini gıcırdatarak, "Postacı fark etti," dedi. "Bu mektubun nereden geldiğiyle çok ilgilendi, evet. Kapı zilini onun için çalmış. Komik olduğunu düşünüyordu."</p><p class="calibre9">Harry hiçbir şey söylemedi. Başkaları belki Vernon Enişte'nin çok pul konmuş diye neden böyle yaygara kopardığını anlamazdı ama, Harry, Dursley'lerle yeterince birlikte yaşamıştı. Onların sıradanlığın biraz da olsa dışına çıkan her şey konusunda ne kadar hassas olduklarını biliyordu. En büyük korkuları da, birisinin Mrs. Weasley gibi insanlarla (ne kadar uzaktan da olsa) bir bağları olduğunu anlamasıydı.</p><p class="calibre9">Vernon Enişte, yüzündeki tarafsız ifadeyi korumaya çalışan Harry'ye hâlâ yiyecekmiş gibi bakıyordu. Harry eğer aptalca bir şey yapmaz ya da söylemezse, hayatının en büyük armağanına kavuşabilirdi. Vernon Enişte'nin bir şey söylemesini bekledi, ama o sadece dik dik bakmaya devam etti. Harry sessizliği bozmaya karar verdi.</p><p class="calibre9">"Yani - gidebilir miyim?" diye sordu.</p><p class="calibre9">Vernon Enişte'nin kocaman, mor yüzü hafif bir kasılma geçirmiş gibi titredi. Bıyığı diken diken oldu. Harry o bıyığın ardında olan biteni bildiğini düşünüyordu: Vernon Enişte'nin en temel içgüdülerinden ikisinin birbiriyle çelişmesinden doğan vahşi bir savaş. Harry'nin gitmesine izin vermek Harry'yi mutlu edecekti - ki Vernon Enişte on üç yıldır böyle bir şeyi engellemek için var gücüyle mücadele etmişti. Öte yandan, Harry'nin yazın geri kalanında ayak altından çekilip Weasley'lere gitmesi, ondan, umduklarından iki hafta önce kurtulmaları anlamına geliyordu ve Vernon Enişte, Harry'nin evde olmasından nefret ediyordu.</p><p class="calibre9">Kendine düşünme payı tanımak için yeniden başını eğip Mrs. Weasley'nin mektubuna baktı.</p><p class="calibre9">İmzayı hoşnutsuzlukla süzerek, "Kim bu kadın?" diye sordu.</p><p class="calibre9">"Onu gördünüz," dedi Harry. "Arkadaşım Ron'un annesi, onu geçen sömestr sonunda Hog– okul treniyle geldiğinde karşılamıştı."</p><p class="calibre9">Az kalsın "Hogwarts Ekspresi" diyecekti, ki bu da eniştesinin öfkeyle köpürmesi için birebirdi. Kimse Dursley'lerin evinde Harry'nin okulunun adını yüksek sesle söylemezdi.</p><p class="calibre9">Vernon Enişte muazzam büyüklükteki yüzünü pek nahoş bir şeyi hatırlamaya çalışırmışçasına büzdü.</p><p class="calibre9">Sonunda, "Tıknaz bir kadın mı?" diye hırladı. "Kızıl saçlı bir sürü çocuğu olan?"</p><p class="calibre9">Harry kaşlarını çattı. Kendi oğlu Dudley üç yaşından beri yatkın göründüğü şeyi nihayet başarıp boyundan çok enine gitmişken, Vernon Enişte'nin herhangi birine "tıknaz" demesi biraz tuhaf kaçıyordu doğrusu.</p><p class="calibre9">Vernon Enişte yine mektubu inceliyordu.</p><p class="calibre9">Of çeker gibi, "Quidditch," diye mırıldandı. "Quidditch - bu saçmalık da neyin nesi?"</p><p class="calibre9">Harry'nin kanı bir kez daha beynine sıçradı.</p><p class="calibre9">Lafı uzatmadan, "Bir spor," dedi. "Süpürge üzerinde oynanır -"</p><p class="calibre9">Vernon Enişte yüksek sesle, "Tamam, tamam!" dedi. Harry eniştesinin birazcık paniğe kapılmış gibi göründüğünü fark edip memnun oldu. Anlaşılan Vernon Enişte'nin sinirleri kendi oturma odasında "süpürge" sözünü duymaya dayanamıyordu. Yeniden mektubu incelemeye sığındı. Harry onun dudaklarıyla "cevabınızı normal yoldan göndermesi" kelimelerini oluşturduğunu gördü, Eniştesi kaşlarını çattı.</p><p class="calibre9">"Normal yoldanmış," dedi tükürür gibi. "Ne demek istiyor?"</p><p class="calibre9">"Bizim için normal olan yoldan," dedi Harry ve eniştesinin lafını kesmesine fırsat bırakmadan ekledi: "Biliyorsunuz, baykuş postası. Büyücüler için normal olanı budur."</p><p class="calibre9">Vernon Enişte, sanki Harry az önce iğrenç bir küfür etmiş gibi kızmış görünüyordu. Öfkeyle titreyerek pencereden dışarı tedirgin bir bakış attı, komşulardan bazılarını kulakları cama yapışmış halde görmeyi bekliyordu sanki.</p><p class="calibre9">"Sana benim çatım altında bu anormalliklerden söz etme diye kaç kez tembih etmem lazım?" diye tısladı. Yüzü canlı bir mor erik rengine bürünmüştü. "Orada, nankör sırtına Petunia ve benim geçirdiğimiz giysilerle durmuş -"</p><p class="calibre9">Harry soğuk soğuk, "Ancak Dudley'nin onlarla işi bittikten sonra," dedi. Gerçekten de, sırtında ona öyle büyük gelen bir sweatshirt vardı ki, ellerini kullanabilmek için kol ağızlarını beş kez kıvırmak zorunda kalmıştı, sweatshirt'ün eteği de haddinden bol blucininin dizlerinden aşağı kadar iniyordu.</p><p class="calibre9">Vernon Enişte hiddetle titreyerek, "Benimle böyle konuşamazsın!" dedi.</p><p class="calibre9">Ama Harry buna boyun eğmeyecekti. Dursley'lerin bütün o aptalca kurallarına uymak zorunda olduğu günler artık geride kalmıştı. Dudley'nin rejimini uygulamayacaktı, Vernon Enişte'nin onun Quidditch Dünya Kupası'na gitmesini engellemesine izin vermeyecekti... yani elinden gelirse.</p><p class="calibre9">Harry derin bir soluk alıp sakinleşmeye çalıştıktan sonra, "Peki," dedi. "Dünya Kupası'nı göremeyeceğim. Öyleyse, şimdi gidebilir miyim? Sirius'a yazdığım bir mektubu bitirmek istiyorum da. Biliyorsunuz - vaftiz babam."</p><p class="calibre9">Yapmıştı işte. Sihirli kelimeleri söylemişti. Durup Vernon Enişte'nin yüzündeki mor rengin leke leke geri çekilişini izledi. Şimdi o yüz, kötü karıştırılmış kara frenküzümü dondurmasına benziyordu.</p><p class="calibre9">"Ona - ona yazıyorsun, öyle mi?" dedi Vernon Enişte, sözde sakin bir sesle - ama Harry onun minik gözbebeklerinin ani bir korkuyla kısıldığını gördü.</p><p class="calibre9">Kayıtsızca, "Şey - evet," dedi Harry. "Benden haber alalı epey oldu ve, biliyor musunuz, haber almayınca bir şeyler yolunda gitmiyor galiba diye düşünüyor."</p><p class="calibre9">Bu sözlerin yarattığı etkinin, keyfini çıkarmak için sustu. Vernon Enişte'nin kalın, siyah, özenle ortadan ayrılmış saçlarının altında dişli çarkların çalışmasını görüyor gibiydi. Eğer Harry'nin Sirius'a yazmasına engel olursa, Sirius, Harry'ye kötü muamele edildiğini düşünecekti. Eğer Harry'ye Quidditch Dünya Kupası'na gidemeyeceğini söylerse, Harry de yazıp durumu Sirius'a anlatacaktı ve böylece Sirius, Harry'ye kötü muamele edildiğini bilecekti. Vernon Enişte'nin yapabileceği tek bir şey vardı. Harry, o büyük, bıyıklı yüz şeffafmışçasına, sonucun eniştesinin zihninde oluşumunu görebiliyordu. Gülümsememeye, yüzünü mümkün olduğunca ifadesiz tutmaya gayret etti. Ve sonra -</p><p class="calibre9">"Eh, madem öyle, peki. Bu kahrolası... bu aptal... bu Dünya Kupası denen şeye gidebilirsin. Sakın şu - şu Weasley'lere yazıp seni almalarını söylemeyi unutma, ha. Seni ülkenin dört bir yanına bırakacak vaktim yok benim. Ve yazın geri kalanını da orada geçirebilirsin. Ve şeyine - vaftiz babana söyleyebilirsin... söyle ona... gideceğini söyle."</p><p class="calibre9">Harry neşeyle, "Tamam öyleyse," dedi.</p><p class="calibre9">Havaya zıplayıp çığlık atma arzusunu bastırmaya çalışarak, dönüp oturma odası kapısına doğru yürüdü. Gidiyordu, hey! Weasley'lere gidiyordu, Quidditch Dünya Kupası'nı izleyecekti!</p><p class="calibre9">Dışarıda holde az daha, besbelli Harry'ye haddinin bildirileceğini duyma umuduyla kapının arkasına sinmiş olan Dudley'ye çarpıyordu. Oğlan, Harry'nin yüzündeki koca gülümsemeyi görünce şok geçirdi.</p><p class="calibre9">"Mükemmel bir kahvaltıydı, değil mi?" dedi Harry. "Ben tıkabasa doydum, ya sen?"</p><p class="calibre9">Dudley'nin yüzündeki şaşkın bakışa gülerek merdiveni üçer üçer çıktı ve kendini yeniden yatak odasına attı.</p><p class="calibre9">İlk gördüğü şey, Hedwig'in geri dönmüş olduğuydu. Kafesinde oturmuş, koskoca, kehribar rengi gözleriyle Harry'ye bakıyor ve bir şeye kızdığını gösterecek şekilde gagasını tıkırdatıp duruyordu. Onu neyin kızdırdığı hemen belli oldu.</p><p class="calibre9">"AHH!" dedi Harry.</p><p class="calibre9">Küçük, gri, tüylü bir tenis topuna benzeyen bir şey başının yanına çarpmıştı. Hemen başını şiddetle ovmaya başladı, başını kaldırıp kendisine neyin çarptığına baktı. Minyatür bir baykuştu, avcuna sığacak kadar küçüktü. Odada serseri mayın gibi dolanarak heyecanla vızıldıyordu. Derken Harry baykuşun ayağının dibine bir mektup bırakmış olduğunu gördü. Eğildi, Ron'un elyazısını tanıdı, zarfı yırtarak açtı. İçinde aceleyle çiziktirilmiş bir not vardı.</p><p class="calibre8"><span class="calibre12"><span class="italic">Harry - BABAM BİLETLERİ ALDI - İrlanda-Bulgaristan maçı, pazartesi gecesi. Annem senin burada kalman için Muggle'lara yazıyor. Belki de mektup ellerine geçmiştir bile, Muggle'ların ne süratle postaladıklarını bilmiyorum. Ne olursa olsun, bunu Pig'le göndereyim dedim.</span></span></p><p class="calibre8">Harry bir "Pig" (domuz) kelimesine baktı, bir de artık tavandaki avizenin çevresinde vınlayan minik baykuşa. Hayatında domuza bu kadar benzemeyen bir şey görmemişti. Belki de Ron'un elyazısını okuyamamıştı. Yeniden mektuba döndü:</p><p class="calibre8"><span class="calibre12"><span class="italic">Muggle'ların hoşuna gitse de gitmese de seni almaya geliyoruz, Dünya Kupası'nı kaçıramazsın, ama annemle babam önce onların iznini alıyormuş gibi yapmamızın daha iyi olacağını düşünüyorlar. Evet derlerse, mesajını Pig'le hemen yolla, pazar saat beşte gelip seni alırız. Hayır derlerse, Pig'i hemen geri yolla ki, seni yine de pazar saat beşte alalım.</span></span></p><p class="calibre9"><span class="calibre12"><span class="italic">Hermione bugün öğleden sonra geliyor. Percy işe başladı - Uluslararası Sihirsel İşbirliği Dairesi'nde. Buradayken yurtdışı hakkında tek laf etme, tabii sıkıntıdan patlamak istemiyorsan.</span></span></p><p class="calibre9"><span class="calibre12"><span class="italic">Yakında görüşürüz - Ron.</span></span></p><p class="calibre8">Başının üstünde alçaktan uçan küçük baykuşa, "Sakin ol!" dedi. Baykuşçuk çılgınca şakıyordu, Harry bunun olsa olsa mektubu doğru insana getirmenin gururu olduğunu düşündü. "Gel buraya. Cevabımı geri götürmen gerek!"</p><p class="calibre9">Baykuş kanatlarını çırparak Hedwig'in kafesinin tepesine kondu. Hedwig, cesaretin varsa daha yakına gel dercesine soğuk soğuk baktı ona.</p><p class="calibre9">Harry kartal tüyünden kalemini bir kez daha kapıp önüne boş bir parşömen çekti ve yazmaya koyuldu:</p><p class="calibre8"><span class="calibre12"><span class="italic">Ron, iş tamam, Muggle'lar gidebilirsin diyor. Yarın beşte görüşürüz. Sabırsızlanıyorum.</span></span></p><p class="calibre13"><span class="calibre12"><span class="italic">Harry</span></span></p><p class="calibre8">Bu notu küçücük küçücük katladı, durduğu yerde heyecandan zıplayan minik baykuşun bacağına büyük bir güçlükle bağladı. Not sıkı sıkı bağlandığı anda baykuş havalandı. Pencereden dışarı vınlayıp gözden kayboldu.</p><p class="calibre9">Harry, Hedwig'e döndü.</p><p class="calibre9">"Kendini uzun bir seyahate çıkabilecek gibi hissediyor musun?" diye sordu.</p><p class="calibre9">Hedwig vakur bir şekilde öttü.</p><p class="calibre9">Mektubunu alarak, "Bunu benim için Sirius'a götürebilir misin?" diye sordu Harry. "Dur biraz... Bitireyim de öyle."</p><p class="calibre9">Parşömeni açıp telaşla bir not ekledi.</p><p class="calibre8"><span class="calibre12"><span class="italic">Eğer benimle temasa geçmek istersen, yazın geri kalanında arkadaşım Ron Weasley'nin evinde olacağım. Babası Quidditch Dünya Kupası için bize bilet bulmuş!</span></span></p><p class="calibre8">Mektup bitince onu Hedwig'in ayağına bağladı. Hedwig her zamankinden hareketsiz duruyordu, gerçek bir posta baykuşunun nasıl davranması gerektiğini göstermeye kararlı gibiydi.</p><p class="calibre9">Harry, "Geri döndüğünde Ron'larda olacağım, tamam mı?" dedi.</p><p class="calibre9">Hedwig onun parmağını muhabbetle gagaladı ve sonra muazzam kanatlarını hafif bir ıslık sesiyle açıp pencereden dışarı süzüldü.</p><p class="calibre9">Harry o gözden kaybolana kadar ardından baktı, sonra sürünerek yatağının altına girip gevşek döşeme tahtasını kaldırdı. Koca bir parça doğum günü pastası çıkardı. Yerde oturup onu yerken, içinde sel gibi akan mutluluğun tadını çıkardı. Onun pastası vardı, Dudley'nin ise greyfurttan başka bir şeyi yoktu. Güzel bir yaz günüydü, yarın Privet Drive'dan ayrılıyordu, yara izi yine tamamen normale dönmüştü ve Quidditch Dünya Kupası'nı izleyecekti. Şu sırada herhangi bir şey için kaygılanması çok zordu - Lord Voldemort dahil.</p><div class="mbppagebreak" id="calibre_pb_7"></div>
</body></html>
