<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos100470" class="calibre1"><span class="calibre2">
</span></p><p class="calibre7"><span class="calibre4"><span class="bold"><span class="underline">BEŞİNCİ  BÖLÜM: </span></span></span><span class="calibre4"><span class="bold">WEASLEY  BÜYÜCÜ  ŞAKALARI</span></span></p><p class="calibre8">Harry dirseklerini sıkı sıkı iki yanına yapıştırmış, gittikçe daha hızlı dönüyordu. Bulanıklaşmış şömineler yanından hızla geçip gidiyordu, sonunda midesi bulanmaya başlayınca gözlerini kapadı. Nihayet yavaşlamaya başladığını hissettiğinde, ellerini hızla açıp tam zamanında durdu ve böylece Weasley'lerin mutfağındaki ocaktan dışarı düşüp yüzüstü kapaklanmaktan kurtuldu.</p><p class="calibre9">"Yedi mi?" diye sordu Fred heyecanla, Harry'yi ayağa kaldırmak için elini uzatarak.</p><p class="calibre9">"Evet," dedi Harry. Ayağa kalktı. "Neydi o?"</p><p class="calibre9">"Dolma-Dil Şekerlemesi," dedi Fred coşkuyla. "George ve ben icat ettik, bütün yaz üstünde deneyebileceğimiz birini arıyorduk..."</p><p class="calibre9">Küçük mutfak kahkahaya boğuldu. Harry çevresine baktı. Ron ve George zımparalanmış tahta masada kızıl saçlı iki kişiyle birlikte oturuyordu. Harry ikisini de daha önce hiç görmemişti, ama kim olduklarını hemen anladı: Bill ve Charlie, Weasley kardeşlerin en büyükleri.</p><p class="calibre9">Daha yakın oturanı, "Nasıl gidiyor, Harry?" diye sorup sırıttı ve iri elini uzattı. Harry onun elini sıkınca, parmaklarının altında nasırlar ve kabartılar olduğunu hissetti. Romanya'da ejderhalarla çalışan Charlie olmalıydı bu. Charlie'nin beden yapısı ikizlerinki gibiydi, ince ve uzun olan Percy'le Ron'a kıyasla kısa ve tıknazdı. Geniş yüzü hava koşullarından yıpranmış olmasına karşın, dost canlısı görünüyordu. O kadar çilliydi ki, güneşten yanmış sanılabilirdi. Kolları kaslıydı ve birinin üzerinde büyük, parlak bir yanık vardı.</p><p class="calibre9">Bill de gülümseyerek ayağa kalkıp Harry'nin elini sıktı. Bill onu biraz şaşırtmıştı. Harry onun büyücülük bankası Gringotts'ta çalıştığını ve daha önce Hogwarts'ta öğrenci başı olduğunu biliyordu. Onu her zaman Percy'nin biraz büyük olanı gibi hayal etmişti: Kuralları çiğneme konusunda mızmız ve herkese patronluk taslamayı seven biri. Ama Bill'in görünümü için söylenebilecek tek şey vardı: sıkı bir tipti. Uzun boyluydu, uzun saçlarını bağlayıp atkuyruğu yapmıştı. Küpesi vardı, ucundan dişe benzer bir şey sallanıyordu. Bill'in giysileri bir rock konserinde tuhaf kaçmayacak giysilerdi, ama Harry ayakkabılarının normal deriden değil, ejderha derisinden yapılma olduğunu gördü.</p><p class="calibre9">Daha içlerinden biri bir şey söyleyemeden, hafif bir pat sesi duyuldu ve Mr. Weasley, George'un omzunun arkasında belirdi. Harry'nin şimdiye dek görmediği kadar sinirli bir hali vardı.</p><p class="calibre9">"Bu hiç komik değildi, Fred!" diye bağırdı."O Muggle çocuğa ne verdin öyle?"</p><p class="calibre9">"Ben ona bir şey vermedim," dedi Fred, yine melun bir gülümsemeyle. "Düşürdüm sadece... Gidip yediyse onun suçu, ben ona öyle bir şey demedim."</p><p class="calibre9">"Bilerek düşürdün!" diye kükredi Mr. Weasley. "Yiyeceğini biliyordun, rejim yaptığını biliyordun -"</p><p class="calibre9">"Dili ne kadar büyüdü?" diye sordu George hevesli hevesli.</p><p class="calibre9">"Annesiyle babası küçültmeme izin vermeden önce bir metreyi geçmişti!"</p><p class="calibre9">Harry ve Weasley'ler yine kahkahaya boğuldular.</p><p class="calibre9">"Komik değil!" diye bağırdı Mr. Weasley. "Bu tür davranışlar Büyücü-Muggle ilişkilerini ciddi şekilde zedeliyor! Ben ömrümün yarısını Muggle'ların kötü muamele görmesine karşı mücadele ederek geçireyim. kendi oğullarım kalksın -"</p><p class="calibre9">"Muggle olduğu için vermedik onu!" dedi Fred öfkeyle.</p><p class="calibre9">"Hayır. Kocaman, pis bir zorba olduğu için verdik," dedi George. "Değil mi, Harry?"</p><p class="calibre9">"Evet, öyle, Mr. Weasley," dedi Harry ciddi ciddi.</p><p class="calibre9">"Mesele bu değil!" diye köpürdü Mr. Weasley. "Görürsünüz, annenize bir söyleyeyim -"</p><p class="calibre9">"Neyi söyleyecekmişsin?" dedi arkalarından bir ses.</p><p class="calibre9">Mutfağa Mrs. Weasley girmişti. Kısa boylu, tombul bir kadındı. Nazik bir yüzü vardı, ama gözleri şüpheyle kısılmıştı.</p><p class="calibre9">"Merhaba, Harry'ciğim," dedi, onu görüp gülümseyerek. Sonra gözlerini yine kocasına dikti. "Bana neyi söyleyecektin, Arthur?"</p><p class="calibre9">Mr. Weasley duraksadı. Anlaşılan, Fred ve George'a ne kadar kızgın olursa olsun, aslında Mrs. Weasley'ye neler olduğunu söylemeyi düşünmemişti. Bir sessizlik oldu, Mr. Weasley karısına tedirgin gözlerle bakıyordu. Derken Mrs. Weasley'nin arkasındaki mutfak kapısında iki kız belirdi. Çok gür, kahverengi saçları ve oldukça büyük ön dişleri olanı, Harry ve Ron'un arkadaşı Hermione Granger'dı. Ufak tefek ve kızıl saçlı olanıysa, Ron'un küçük kız kardeşi Ginny. İkisi de Harry'ye gülümsediler, Harry de onlara sırıttı. Ginny kıpkırmızı kesildi - Harry Kovuk'a ilk geldiğinden beri ona zaafı vardı.</p><p class="calibre9">"Neyi söyleyecektin, Arthur?" diye yineledi Mrs. Weasley, ürkütücü bir sesle.</p><p class="calibre9">"Yok bir şey, Molly," diye mırıldandı Mr. Weasley. "Fred ve George - ama onlarla konuştum -"</p><p class="calibre9">"Yine ne yaptılar?" dedi Mrs. Weasley. "Eğer Weasley Büyücü Şakaları'yla ilgili bir şeyse -"</p><p class="calibre9">"Niye Harry'ye yatacağı yeri göstermiyorsun, Ron?" dedi Hermione kapının ağzından.</p><p class="calibre9">"Nerede yatacağını biliyor," dedi Ron. "Odamda yatacak, geçen sefer de orada -"</p><p class="calibre9">"Hem bize de göstermiş olursun," dedi Hermione, imalı bir şekilde,</p><p class="calibre9">"Ha," dedi Ron, duruma uyanarak. "Evet."</p><p class="calibre9">"Evet, biz de geliyoruz," dedi George.</p><p class="calibre9">"Siz yerinizden kıpırdamıyorsunuz!" diye hırladı Mrs. Weasley.</p><p class="calibre9">Harry ve Ron yan yan ilerleyerek mutfaktan dışarı çıktılar. Hermione ve Ginny'le birlikte dar holden geçtiler ve evin her tarafında zikzaklar çizerek üst katlara giden sallantılı merdiveni çıktılar.</p><p class="calibre9">"Weasley Büyücü Şakaları da ne?" diye sordu Harry, üst kata çıkarlarken.</p><p class="calibre9">Ron ve Ginny güldüler, ama Hermione gülmedi.</p><p class="calibre9">"Annem Fred ve George'un odasını temizlerken bir dolu sipariş formu buldu," dedi Ron alçak sesle. "İcat ettikleri şeyler için kocaman, uzun fiyat listeleri. Hani, şaka malzemeleri: sahte asalar, bubi tuzaklı tatlılar, daha bir sürü şey. Harikaydı, o kadar şey icat ettiklerini hiç bilmiyordum..."</p><p class="calibre9">"Uzun süredir odalarından patlama sesleri geliyordu, ama bir şeyler icat ettiklerini hiç düşünmemiştik," dedi Ginny. "Sadece gürültü çıkarmayı seviyorlar sanmıştık."</p><p class="calibre9">"Ama yaptıkları şeylerin çoğu -şey, aslında, hepsi- biraz tehlikeliydi," dedi Ron. "Ve bunları Hogwarts'ta satıp biraz para kazanmayı düşünüyorlardı. Annem deliye döndü. Bunları yapmaya devam etmelerini yasakladı ve sipariş formlarını yaktı... Zaten onlara kafası kızgın. Umduğu kadar “S. B. D.” alamadılar."</p><p class="calibre9">“S. B. D.”, ya da “<span class="italic">Sıradan Büyücülük Düzeyi</span>”, Hogwarts öğrencilerinin on beş yaşında girdiği sınavlardı.</p><p class="calibre9">"Sonra büyük bir tartışma çıktı," dedi Ginny. "Annem, '<span class="italic">Babanız gibi Sihir Bakanlığı'na girmenizi istiyorum,</span>' dedi, ama onlar, '<span class="italic">Tek istediğimiz bir şaka dükkânı açmak,</span>' dediler."</p><p class="calibre9">Tam o anda ikinci katta bir kapı açıldı ve bağa çerçeveli gözlük takmış bir baş uzandı dışarı. Yüzünde çok kızgın bir ifade vardı.</p><p class="calibre9">"Merhaba, Percy," dedi Harry.</p><p class="calibre9">"A, merhaba, Harry," dedi Percy. "Ben de kim bu kadar gürültü yapıyor diyordum. Burada iş yapmaya çalışıyorum -büro için bitirmem gereken bir raporum var da- insanlar merdivende gümbür gümbür yukarı aşağı dolaşırken konsantre olmak zor oluyor."</p><p class="calibre9">"Gümbür gümbür dolaşmıyoruz," dedi Ron sinirle. "Yürüyoruz. Sihir Bakanlığı'nın çok gizli üst düzey çalışmalarını böldüysek özür dileriz."</p><p class="calibre9">"Ne üzerinde çalışıyorsun?" dedi Harry.</p><p class="calibre9">"Uluslararası Sihirsel İşbirliği Dairesi için bir rapor," dedi Percy böbürlenerek. "Kazan kalınlıkları için bir standart getirmeye çalışıyoruz. Bu ithal malların bazıları biraz fazla ince - sızıntılar senede neredeyse yüzde üç oranında artıyor -"</p><p class="calibre9">"O rapor var ya, dünyayı değiştirecek," dedi Ron. "Gelecek Postası'nın birinci sayfasında yer alır herhalde, kazan sızıntıları."</p><p class="calibre9">Percy hafiften kızardı.</p><p class="calibre9">"Sen istediğin kadar dalga geç, Ron." dedi ateşli bir şekilde, "Uluslararası bir yasa getirilmezse, pazarın çürük, sığ dipli ürünlerle dolması ciddi bir tehlike -"</p><p class="calibre9">Ron, "Evet, evet, tabii," dedi ve merdiveni çıkmaya başladı. Percy odasının kapısını çarparak kapattı. Harry, Hermione ve Ginny, Ron'un arkasında üç kat daha çıkarlarken, aşağıda mutfaktaki bağrışların yankıları onlara kadar geliyordu. Seslere bakılırsa, Mr. Weasley, Mrs. Weasley'ye şekerlemelerden bahsetmişti.</p><p class="calibre9">Ron'un evin en üst katındaki yatak odası, Harry geçen sefer kalmaya geldiğinden beri pek değişmemişti: Ron'un en sevdiği Quidditch takımı Chudley Cannons'ın posterleri yine duvarlarda ve eğimli tavanda dönüp duruyor, dalgalanıyordu. Pencere kenarında duran ve daha önce içinde kurbağa yavruları bulunan akvaryumuysa şimdi sadece bir tane, son derece iri kurbağa mesken tutmuştu. Ron'un eski faresi Scabbers artık yoktu, ama onun yerine Ron'un mektubunu Privet Drive'a, Harry'ye ulaştıran minicik, gri baykuş vardı. Küçük bir kafeste hoplayıp zıplıyor ve deli gibi kanat çırpıyordu.</p><p class="calibre9">"Kes şunu, Pig," dedi Ron, yatak odasının içinde sıkış tıkış duran dört yataktan ikisinin arasından geçerek. "Fred ve George da burada bizimle kalıyor, çünkü onların odasında Bill ve Charlie var," dedi Harry'ye. "Percy kendi odasında tek başına kalıyor, çalışması gerekiyormuş."</p><p class="calibre9">"Şey - o baykuşa niye Pig diyorsun?"</p><p class="calibre9">"Aptal da ondan," dedi Ginny. "Asıl adı Pigwidgeon."</p><p class="calibre9">"Ya, sanki o hiç aptal bir isim değil de," dedi Ron alaylı bir şekilde. "Adını Ginny koydu," diye açıkladı Harry'ye. "Şirin bir isim olduğunu düşünüyor. Değiştirmeye çalıştım, ama artık çok geçti, başka hiçbir şeye cevap vermiyordu. O yüzden şimdi adı Pig. Onu burada tutmam gerekiyor, çünkü Errol ve Hermes'i gıcık ediyor. Aslına bakarsan beni de gıcık ediyor."</p><p class="calibre9">Pigwidgeon kafesinde mutlu mutlu uçup duruyor, tiz bir sesle ötüyordu. Harry, Ron'u çok iyi tanıdığından ciddiye almadı. Eski faresi Scabbers'dan da sürekli yakınıyordu, ama Hermione'nin kedisi Crookshanks'in onu yediğini sandığında çok üzülmüştü.</p><p class="calibre9">Harry, "Crookshanks nerede?" diye sordu Hermione'ye.</p><p class="calibre9">"Bahçededir herhalde. Yercücelerinin peşinden koşturmak hoşuna gidiyor. Daha önce hiç görmemiş."</p><p class="calibre9">"Percy işinden memnun mu bari?" dedi Harry, yataklardan birinin üstüne oturup Chudley Cannons'ın tavandaki posterlere girip çıkmalarını seyrederek.</p><p class="calibre9">"Memnun olmak mı?" dedi Ron kasvetle. "Babam onu zorla getirmese eve gelmezdi herhalde. Kafayı işle bozdu. Sakın patronundan laf açayım deme. Mr. Crouch'a göre... Mr. Crouch'a da dediğim gibi... Mr. Crouch'un fikri şu ki... Mr. Crouch bana diyordu ki... Herhalde bugün yarın, nişanlandık diye açıklama yaparlar."</p><p class="calibre9">"İyi bir yaz geçirdin mi, Harry?" dedi Hermione. "Gönderdiğimiz yemek paketlerini falan aldın mı?"</p><p class="calibre9">"Evet, çok teşekkürler," dedi Harry. "Hayatımı kurtardı o kekler."</p><p class="calibre9">Ron, "Peki hiç haber aldın mı -?" diye lafa başladı, ama Hermione ona bir bakış atınca sustu. Harry, Ron'un Sirius'u soracağını anlamıştı. Ron ve Hermione'nin, Sirius'un Sihir Bakanlığı'ndan kaçmasında o kadar payları olmuştu ki, vaftiz babasını onlar da Harry kadar merak ediyorlardı. Ancak Ginny'nin yanında ondan bahsetmek iyi bir fikir değildi. Üçü ve Profesör Dumbledore dışında kimse Sirius'un nasıl kaçtığını bilmiyor, masumiyetine de inanmıyordu.</p><p class="calibre9">Ginny merakla bir Ron'a bir Harry'ye bakıyordu, Hermione rahatsızlık verici sessizliği sona erdirmek için, "Sanırım tartışmaları bitti," dedi. "Aşağı inip yemek için annene yardım edelim mi?"</p><p class="calibre9">“Tamam," dedi Ron. Dördü Ron'un odasından çıkıp aşağı indiler. Mrs. Weasley mutfakta yalnızdı. Son derece sinirli görünüyordu.</p><p class="calibre9">"Bahçede yiyoruz," dedi onlar içeri girince. "Burada on bir kişiye yer yok çünkü. Tabakları götürür müsünüz, kızlar? Bill ve Charlie masaları kuruyorlar. Siz ikiniz, çatallarla bıçaklar lütfen," dedi Ron ve Harry'ye. Asasını lavabodaki patateslere doğrultup istediğinden biraz daha şiddetle sallayınca, patatesler kabuklarından öyle hızlı sıyrılıp çıktılar ki, duvarlardan ve tavandan sekerek çevreye dağıldılar.</p><p class="calibre9">"Aman yani," dedi sinirli sinirli. Asasını bu sefer de bir faraşa doğrulttu ve faraş dolaptan fırlayıp yerde sürüklenmeye, patatesleri toplamaya başladı. Dolaptan kap kaçak çıkarırken, "O ikisi!" diye lafa başladı öfkeyle. Harry onun Fred ve George'dan bahsettiğini anlamıştı. "Halleri ne olacak bilmiyorum, gerçekten bilemiyorum. Hiç azim yok, tabii ki ellerinden geldiğince dert çıkarmayı azimden saymazsanız..."</p><p class="calibre9">Mrs. Weasley mutfak masasına büyükçe saplı, bakır bir tencere koyup asasını içine doğru sallamaya başladı. Asasının ucundan kremamsı bir sos kabın içine boşalmaya koyuldu.</p><p class="calibre9">"Akılsız falan olduklarından değil," diye devam etti kızgın bir ses tonuyla. Bu arada saplı tencereyi ocağın üstüne yerleştirip asasının bir hareketiyle altını yaktı. "Ama harcanıp gidiyorlar. Artık kendilerine çeki düzen vermezlerse başları belaya girecek. Hogwarts'tan onlar için bir sürü baykuş geliyor, diğerlerininkinin hepsini toplasan o kadar etmez. Böyle devam ederlerse, Sihrin Uygunsuz Kullanımı Dairesi'nin önünde bulacaklar kendilerini."</p><p class="calibre9">Mrs. Weasley asasıyla çatal bıçak çekmecesini dürttü, çekmece hızla açıldı. İçinden birçok bıçak fırlayınca Harry ve Ron telaşla kenara kaçtılar. Bıçaklar mutfağın öbür ucuna doğru uçtu ve faraşın yeniden lavaboya doldurduğu patatesleri doğramaya başladı.</p><p class="calibre9">"Onları yetiştirirken ne yanlış yaptık bilmiyorum," dedi Mrs. Weasley, asasını kenara koyup dolaptan birkaç tencere daha çıkararak. "Yıllardır böyle bu, marifetlerinin ardı arkası kesilmiyor, üstelik hiç dinlemiyo- YO, YİNE Mİ?"</p><p class="calibre9">Masadan aldığı asa, kulak tırmalayan bir ses çıkarıp kocaman, lastik bir fareye dönüşmüştü.</p><p class="calibre9">"Yine onların sahte asalarından biri!" diye bağırdı. "Kaç kere söyledim, ortada bırakmayın diye."</p><p class="calibre9">Kendi gerçek asasını eline aldı ve dönüp ocakta tüten sosla ilgilenmeye koyuldu.</p><p class="calibre9">Ron açık çekmeceden çatal bıçakları alıp, "Hadi," dedi aceleyle Harry'ye. "Gidip Bill ve Charlie'ye yardım edelim."</p><p class="calibre9">Mrs. Weasley'nin yanından ayrılıp arka kapıdan bahçeye yöneldiler.</p><p class="calibre9">Daha birkaç adım gitmişlerdi ki, Hermione'nin çarpık bacaklı, sarman kedisi Crookshanks bahçeden fırlayarak önlerine çıktı. Tüylü kuyruğunu havaya dikmiş, çamura bulanmış bacaklı bir patatese benzeyen bir şeyin peşinden gidiyordu. Harry bunun bir yercüce olduğunu hemen anladı. Anca yirmi beş santim boyundaki yercücesi, nasırlı küçük ayaklarıyla çabuk çabuk adımlar atarak bahçenin öbür ucuna koştu ve yerde duran lastik çizmelerden birinin içine atladı. Crookshanks bir patisini çizmenin içine sokup yercücesine ulaşmaya çalıştığında, Harry yercücesinin çılgınca kıkırdadığını duydu. Bu arada evin diğer tarafından gürültülü çarpışma sesleri geliyordu. Bahçeye girdiklerinde sese neyin neden olduğunu gördüler Bill ve Charlie asalarını çıkarmış, eski püskü iki masayı çimlerin üstünde havada uçuruyor, onları tokuşturarak birbirlerinin masasını yere düşürmeye çalışıyorlardı. Fred ve George tezahürat yapıyor, Ginny gülüyor, Hermione ise besbelli eğlenmekle kaygı duymak arasında kalmış halde, çitin kenarında dolanıp duruyordu.</p><p class="calibre9">Bill'in masası Charlie'ninkine büyük bir gürültüyle çarpıp bacaklarından birini kopardı. Yukarıdan bir tangırtı duyuldu. Başlarını kaldırıp baktıklarında, Percy'nin başını ikinci kattaki bir pencereden dışarı uzatmış olduğunu gördüler.</p><p class="calibre9">"Biraz sessiz olur musunuz?!" diye bağırdı Percy.</p><p class="calibre9">"Kusura bakma, Perce," dedi Bill sırıtarak. "Kazan dipleri nasıl gidiyor?"</p><p class="calibre9">Percy huysuz huysuz, "Çok kötü," dedi ve pencereyi çarparak kapattı. Bill ve Charlie kıs kıs gülerek masaları çimenin üstüne uç uca yerleştirdiler. Bill, asasının küçük bir hareketiyle, kopmuş olan bacağı yeniden masaya yapıştırdı ve masa örtüleri yarattı.</p><p class="calibre9">Saat yedi olduğunda iki masa da Mrs. Weasley'nin nefis yemekleriyle dolu tabakların ağırlığının altında gacırdıyor, dokuz Weasley, Harry ve Hermione berrak, lacivert bir gökyüzünün altında sofraya oturuyorlardı. Bütün yaz boyunca yemek niyetine giderek daha da bayatlayan keklerle idare etmiş biri için, Cennet'te olmak gibiydi bu. Harry ilk başta konuşmalara katılmak yerine sadece dinleyerek tavuklu-jambonlu böreğin, haşlanmış patatesin ve salatanın tadını çıkardı.</p><p class="calibre9">Masanın öbür ucunda Percy babasına kazan dipleri konusundaki raporundan bahsediyordu.</p><p class="calibre9">"Mr. Crouch'a raporu salı gününe hazır edeceğimi söyledim," dedi Percy böbürlenerek. "Bu da onun beklediğinden biraz daha erken bitecek demek, ama ben duruma hâkim olmayı seviyorum. Raporu kısa sürede bitirdiğim için müteşekkir olacaktır sanıyorum, çünkü şu aralar Dünya Kupası hazırlıklarından falan bizim bölümde işler çok yoğun. Sihirli Oyunlar ve Sporlar Dairesi'nden istediğimiz desteği alamıyoruz. Ludo Bagman-"</p><p class="calibre9">"Ludo'yu severim," dedi Mr. Weasley tatlılıkla. "Bize Kupa maçı için biletleri o buldu. Ona küçük bir iyilikte bulundum: Kardeşi Otto başını derde sokmuştu -doğaüstü güçleri olan bir çim biçme makinesi yüzünden-, durumu ben düzelttim."</p><p class="calibre9">"Tabii ki Bagman oldukça sempatik biri" diye lafı geçiştirdi Percy. "Ama nasıl Daire Müdürü olmuş şaşıyorum... Onu Mr. Crouch'la karşılaştırıyorum da! Bizim bölümde biri ortadan kaybolacak da Mr. Crouch onu aramayacak. Bertha Jorkins'in bir ayı aşkın süredir kayıp olduğunun farkında mısın? Arnavutluk'a tatile gidip geri dönmemiş."</p><p class="calibre9">"Evet, ben de Ludo'ya sordum bunu," dedi Mr. Weasley, kaşlarını çatarak. "Diyor ki, Bertha daha önce de birçok kez kaybolmuş. Ama doğrusu bu benim bölümümden birinin başına gelse, endişelenirdim..."</p><p class="calibre9">"Doğru, Bertha umutsuz bir vaka," dedi Percy. "Seneler boyu bir bölümden diğerine aktarılmış durmuş diye duydum, faydasından çok zararı dokunuyormuş... Ama yine de Bagman'ın onu bulmaya çalışması gerekir. Durum Mr. Crouch'un kişisel olarak ilgisini çekiyor. Biliyorsun, bir süre bizim bölümde çalışmış ve Mr. Crouch onu hayli seviyormuş - ama Bagman sadece gülüyor ve büyük ihtimalle haritayı yanlış okuyup kendini Arnavutluk yerine Avustralya'da bulmuştur diyor. Ancak," Percy etkileyici bir edayla iç çekti ve mürverçiçeği şarabından büyük bir yudum aldı, "Uluslararası Sihirsel İşbirliği Dairesi olarak işimiz zaten başımızdan aşkın, bir de başka bölümlerin kayıp elemanlarını arayamayız. Bildiğin gibi Dünya Kupası'nın hemen ardından yine büyük bir etkinliğimiz var."</p><p class="calibre9">Percy dikkati kendine çekecek şekilde gırtlağını temizleyip masanın öbür ucuna, Harry, Ron ve Hermione'nin oturduğu yere doğru baktı. "Neden söz ettiğimi sen biliyorsun, baba." Sesini hafifçe yükseltti. "Hani şu çok gizli olan."</p><p class="calibre9">Ron gözlerini yuvarlayıp Harry ve Hermione'ye fısıldadı: "İşe başladığından beri bize o etkinliğin ne olduğunu sordurmaya çalışıyor. Herhalde kalın dipli kazan sergisi falandır."</p><p class="calibre9">Masanın ortasında Mrs. Weasley, Bill'le küpesi hakkında tartışıyordu. Belli ki küpe yeniydi.</p><p class="calibre9">"... bir de üstünde kocaman, korkunç bir diş var. Hakikaten, Bill, bankada ne diyorlar?"</p><p class="calibre9">"Anne, bir sürü hazine getirdiğim sürece, nasıl giyindiğim bankada kimsenin umrunda bile değil," dedi Bill sabırla.</p><p class="calibre9">"Saçın da gülünç bir hal almaya başlamış, hayatım," dedi Mrs. Weasley, parmaklarını asasının üzerinde sevgiyle gezdirerek. "Bıraksan da biraz düzeltsem..."</p><p class="calibre9">"Ben bu halini seviyorum," dedi Bill'in yanında oturan Ginny. "Çok eski kafalısın, anne. Hem zaten Profesör Dumbledore'unkinin yanında hiç de uzun sayılmaz..."</p><p class="calibre9">Mrs. Weasley'nin yanında, Fred, George ve Charlie hararetle Dünya Kupası hakkında konuşuyorlardı.</p><p class="calibre9">"Kesin İrlanda alır," dedi Charlie, ağzı patatesle dolu bir halde. "Yarı finallerde Peru'yu ezip geçtiler."</p><p class="calibre9">"Ama Bulgaristan'da Viktor Krum var," dedi Fred.</p><p class="calibre9">"Krum iyi bir oyuncu, İrlanda'daysa yedi tane iyi oyuncu var," diye noktayı koydu Charlie. "Keşke İngiltere finale çıkabilseydi. Ne kadar utanç verici bir şeydi o."</p><p class="calibre9">"Ne oldu?" dedi Harry hevesle. Privet Drive'a tıkıldığı zamanlarda büyücülük dünyasından uzak kaldığına her zamankinden de çok üzülüyordu şimdi. Harry, Ouidditch'e çok meraklıydı. Hogwarts'taki ilk senesinden beri Gryffindor binasının Quidditch takımında Arayıcı pozisyonunda oynuyordu ve dünyanın en iyi yarış süpürgelerinden birine, bir Ateşoku'na sahipti.</p><p class="calibre9">"Transilvanya'ya üç yüz doksana on yenildiler," dedi Charlie kederli kederli. “Tam bir fiyaskoydu. Galler Uganda'ya yenildi, İskoçya'ysa Lüksemburg karşısında perişan oldu."</p><p class="calibre9">Ev yapımı çilekli dondurmalarını yemeden önce, Mrs. Weasley artık karanlık olmaya başlayan bahçeyi aydınlatmak için birkaç mum yarattı. Yemeklerini bitirdiklerinde, pervaneler masanın üzerinde alçak uçuşa geçmiş, ılık havayı çimen ve hanımeli kokusu sarmıştı. Harry, peşlerine Crookshanks'i takmış, deli gibi gülerek güller arasında koşturan yercücelerini izliyor, kendini çok iyi beslenmiş ve dünyayla barışık hissediyordu.</p><p class="calibre9">Ron masaya dikkatle göz gezdirip diğerlerinin konuşmakla meşgul olduğunu gördükten sonra, Harry'ye çok sessiz bir şekilde sordu: "Ee - Sirius'tan haber aldın mı son zamanlarda?"</p><p class="calibre9">Hermione de başını çevirip kulak kesildi.</p><p class="calibre9">"Evet," dedi Harry usulca. "İki kez. İyi görünüyor. Ona dün değil, önceki gün yazdım. Ben buradayken cevabı gelebilir."</p><p class="calibre9">Birden aklına Sirius'a yazma nedeni geldi. Ron ile Hermione'ye yarasının yine acıdığını ve onu uyandıran rüyayı anlatmasına ramak kaldı... ama şimdi o kendini bu kadar mutlu ve huzurlu hissederken, onları kaygılandırmayı gerçekten istemiyordu.</p><p class="calibre9">"Saate bakın, kaç olmuş," dedi Mrs. Weasley birden, saatine göz atarak. "Yatmanız gerekiyor! Kupa maçına gitmek için sabahın köründe kalkacaksınız. Harry, okul listeni bırakırsan, yarın Diagon Yolu'ndan senin ihtiyaçlarını da alırım. Başka herkesinkileri alıyorum nasıl olsa. Dünya Kupası'ndan sonra vakit kalmayabilir, geçen sefer maç beş gün sürmüştü."</p><p class="calibre9">"Vay - umarım bu sefer de o kadar sürer!" dedi Harry hevesle.</p><p class="calibre9">"Eh, umarım sürmez," dedi Percy işkolik bir tavırla. "İşten beş gün uzak kalsam dosya tepsimin ne durumda olacağını düşünüyorum da, içim ürperiyor."</p><p class="calibre9">"Evet, yine birisi içine ejder pisliği bırakabilir, değil mi, Perce?" dedi Fred.</p><p class="calibre9">"O, Norveç'ten gelen bir gübre örneğiydi!" dedi Percy, yüzü bir hayli kızararak. "Kişisel bir şey değildi!"</p><p class="calibre9">Fred, "Kişiseldi," diye fısıldadı Harry'ye, masadan kalkarlarken. "Biz gönderdik."</p><div class="mbppagebreak" id="calibre_pb_11"></div>
</body></html>
