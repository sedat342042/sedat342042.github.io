<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos129177" class="calibre1"><span class="calibre2">
</span></p><p class="calibre7"><span class="calibre4"><span class="bold">ALTINCI  BÖLÜM: ANAHTAR</span></span></p><p class="calibre8">Mrs. Weasley onu dürterek uyandırdığında, Harry kendini daha yeni uyumuş gibi hissediyordu.</p><p class="calibre9">Mrs. Weasley, "Kalkma vakti geldi, Harryciğim," diye fısıldayıp Ron'u uyandırmaya gitti.</p><p class="calibre9">Harry elleriyle çevresini yoklayıp gözlüğünü buldu, gözüne taktı ve doğruldu. Dışarıda hava hâlâ karanlıktı. Ron, annesi onu kaldırırken belli belirsiz bir şeyler mırıldandı. Harry'nin yorganının ayakucunda, saçı başı birbirine karışmış iki iri şekil, battaniyelerin arasından sıyrıldılar.</p><p class="calibre9">"Sabah oldu mu yani?" dedi Fred dermansız halde.</p><p class="calibre9">Konuşamayacak kadar uykulu olduklarından, suskun suskun giyindiler. Sonra da esneye gerine mutfağa indiler.</p><p class="calibre9">Mrs. Weasley ocaktaki büyük bir tencerenin içindekileri karıştırıyor, Mr. Weasley ise masada oturmuş, büyükçe parşömen biletlerden oluşan bir desteyi kontrol ediyordu. Çocuklar içeri girdiğinde kıyafetini daha iyi görebilsinler diye kollarını iki yana açtı. Golf kazağına benzeyen bir şey ve kendisine biraz bol gelen, kalın bir kemerle tutturulmuş çok eski bir kot pantolon giymişti.</p><p class="calibre9">"Ne diyorsunuz?" diye sordu heyecanla. "Kılık değiştirmemiz gerekiyor - nasıl, Muggle'a benziyor muyum, Harry?"</p><p class="calibre9">"Evet," dedi Harry gülümseyerek, "çok iyi."</p><p class="calibre9">"Bill, Charlie ve Per-Per-Percy nerede?" dedi George, esnemesini bastıramayarak.</p><p class="calibre9">"Eh, ne de olsa onlar cisimlenerek gidecek," dedi Mrs. Weasley. Büyük tencereyi güçbela kaldırıp masanın üstüne yerleştirerek, kaplara yulaf lapası koymaya başladı. "O yüzden biraz daha keyif yapabilirler."</p><p class="calibre9">Harry, Cisimlenme'nin çok zor olduğunu biliyordu. Bir yerden kaybolup neredeyse aynı anda başka bir yerde ortaya çıkmak anlamına geliyordu bu.</p><p class="calibre9">"Yani hâlâ uyuyorlar mı?" dedi Fred huysuz huysuz, kendi yulaf lapası kabını önüne çekerek. "Niye biz de cisimlenemiyoruz?"</p><p class="calibre9">"Çünkü henüz o yaşa gelmediniz ve sınavınızı vermediniz" diye çıkıştı Mrs. Weasley. "Bu kızlar da nerede kaldı?"</p><p class="calibre9">Aceleyle mutfaktan fırladı. Merdiveni çıktığını duydular.</p><p class="calibre9">"Cisimlenmek için sınav mı vermek gerekiyor?" diye sordu Harry.</p><p class="calibre9">"Evet," dedi Mr. Weasley. Biletleri, kaybolmasınlar diye arka cebine koydu. "Büyülü Taşımacılık Dairesi geçen gün iki kişiye ehliyetleri olmadan cisimlendiklerı için ceza kesmek zorunda kaldı. Kolay bir şey değil. Cisimlenme, doğru yapılmadığında çok kötü sonuçlara yol açabiliyor. Bahsettiğim çift kendilerini septirdi."</p><p class="calibre9">Harry dışında masadaki herkes yüzünü buruşturdu.</p><p class="calibre9">"Şey - septirdi mi?" dedi Harry.</p><p class="calibre9">Mr. Weasley, yulaf lapasının üzerine kaşık kaşık melas koyarak, "Yanları arkada kaldı," dedi. "Ve tabii ki sıkışıp kaldılar. İki tarafa da gidemiyorlardı. Sonra Büyü Kazalarını Düzeltme Ekibi'nin gelip onları toparlaması gerekti. Şunu söyleyebilirim ki, bayağı bir evrak işi gerekti. Hele arkalarında bıraktıkları parçaları gören Muggle'ları da düşünecek olursanız..."</p><p class="calibre9">Birden Harry'nin gözlerinin önüne Privet Drive'da kaldırımın üzerine bırakılmış bir çift bacakla bir göz geldi.</p><p class="calibre9">"Peki, iyiler mi?" diye sordu, sarsılmış bir halde.</p><p class="calibre9">"Evet, tabii," dedi Mr. Weasley, istifini bozmadan. "Ama onlara ağır bir ceza kesildi, bir daha aceleyle böyle bir işe kalkışacaklarını sanmıyorum. Cisimlenme hafife alınacak iş değil. Birçok yetişkin büyücü bile bu zahmete katlanmıyor. Süpürgeyi tercih ediyorlar - daha yavaş, ama daha güvenli."</p><p class="calibre9">"Ama Bill, Charlie ve Percy, üçü de yapabiliyorlar, ha?"</p><p class="calibre9">"Charlie'nin sınava iki kere girmesi gerekti," dedi Fred sırıtarak. "İlkini veremedi. Gereken yerin sekiz kilometre güneyine, alışverişe çıkmış zavallı bir yaşlı kadının tam tepesine cisimlenmişti, hatırlıyor musunuz?"</p><p class="calibre9">"Evet ama ikincisinde geçti," dedi Mrs. Weasley, onlar neşeyle kıs kıs gülerlerken mutfağa girerek.</p><p class="calibre9">"Percy daha iki hafta önce geçti," dedi George. "O zamandan beri her sabah cisimlenerek iniyor aşağı, sırf yapabildiğini ispatlamak için."</p><p class="calibre9">Holde ayak sesleri duyuldu ve Hermione'yle Ginny mutfağa geldiler. İkisi de solgun ve mahmur görünüyordu.</p><p class="calibre9">"Niye bu kadar erken kalkmamız gerekiyor?" dedi Ginny, gözlerini ovuşturup sofraya oturarak.</p><p class="calibre9">"Biraz yürümemiz gerekiyor," dedi Mr. Weasley.</p><p class="calibre9">"Yürümek mi?" dedi Harry. "Ne yani, Dünya Kupası'na yürüyerek mi gidiyoruz?"</p><p class="calibre9">"Yo, yo, o çok uzakta," dedi Mr. Weasley gülümseyerek. "Sadece kısa bir mesafeyi yürüyeceğiz. Çok sayıda büyücünün Muggle'ların dikkatini çekmeden toplanması çok zor da... Normalde bile nasıl seyahat ettiğimiz konusunda çok dikkatli olmamız gerekiyor, hele ki şimdi Quidditch Dünya Kupası gibi muazzam bir etkinlik var..."</p><p class="calibre9">"George!" dedi Mrs. Weasley sertçe. Hepsi yerlerinden sıçradılar.</p><p class="calibre9">"Ne var?" dedi George. Ses tonundaki masumiyet kimseyi kandıramamıştı.</p><p class="calibre9">"Cebindeki o şey de ne?"</p><p class="calibre9">"Hiç!"</p><p class="calibre9">"Bana yalan söyleme!"</p><p class="calibre9">Mrs. Weasley asasını George'un cebine doğrulttu ve, "Accio!" dedi.</p><p class="calibre9">George'un cebinden birçok küçük, parlak renkli nesne fırladı. George onları yakalamaya çalıştıysa da beceremedi ve nesneler Mrs. Weasley'nin uzattığı eline doğru uçtu.</p><p class="calibre9">Mrs. Weasley bu nesneleri havaya kaldırarak, hiddetle, "Onları yok edin demiştik!" dedi. Şüphesiz yine Dolma-Dil Şekerlemesi'ydi bunlar. "Hepsini ortadan kaldırın demiştik! Ceplerinizi boşaltın, hadi bakalım, ikiniz de!"</p><p class="calibre9">Pek hoş bir sahne değildi. İkizler belli ki evden mümkün olduğunca çok sayıda şekerleme kaçırmaya çalışıyorlardı ve Mrs. Weasley'nin hepsini bulabilmesi için Çağırma Büyüsü'nü kullanması gerekti.</p><p class="calibre9">O, "Accio! Accio! Accio!" diye bağırdıkça, George'un ceketinin astarıyla Fred'in kot pantolonunun paçaları da dahil olmak üzere, en beklenmedik yerlerden şekerlemeler fırlıyordu.</p><p class="calibre9">Annesi şekerlemeleri atarken, Fred, "Onları yapmak için altı ay uğraştık!" diye bağırdı.</p><p class="calibre9">"Aman, altı ay geçirmek için ne güzel bir yol!" diye bağırdı Mrs. Weasley. "Daha fazla S. B. D. alamamanıza şaşmamalı!"</p><p class="calibre9">Sonuçta, evden ayrılırlarken ortada çok hoş bir hava esmiyordu. Mrs. Weasley, Mr. Weasley'yi yanağından öperken yüzü hâlâ sinirden kıpkırmızıydı. Ama bu, ikizlerin sinirine kıyasla pek bir şey sayılmazdı: İkisi de sırt çantalarını arkalarına vurup annelerine tek kelime etmeden çıktılar.</p><p class="calibre9">"İyi eğlenceler," dedi Mrs. Weasley. "Ayağınızı denk alın!" diye seslendi ikizlerin ardından, ama ikizler ne dönüp baktılar ne de yanıt verdiler. Harry, Ron, Hermiöne ve Ginny ile birlikte Fred ve George'un arkasından yürüyen Mr. Weasley'ye "Bill, Charlie ve Percy'yi öğlene doğru gönderirim," diye seslendi Mrs. Weasley.</p><p class="calibre9">Hava ayazdı ve ay hâlâ görünüyordu. Günün doğmak üzere olduğuna dair tek işaret, sağ taraflarındaki ufuk çizgisine yayılmış olan donuk, yeşilimsi renkti. Aklı Quidditch Dünya Kupası'na doğru yola koyulan binlerce büyücüde olan Harry, adımlarını hızlandırıp Mr. Weasley'nin yanına geldi.</p><p class="calibre9">"Peki, herkes Muggle'lara fark ettirmeden nasıl gidiyor oraya?" diye sordu.</p><p class="calibre9">"Bu çok büyük bir organizasyon sorunu yarattı zaten," diye iç geçirdi Mr. Weasley. "Mesele şu ki, Dünya Kupası'na gelecek yüz bin kadar büyücünün hepsini ağırlayacak bir büyülü bölgemiz yok. Muggle'ların giremediği yerler var tabii, ama yüz bin büyücüyü Diagon Yolu'na ya da Platform Dokuz Üç Çeyrek'e tıkıştırmaya çalıştığını düşünsene bir. Bu yüzden bomboş, güzel bir kır bulmamız ve orayı mümkün olduğunca çok Muggle-savuşturucu önlemle donatmamız gerekti. Bütün Bakanlık aylardır bu konu üzerinde çalışıyor. Tabii ki öncelikle gelişleri düzenlememiz gerek. Daha ucuz bileti olanlar iki hafta önceden gelmek zorunda. Kimileri Muggle ulaşım sistemlerini kullanıyor, ama onların otobüslerini ve trenlerini bir sürü büyücüyle dolduramayız - unutma, dünyanın her yanından büyücüler geliyor. Elbette bazıları cisimleniyor, ama onlara da belirmeleri için emniyetli, Muggle'lardan iyice uzak yerler ayarlamak zorundayız. Sanırım Cisimlenme noktası olarak kullandıkları elverişli bir ağaçlık var. Cisimlenmek istemeyenler ya da yapamayanlar içinse, Anahtarlar'ı kullanıyoruz. Bunlar daha önceden belirlenmiş bir vakitte büyücüleri bir noktadan diğerine aktarmakta kullanılan cisimler. Gerekirse tek bir seferde büyük bir grup aktarabiliyorsun. İngiltere'de stratejik noktalara iki yüz Anahtar yerleştirildi. En yakını Stoatshead Tepesi'nde, biz de oraya gidiyoruz."</p><p class="calibre9">Mr. Weasley parmağıyla ileriyi işaret etti. Gösterdiği yerde, Ottery St. Catchpole köyünün ardında büyük, siyah bir kütle yükseliyordu.</p><p class="calibre9">"Anahtarlar ne tür cisimler?" dedi Harry merakla.</p><p class="calibre9">"Şey... her şey olabilir," dedi Mr. Weasley. "Göze çarpmayan şeyler olmalı tabii ki, Muggle'lar alıp kurcalamasınlar diye... çerçöp olduğunu düşünecekleri şeyler..."</p><p class="calibre9">Karanlık, ıslak patikalardan köye doğru ağır ağır ilerlediler. Sessizliği sadece ayak sesleri bozuyordu. Köyden geçerlerken gökyüzü yavaş yavaş aydınlanmaya başladı, mürekkep karası rengi laciverte dönüştü. Harry'nin elleri ve ayakları soğuktan donuyordu. Mr. Weasley saatine bakıp duruyordu.</p><p class="calibre9">Stoatshead Tepesi'ni tırmanmaya başladıktan sonra, konuşmaya harcayacak nefesleri kalmadı. Bazen gizli bir tavşan deliğine takılıyorlar, bazen de siyah çim öbeklerine basıp kayıyorlardı. Harry'nin aldığı her soluk göğsünü yakıyor, bacakları tutulmaya başlıyordu ki, düzlüğe geldiler.</p><p class="calibre9">"Oh," dedi Mr. Weasley soluk soluğa. Gözlüğünü çıkarıp kazağına sildi. "Eh, iyi geldik - on dakikamız var..."</p><p class="calibre9">Tepede en son Hermione belirdi. Eli böğründeydi.</p><p class="calibre9">"Şimdi iş Anahtar'ı bulmaya kaldı" dedi Mr. Weasley, gözlüğünü yeniden takıp yere bakınarak. "Büyük bir şey değil... Hadi..."</p><p class="calibre9">Çevreye dağılıp aramaya başladılar. Henüz bir iki dakika geçmişti ki, sessizlik bir bağırmayla kesildi.</p><p class="calibre9">"Burada, Arthur! Burada, oğlum, bulduk!"</p><p class="calibre9">Tepenin öbür tarafında, yıldızlı gökyüzünün altında iki karanlık ve uzun siluet duruyordu.</p><p class="calibre9">"Amos!" dedi Mr. Weasley. Gülümseyerek, seslenen adama doğru yürümeye başladı. Diğerleri de peşinden gittiler.</p><p class="calibre9">Mr. Weasley çalı gibi kahverengi sakallı, kırmızı suratlı bir büyücüyle el sıkışıyordu. Adamın öbür elinde küflü görünüşlü, eski bir çizme vardı.</p><p class="calibre9">"Çocuklar, bu Amos Diggory," dedi Mr. Weasley. "Sihirli Yaratıkların Düzenlenmesi ve Denetimi Dairesi'nde çalışıyor. Sanırım oğlu Cedric'i tanıyorsunuzdur."</p><p class="calibre9">Cedric Diggory on yedi yaşlarında, son derece yakışıklı bir çocuktu. Hogwarts'ta Hufflepuff Binası Quidditch Takımı'nın kaptanı ve Arayıcısı'ydı.</p><p class="calibre9">Cedric onlara bakıp, "Merhaba," dedi.</p><p class="calibre9">Herkes de ona merhaba dedi, başlarıyla selam veren Fred ve George dışında. Cedric'in takımı geçen yılki ilk Quidditch maçında Gryffindor'u yendiği için ikisi de onu affetmemişlerdi.</p><p class="calibre9">"Uzun bir yürüyüş, ha Arthur?" diye sordu Cedric'in babası.</p><p class="calibre9">"Çok kötü değil," dedi Mr. Weasley. "Şuradaki köyün öbür tarafında oturuyoruz. Ya siz?"</p><p class="calibre9">"İkide kalkmak zorunda kaldık, değil mi, Ced? Cisimlenme sınavını bir versin, çok sevineceğim. Yine de... şikâyetçi değilim... Quidditch Dünya Kupası, bunu bir çuval dolusu Galleon için bile kaçırmam - gerçi biletler de neredeyse o kadar ediyor. Yine de görünüşe bakılırsa ucuz kurtulmuşum..." Amos Diggory, Weasley'lerin üç oğluna, Harry, Hermione ve Ginny'ye babacan bir edayla göz gezdirdi. "Hepsi senin mi, Arthur?"</p><p class="calibre9">"Hayır, sadece kızılkafalar," dedi Mr. Weasley, çocuklarını göstererek. "Bu Hermione, Ron'un arkadaşı - bu da Harry, o da arkadaşı -"</p><p class="calibre9">"Merlin'in sakalı," dedi Amos Diggory, gözleri faltaşı gibi açılarak. "Harry mi? Harry Potter mı?"</p><p class="calibre9">"Ee - evet," dedi Harry.</p><p class="calibre9">Harry tanıştığı insanların ona merakla bakmalarına alışkındı, gözlerinin hemen alnındaki şimşek biçimindeki yaraya kaymasına da alışkındı, ama yine de her seferinde rahatsız oluyordu.</p><p class="calibre9">"Ced senden bahsetti tabii," dedi Amos Diggory. "Geçen sene sana karşı oynadığını anlattı... Ona söyledim, dedim ki - Ced, bu torunlarına anlatacağın bir şey... Harry Potter'ı yendin!"</p><p class="calibre9">Harry'nin aklına buna verecek bir cevap gelmediği için, bir şey söylemedi. Fred ve George yine surat asıyorlardı. Cedric biraz utanmış gibiydi.</p><p class="calibre9">"Harry süpürgesinden düştü, baba," diye mırıldandı. "Söyledim ya sana... bir kazaydı..."</p><p class="calibre9">"Evet ama sen düşmedin, değil mi?" diye coşkuyla gürledi Amos, oğlunun sırtına bir şaplak indirerek. "Hep mütevazıdır bizim Ced, hep centilmendir... ama en iyi olan kazanmış, eminim Harry de aynı şeyi söyleyecektir, değil mi? Biri süpürgesinden düşüyor, diğeri süpürgesinin üstünde kalıyor. Hangisinin daha iyi uçtuğunu anlamak için dahi olmaya gerek yok!"</p><p class="calibre9">"Vakit gelmiş olmalı," dedi Mr. Weasley hemen, bir kez daha saatine bakarak. "Başka birini bekliyor muyuz, biliyor musun, Amos?"</p><p class="calibre9">"Hayır, Lovegood'lar bir haftadır orada, Fawcett'lar da bilet bulamadı," dedi Mr. Diggory. "Bu bölgede bizden olan başka biri yok, değil mi?"</p><p class="calibre9">"Bildiğim kadarıyla yok," dedi Mr. Weasley. "Evet, bir dakika kaldı... Hazırlansak iyi olur..."</p><p class="calibre9">Dönüp Harry ve Hermione'ye baktı. “Tek yapmanız gereken Anahtar'a dokunmak, parmakla dokunmanız yeter -"</p><p class="calibre9">Koca sırt çantalarının çıkardığı zorluğa karşın dokuzu da Amos Diggory'nin elindeki eski çizmenin çevresine toplandılar.</p><p class="calibre9">Soğuk bir esinti tepenin üstünü yalarken, orada dar bir çember halinde durdular. Kimse konuşmuyordu. Harry birden, şimdi buraya bir Muggle gelse bu durumun ona ne kadar tuhaf görüneceğini düşündü... İkisi yetişkin dokuz kişi, yarı karanlıkta eski, pespaye bir çizmenin ucundan tutmuş, bekliyor...</p><p class="calibre9">"Üç..." diye mırıldandı Mr. Weasley. Bir gözü hâlâ saatindeydi. "iki... bir..."</p><p class="calibre9">Birden başladı: Harry sanki göbeğinin gerisindeki bir kanca onu aniden hızla öne çekmiş gibi hissetti kendini. Ayakları yerden kesildi; Ron ve Hermione'nin iki tarafında olduğunu hissediyordu. Omuzları onun omuzlarına çarpıp duruyordu; bir rüzgâr uğultusu ve helezonlar çizen renklerin içinde ileri doğru sürükleniyorlardı; işaret parmağı çizmeye yapışmıştı, sanki çizme onu manyetik bir güçle ileri çekiyormuş gibiydi; derken birden ayakları hızla yere vurdu; Ron sendeleyip ona çarptı ve Harry yere düştü; Anahtar da güm diye başının yanına, yere indi.</p><p class="calibre9">Harry başını kaldırıp yukarı baktı. Mr. Weasley, Mr. Diggory ve Cedric, rüzgârdan saçları başları dağılmış olsa da, hâlâ ayaktaydılar; başka herkes yerdeydi.</p><p class="calibre9">"Stoatshead Tepesi'nden beşi yedi geçe seferi," dedi bir ses.</p><div class="mbppagebreak" id="calibre_pb_13"></div>
</body></html>
