<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1171519" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  DOKUZUNCU  BÖLÜM: RÜYA</span></span></p><p class="calibre8">Hermione alnını ovuşturarak, "Yani sonuç şu," dedi, "ya Mr. Crouch Viktor'a saldırdı, ya da başka biri Viktor bakmazken ikisine birden saldırdı."</p><p class="calibre9">Ron hemen, "Crouch olmalı," dedi. "Onun için Harry ile Dumbledore oraya vardığında gitmişti. Sıvışmış demek."</p><p class="calibre9">Harry başını sallayarak, "Sanmıyorum," dedi. "Çok halsiz görünüyordu - Buharlaşacak ya da başka bir şey yapacak hali olduğunu sanmıyorum."</p><p class="calibre9">"Hogwarts arazisinde buharlaşamazsın," dedi Hermione. "Size defalarca söylemedim mi bunu?"</p><p class="calibre9">"Peki... şu teoriye ne dersiniz?" dedi Ron heyecanla. "Krum, Crouch'a saldırdı -hayır, durun, bekleyin- sonra da kendini sersemletti!"</p><p class="calibre9">"Ve Mr. Crouch da buhar olup uçtu, öyle mi?" dedi Hermione soğuk soğuk.</p><p class="calibre9">"Haa, evet..."</p><p class="calibre9">Gün doğuyordu. Harry, Ron ve Hermione yatakhanelerinden çok erken saatte çıkıp telaşla Baykuşhane'ye gitmişlerdi, Sirius'a bir mesaj göndereceklerdi. Şimdi durmuş, sisli araziye bakıyorlardı. Hepsinin gözleri şiş, yüzleri solgundu, çünkü gece geç saatlere kadar Mr. Crouch hakkında konuşmuşlardı.</p><p class="calibre9">"Bir kere daha tekrarlasana, Harry," dedi Hermione. "Mr. Crouch tam olarak ne söyledi?"</p><p class="calibre9">"Dedim ya size, pek akla yakın şeyler söylemedi," diye cevap verdi Harry. "Dumbledore'u bir şey hakkında uyarmak istediğini söylüyordu. Bertha Jorkins'ten söz etti, orası kesin, onun öldüğünü düşünüyor gibiydi. Bir şeylerin kendi hatası olduğunu söyleyip durdu... Oğlundan söz etti."</p><p class="calibre9">Hermione burun kıvırarak, "Eh, o kendi hatasıydı," dedi.</p><p class="calibre9">"Aklını kaçırmıştı," dedi Harry. "Bazen karısıyla oğlunun yaşadığını düşünüyordu, boyuna Percy'le iş hakkında konuşuyor, ona talimatlar verip duruyordu."</p><p class="calibre9">"Ve... Kim-Olduğunu-Bilirsin-Sen için neler demişti, bir hatırlatır mısın?" dedi Ron tereddütle.</p><p class="calibre9">"Dedim ya," diye tekrarladı Harry, donuk donuk. "Güçlendiğini söyledi."</p><p class="calibre9">Bir duraklama oldu.</p><p class="calibre9">Sonra Ron sesinde sahte bir güvenle, "Ama aklını kaçırdığına göre, sen dedin ya, belki de söylediklerinin yarısı deli saçmasıdır..." dedi.</p><p class="calibre9">"En aklı başında olduğu anlar ondan söz ettiği anlardı," dedi Harry. "Yani Voldemort'dan." Ron adı duyunca irkildi, Harry ona aldırmadı. "İki kelimeyi bir araya getirmekte bayağı güçlük çekiyordu, ama ondan söz ederken nerede olduğunu, ne yapmak istediğini biliyor gibiydi. Boyuna, Dumbledore'u görmem lazım, deyip duruyordu."</p><p class="calibre9">Harry başını pencereden çevirip çatı kirişlerine baktı. Çok sayıdaki tüneğin yarısı boştu. Arada bir gece avından gagasında bir fareyle dönen bir baykuş pencereden içeri süzülüyordu.</p><p class="calibre9">Harry acı acı, "Snape beni oyalamasaydı," dedi, "oraya vaktinde yetişebilirdik. '<span class="italic">Müdür şu anda meşgul, Potter... ne saçmalıyorsun, Potter?</span>' Niye ayak altından çekilemedi ki sanki?"</p><p class="calibre9">Ron hemen, "Belki de senin oraya varmanı istememiştir!" dedi. "Belki de -dur bi' dakka- sence Orman'a ne kadar zamanda gidebilirdi? Seninle Dumbledore'dan önce varır mıydı dersin?"</p><p class="calibre9">"Kendini bir yarasaya falan dönüştüremezse, hayır," dedi Harry.</p><p class="calibre9">Ron, "Ondan beklenir," diye mırıldandı.</p><p class="calibre9">Hermione, "Profesör Moody'yi görmemiz gerek," dedi. "Mr. Crouch'u bulup bulmadığını öğrenmeliyiz."</p><p class="calibre9">"Çapulcu Haritası yanındaysa kolay olmuştur," dedi Harry.</p><p class="calibre9">"Tabii, Crouch arazi dışına çıkmadıysa," dedi Ron, "çünkü harita yalnızca arazinin sınırları içindekileri gösteriyor -"</p><p class="calibre9">"Şışşt!" dedi birden Hermione.</p><p class="calibre9">Birisi Baykuşhane'nin merdivenini çıkıyordu. Harry tartışan ve gittikçe yakınlaşan iki ses duyuyordu.</p><p class="calibre9">"- buna şantaj derler, şantaj! Bu yüzden de başımız fena halde derde girebilir -"</p><p class="calibre9">"- kibar davranmayı denedik; artık pislik yapma zamanı, onun yaptığı gibi. Sihir Bakanlığı'nın onun neler çevirdiğini bilmesi hoşuna gitmez -"</p><p class="calibre9">"Sana söylüyorum, bak, yazılı hale getirirsen, bu düpedüz şantaj olur!"</p><p class="calibre9">"Ya, külahıma anlat. Karşılığında iyi para alsak şikâyet etmezsin, değil mi?"</p><p class="calibre9">Baykuşhane'nin kapısı güm diye açıldı. Fred ve George içeri girdiler; Harry, Ron ve Hermione'yi görünce de donup kaldılar.</p><p class="calibre9">"Burada ne yapıyorsunuz?" dedi Ron ve Fred aynı anda.</p><p class="calibre9">"Mektup gönderiyoruz," dedi Harry ve George bir ağızdan.</p><p class="calibre9">"Ne, bu saatte mi?" dedi Hermione ve Fred.</p><p class="calibre9">Fred sırıttı. "İyi - biz size ne yaptığınızı sormayalım, siz de bize sormayın," dedi.</p><p class="calibre9">Elinde mühürlü bir zarf vardı. Harry şöyle bir göz attı, ama Fred, ya kazayla ya da bile bile, zarfın üstündeki isim okunmayacak şekilde elinin yerini değiştirdi.</p><p class="calibre9">Sonra da eğilip alaylı bir selam vererek eliyle kapıyı gösterdi. "Eh, biz sizi tutmayalım," dedi.</p><p class="calibre9">Ron yerinden kıpırdamadı. "Kime şantaj yapıyorsunuz?" diye sordu.</p><p class="calibre9">Fred'in yüzündeki sırıtma silindi. Harry, George'un, Ron'a gülümsemeden önce Fred'e yan yan baktığını gördü.</p><p class="calibre9">Rahat bir tavırla, "Aptallaşma, şaka ediyordum sadece," dedi George.</p><p class="calibre9">"Şakaya hiç benzemiyordu," dedi Ron.</p><p class="calibre9">Fred ve George birbirlerine baktılar.</p><p class="calibre9">Sonra Fred birden, "Sana daha önce de söylemiştim, Ron," dedi. "Eğer burnunun şimdiki şeklinden memnunsan, onu bizim işimize sokma. Gerçi bu burundan niye memnun olasın, bilemiyorum ama -"</p><p class="calibre9">"Eğer birine şantaj yapıyorsanız, bu benim de işim sayılır," dedi Ron. "George haklı, bu yüzden başınız ciddi şekilde derde girebilir."</p><p class="calibre9">"Dedim ya sana, şaka ediyordum," dedi George. Fred'in yanına yürüdü, elindeki mektubu aldı ve onu en yakındaki hüthüt kuşunun bacağına bağlamaya koyuldu. "Sen yavaş yavaş sevgili ağabeyimiz gibi konuşmaya başladın, Ron. Böyle devam edersen sınıf başkanı olursun."</p><p class="calibre9">"Hayır, hayatta olmam!" dedi Ron hararetle.</p><p class="calibre9">George hüthüt kuşunu pencereye götürdü, kuş uçup gitti.</p><p class="calibre9">George dönüp Ron'a sırıttı. "Öyleyse insanlara ne yapmaları gerektiğini söylemekten vazgeç. Görüşürüz."</p><p class="calibre9">Fred'le ikisi Baykuşhane'den çıktılar. Harry, Ron ve Hermione birbirlerine baktılar.</p><p class="calibre9">Hermione, "Olup bitenler hakkında bir şey bilmiyorlardır, değil mi?" diye fısıldadı. "Yani Crouch falan?"</p><p class="calibre9">"Hayır," dedi Harry. "O kadar ciddi bir şey olsa, birine söylerlerdi. Dumbledore'a söylerlerdi."</p><p class="calibre9">Ancak Ron rahatsız görünüyordu.</p><p class="calibre9">"Ne var?" diye sordu Hermione.</p><p class="calibre9">Ron yavaş yavaş, "Eh..." dedi, "söylerler miydi, bilemiyorum. Akıllarını... akıllarını para kazanmayla bozmuşlar. Onlarla takılırken fark ettim bunu -şeyde- biliyorsun işte -"</p><p class="calibre9">Harry cümleyi onun için tamamladı: "Biz küsken. Evet, ama şantaj -"</p><p class="calibre9">Ron, "Her şey bu şaka dükkânı fikrinden çıkıyor," dedi. "Sadece annemi kızdırmak için söylüyorlar sanıyordum, ama niyetleri ciddi, bir dükkân açmak istiyorlar. Hogwarts'ta sadece bir yılları kaldı, geleceklerini düşünmek zorunda olduklarını söyleyip duruyorlar. Eh, babam da onlara yardım edemez, başlamak için altına ihtiyaçları var."</p><p class="calibre9">Şimdi de Hermione'nin rahatsız bir hali vardı. "Evet, ama... altın elde etmek için kanuna aykırı bir şey yapmazlar. Öyle değil mi?"</p><p class="calibre9">"Yapmazlar mı?" dedi Ron şüpheyle. "Bilmiyorum... kurallara pek aldırdıkları yok, değil mi?"</p><p class="calibre9">Korkmuş görünen Hermione, "Evet, ama bu kanun," dedi. "Bu aptal bir okul kuralı değil... Şantaj yaparlarsa cezaya bırakılmakla kurtulamazlar! Ron... belki de Percy'ye söylesen iyi olur..."</p><p class="calibre9">"Aklını mı kaçırdın sen?" dedi Ron. "Percy'ye söylemek, ha? Crouch'luk edip onları teslim etsin diye mi?" Fred ve George'un kuşlarının çıktığı pencereden dışarı baktı. "Gelin hadi," dedi, "kahvaltı edelim."</p><p class="calibre9">Döner merdivenden inerlerken, Hermione, "Gidip Profesör Moody'yi görmek için vakit erken midir dersiniz?" diye sordu.</p><p class="calibre9">"Evet," dedi Harry. "Onu sabahın köründe uyandırırsak herhalde bizi kapıdan uçurur. Uyurken ona saldırmaya kalkıştık sanır. Teneffüse kadar bekleyelim.”</p><p class="calibre9">Sihir Tarihi dersi hiç bu kadar yavaş geçmemişti. Sonunda kendi saatini takmamaya karar veren Harry, Ron'un saatine bakıp duruyordu, ama o da öyle ağır ilerliyordu ki, onun da durmuş olduğuna yemin edebilirdi. Üçü de öyle yorgundular ki, başlarını sıraya dayayıp uyuyabilseler mutlu olacaklardı. Hatta Hermione bile her zamanki gibi not almıyordu. Başı elinde oturmuş, boş gözlerle Profesör Binns'e bakıyordu.</p><p class="calibre9">Sonunda zil çalınca, koridorlardan telaşla Karanlık Sanatlar sınıfına gittiler ve Profesör Moody'yi sınıftan çıkarken buldular. O da onlar kadar yorgun görünüyordu. Normal gözünün kapağı sarkmıştı, yüzü sanki daha da yamulmuştu.</p><p class="calibre9">"Profesör Moody?" diye seslendi Harry, kalabalığın arasından ona doğru giderlerken.</p><p class="calibre9">"Merhaba, Potter," diye homurdandı Moody. Sihirli gözü yanından geçen iki birinci sınıf öğrencisini izledi. Huzursuz olan öğrenciler hızlandılar. Sihirli göz yuvarlanarak Moody'nin başının arkasına gitti, köşeyi dönen öğrencileri izlemeye devam etti. Sonra Moody yeniden konuştu: "Girin içeri."</p><p class="calibre9">Geri çekilerek onlara boş sınıfa girmeleri için yol verdi, topallayarak arkalarından gelip kapıyı kapattı.</p><p class="calibre9">Harry hemen lafa girerek, "Onu buldunuz mu?" dedi. "Mr. Crouch'u?"</p><p class="calibre9">"Hayır," dedi Moody. Masasına gitti, oturdu, hafif bir iniltiyle tahta bacağını uzattı ve cep şişesini çıkardı.</p><p class="calibre9">Harry, "Haritadan yararlandınız mı?" diye sordu.</p><p class="calibre9">Şişesinden bir yudum içen Moody, "Tabii," dedi. "Seni kendime örnek aldım, Potter. Onu odamdan Orman'a çağırdım. Crouch oralarda hiçbir yerde yoktu."</p><p class="calibre9">"Öyleyse gerçekten buharlaştı mı yani?" dedi Ron.</p><p class="calibre9">"Okul arazisinde buharlaşamazsın, Ron!" dedi Hermione. "Ama başka yöntemlerle yok olmuş olabilir, değil mi, Profesör?"</p><p class="calibre9">Moody'nin sihirli gözü titreyerek Hermione üzerinde sabitleşti.</p><p class="calibre9">"Sen de kendine meslek olarak Seherbazlığı düşünebilirsin," dedi Moody ona. "Kafan doğru biçimde çalışıyor, Granger."</p><p class="calibre9">Hermione sevinçten kıpkırmızı oldu.</p><p class="calibre9">"Eh, görünmez değildi," dedi Harry. "Harita görünmez olanları gösterir. Öyleyse okul arazisinden çıkmış olmalı."</p><p class="calibre9">"Ama kendi imkânlarıyla mı?" dedi Hermione hevesle. "Yoksa birisi onu gitmeye mecbur ettiği için mi?"</p><p class="calibre9">"Evet, biri bunu yapmış olabilir - bir süpürgeye çekip onunla birlikte uçmuş olabilir, değil mi?" dedi Ron hemen. Sonra da umutla Moody'ye baktı, sanki ona da, Seherbaz olmaya yatkınsın, demesini bekliyor gibiydi.</p><p class="calibre9">"Kaçırılma olayını gözardı edemeyiz," diye homurdandı Moody.</p><p class="calibre9">"Öyleyse," dedi Ron, "sizce Hogsmeade'de bir yerlerde midir?"</p><p class="calibre9">Moody başını salladı. "Her yerde olabilir. Bildiğimiz tek bir şey var: Burada değil."</p><p class="calibre9">Ağzını ardına kadar açarak esneyince yara izleri de yayıldı, yamuk ağzının içinde birkaç eksik diş göründü.</p><p class="calibre9">Sonra da, "Şimdi," dedi, "Dumbledore siz üçünüzün soruşturmacılığa meraklı olduğunuzu söyledi, ama Crouch için yapabileceğiniz hiçbir şey yok. Onu artık Bakanlık aramaya başlayacak, Dumbledore onlara durumu bildirdi. Potter, sen aklını üçüncü göreve ver."</p><p class="calibre9">"Ne?" dedi Harry. "Ha, evet..."</p><p class="calibre9">Bir önceki gece Krum'la oradan ayrıldığından beri labirenti bir kere bile düşünmemişti.</p><p class="calibre9">Moody, Harry'ye bakıp yara izli ve hafiften sakallı çenesini kaşıdı. "Bu tam senin kalemin, bu görev. Dumbledore'un söylediğine göre, çoğu kez benzer şeyler yapmışsın. Birinci sınıftayken, Felsefe Taşı'nı koruyan bir dizi engeli aştın, değil mi?"</p><p class="calibre9">Ron hemen, "Biz de yardım ettik," dedi. "Benle Hermione de yardım ettik."</p><p class="calibre9">Moody sırıttı. "Eh, bu sefer de alıştırma yapması için yardım edin, doğrusu kazanmazsa çok şaşırırım," dedi. "Bu arada... sürekli tetikte ol, Potter. Sürekli tetikte ol." Cep şişesinden koca bir yudum daha aldı, sihirli gözü kendi çevresinde dönüp pencereye yöneldi. Pencereden Durmstrang gemisinin en tepedeki yelkeni görünüyordu.</p><p class="calibre9">"Siz ikiniz" -Moody'nin normal gözü Ron ve Hermione'nin üzerindeydi- "Potter'ın yanından ayrılmayın, tamam mı? Ben her şeye gözkulak oluyorum, ama yine de... fazla gözden zarar gelmez."</p><p class="calibre10">*****</p><p class="calibre8">Sirius baykuşu hemen ertesi sabah geri gönderdi. Kuş Harry'nin yanına kanat çırparak indiği anda, kahverengi bir baykuş da gagasında bir Gelecek Postası'nı sıkı sıkı tutarak Hermione'nin önüne konmuştu. Hermione gazeteyi aldı, ilk birkaç sayfayı taradı ve, "Hah! Crouch'u duymamış!" dedi. Sonra da önceki gecenin esrarlı olayları hakkında Sirius'un dediklerini okuyan Ron ve Harry'ye katıldı.</p><p class="calibre8"><span class="calibre12"><span class="italic">Harry - sen Viktor Krum'la Orman'a yürüyerek ne halt ettiğini sanıyorsun? Aynı baykuşu geri göndererek, bana bir daha geceleri kimseyle yürüyüşe çıkmayacağına yemin etmeni istiyorum. Hogwarts'ta son derece tehlikeli birileri var. Bence, Crouch'un Dumbledore'u görmesini engellemeye çalıştıkları açık ve sen de karanlıkta onlardan belki de birkaç metre uzaktaydın. Öldürülebilirdin.</span></span></p><p class="calibre9"><span class="calibre12"><span class="italic">Adın, Ateş Kadehi'ne kazayla girmedi. Eğer birileri sana saldırmaya çalışıyorsa, şu anda son şanslarını kullanıyorlar demektir. Ron ve Hermione'nin yanından ayrılma, Gryffindor Kulesi'nden geç saatlerde çıkma ve kendini üçüncü görev için donat. Sersemletmeyi ve Silahsız Bırakma'yı çalış. Birkaç uğursuzluk büyüsü de bayağı işe yarar. Crouch konusunda yapabileceğin bir şey yok. Dikkati üstüne çekme, kendine göz kulak ol. Bir daha okul arazisi dışına çıkmayacağın konusunda bana söz veren mektubunu bekliyorum.</span></span></p><p class="calibre16"><span class="calibre12"><span class="italic">Sirius</span></span></p><p class="calibre8">Harry, Sirius'un mektubunu katlayıp cüppesine koyarkan, hafiften alınmış bir edayla, "O kim oluyor da bana okul arazisi dışına çıktığım için nutuk çekiyor?" dedi. "Okuldayken kendisinin yaptığı şeylerden sonra!"</p><p class="calibre9">"Senin için endişeleniyor!" dedi Hermione ters ters. “Tıpkı Moody ve Hagrid gibi! Sen de onları dinle!"</p><p class="calibre9">"Yıl boyunca kimse bana saldırmaya çalışmadı," dedi Harry. "Kimse bana bir şey yapmadı, hiç -"</p><p class="calibre9">"Adını Ateş Kadehi'ne koymak dışında," dedi Hermione. "Ve bunu da bir nedenle yapmış olmalılar, Harry. Pırtık haklı. Belki de vakit gelsin diye bekliyorlar. Belki de harekete geçmek için bu görevi bekliyorlar."</p><p class="calibre9">Harry sabırsızca, "Bak," dedi, "diyelim ki Pırtık haklı ve birileri Crouch'u kaçırmak için Krum'u sersemletti. İyi ama, o zaman yakınımızda, ağaçların içinde olmaları gerekirdi, değil mi? Oysa onlar harekete geçmek için benim ayak altından çekilmemi beklediler, öyle değil mi? Hedefleri benmişim gibi görünmüyor, ha?"</p><p class="calibre9">Hermione, "Seni Orman'ın içinde öldürseler buna kaza süsü veremezlerdi!" dedi. "Ama bir görevi yerine getirirken ölürsen -"</p><p class="calibre9">"Ama Krum'a saldırmaya bir itirazları olmadı, değil mi?" dedi Harry. "Niye beni de aynı zamanda temizlemediler? Krum'la düello etmişiz süsü verebilirlerdi."</p><p class="calibre9">Hermione çaresizce, "Harry, ben de anlamıyorum," dedi. "Sadece çok tuhaf şeyler olduğunu biliyorum ve bu hiç hoşuma gitmiyor... Moody haklı - Pırtık haklı - üçüncü görev için derhal çalışmaya başlamalısın. Ve Pırtık'a yazıp, ona bir daha tek başına gizlice okuldan çıkmayacağına söz vermelisin."</p><p class="calibre10">*****</p><p class="calibre8">Harry'nin içeride kalması gerektiği günlerde Hogwarts arazisi gözüne daha önce hiç olmadığı kadar davetkâr göründü. Sonraki birkaç gün boş vakitlerini ya kütüphanede Hermione ve Ron'la uğursuzluk büyüleri arayarak, ya da çaktırmadan boş sınıflara girip alıştırma yaparak geçirdi. Harry dikkatini daha önce hiç kullanmadığı Sersemletme Büyüsü üzerinde toplamıştı. Aksiliğe bakın ki, bu büyü Ron ve Hermione'nin birtakım fedakârlıklarda bulunmasını gerektiriyordu.</p><p class="calibre9">Bir pazartesi günü öğle tatilinde Muska sınıfının ortasında sırtüstü yatan Ron, "Mrs. Norris'i kaçıramaz mıyız?" diye bir teklifte bulundu. Az önce Harry tarafından arka arkaya beşinci kez sersemletilmiş ve sonra yeniden uyanmıştı. "Biraz da onu sersemletelim. Ya da Dobby'den yararlanabilirsin, Harry, bahse girerim sana yardımcı olmak için her şeyi yapar. Yanlış anlama ha, şikâyet falan ettiğim yok" -yavaşça ayağa kalktı, sırtını ovuşturdu- "ama her tarafım ağrıyor..."</p><p class="calibre9">Hermione sabırsızca, "Evet, ama düşerken yastıklara nişan alamıyorsun da ondan, değil mi?" dedi. Bir yandan da Uzaklaştırma Büyüsü için kullandıkları ve Flitwick'in bir dolapta bıraktığı yastıkları yeniden yığınlar halinde diziyordu. "Sırtüstü düşmeye çalış!"</p><p class="calibre9">Ron hırsla, "İnsan bir kere sersemledi mi, pek iyi nişan alamıyor, Hermione!" dedi. "Sen niye denemiyorsun?"</p><p class="calibre9">Hermione aceleyle, "Neyse, bence Harry bu işi kaptı" dedi. "Silahsız Bırakma için de tasalanmamıza gerek yok, çünkü onu çok uzun zamandır yapıyor... Bence bu akşam şu uğursuzluk büyülerinden bir kısmına başlamamız gerek."</p><p class="calibre9">Kütüphanede yaptıkları listeye yukarıdan aşağı göz gezdirdi.</p><p class="calibre9">"Bunun görünüşü hoşuma gitti," dedi. "Bu 'Engelleme Büyüsü'. Burada dediğine göre, sana saldırmaya kalkan her şeyin hızını kesiyormuş, Harry. Bununla başlayalım."</p><p class="calibre9">Zil çaldı. Yastıkları aceleyle Flitwick'in dolabına tıktılar ve kimseye görünmeden sınıftan çıktılar.</p><p class="calibre9">Hermione, Aritmansi'ye giderken, "Akşam yemeğinde görüşürüz!" dedi. Harry ve Ron ise Kuzey Kulesi'nin, Kehanet dersinin yolunu tuttular. Yüksekteki pencerelerden koridora vuran göz kamaştırıcı, altın rengi güneş ışığı geniş şeritler çizmişti. Dışarıda gökyüzü öyle parlak bir maviydi ki, minelenmişe benziyordu.</p><p class="calibre9">Döner merdivenden Kehanet'in gümüş merdivenine ve kapağa doğru giderlerken, Ron, "Trelawney'nin odası sıcaktan kaynar şimdi," dedi, "o ateşi hiç söndürmüyor."</p><p class="calibre9">Haklıydı. Loş oda bayıltacak kadar sıcaktı. Parfümlü ateşten yükselen buharlar her zamankinden de ağırdı. Perdeli pencerelerden birine doğru yürüyen Harry'nin başı döndü. Profesör Trelawney öbür yana bakıp bir lambaya takılan şalını kurtarırken, Harry pencereyi iki üç santim açıp kreton kaplı koltukta arkasına yaslandı ki, yumuşak bir meltem yüzüne vurabilsin. Son derece rahattı.</p><p class="calibre9">"Yavrularım," dedi Profesör Trelawney, sınıfın önündeki kanatlı koltuğuna oturarak. Onlara tuhaf bir şekilde büyümüş gözleriyle baktı. "Gezegensel kehanet çalışmalarımızı hemen hemen bitirdik. Ancak bugün Mars'ın etkilerini incelemek için mükemmel bir fırsat var elimizde, çünkü şu sırada çok ilginç bir konumu var. Eğer hepiniz buraya bakarsanız, ışıkları karartacağım..."</p><p class="calibre9">Asasını salladı, lambalar söndü. Şimdi tek ışık kaynağı, şöminedeki ateşti. Profesör Trelawney öne eğildi ve koltuğunun altından, güneş sisteminin bir cam kubbe içindeki minyatür bir modelini çıkardı. Çok güzel bir şeydi; ayların her biri dokuz gezegen ve ateşten güneşin çevresindeki yerlerinde parlıyordu, hepsi camın altındaki hafif havada asılıydı. Profesör Trelawney, Mars'ın Neptün'le oluşturduğu büyüleyici açıya işaret ederken, Harry tembel tembel baktı. Ağır parfümlü buharlar onu sarmıştı, pencereden gelen meltem de yüzünde oynaşıyordu. Perdenin ardından bir böceğin tatlı tatlı vızıldadığını duyabiliyordu. Gözkapakları düşmeye başladı...</p><p class="calibre9">Bir puhu kuşunun sırtına binmişti, berrak mavi gökyüzünden bir tepenin yamacında yükseklere konmuş eski ve sarmaşıklarla kaplı bir eve doğru süzülüyordu. Rüzgâr Harry'nin yüzüne doğru hoş bir şekilde eserken, gittikçe daha alçaldılar; ta ki, evin üst katındaki karanlık ve camı kırılmış bir pencereye gelene kadar. Pencereden içeri girdiler. Şimdi kasvetli bir koridordan en sondaki odaya doğru uçuyorlardı... kapıdan geçip, pencereleri tahtalarla kapatılmış karanlık bir odaya girdiler...</p><p class="calibre9">Harry puhu kuşunun sırtından inmişti... şimdi, kuş odada kanat çırpıp sırtı dönük bir koltuğa doğru giderken, Harry durmuş ona bakıyordu... yerde, koltuğun yanında iki kara siluet daha vardı... her ikisi de kımıldanıyordu...</p><p class="calibre9">Bir tanesi muazzam büyüklükte bir yılandı... öteki de bir adam... kısa boylu, saçları dökülmeye başlamış bir adam, sulu gözlü ve sivri burunlu bir adam... şöminenin önündeki halıda hırıltıyla soluyor ve hıçkırıyordu...</p><p class="calibre9">Puhu kuşunun konduğu koltuğun derinliklerinden gelen soğuk, tiz bir ses, "Şanslısın, Kılkuyruk," dedi. "Gerçekten de çok talihlisin. Hatan her şeyi mahvetmedi. O öldü."</p><p class="calibre9">"Lordum!" dedi yerdeki adam, soluk soluğa. "Lordum, ben... ben öyle memnunum ki... ve öyle üzgün..."</p><p class="calibre9">"Nagini," dedi soğuk ses, "şansın yokmuş, sana yiyesin diye Kılkuyruk'u veremeyeceğim demek... ama aldırma, aldırma SCA . Hala Harry Potter var..."</p><p class="calibre9">Yılan tısladı. Harry onun dilinin titreştiğini görebiliyordu.</p><p class="calibre9">"Şimdi, Kılkuyruk," dedi soğuk ses, "senden gelecek bir başka hatayı hoş görmeyeceğimi hatırlatmak için küçük bir şey daha belki de..."</p><p class="calibre9">"Lordum... hayır... yalvarırım..."</p><p class="calibre9">Koltuğun derinliklerinden bir asanın ucu göründü. Kılkuyruk'a doğrultulmuştu. Soğuk ses, "Crucio," dedi.</p><p class="calibre9">Kılkuyruk haykırdı, sanki bedenindeki her sinir alev almış gibi haykırdı, Harry'nin alnındaki yara izi acıyla yanarken onun feryadı kulaklarını doldurdu... Harry de haykırıyordu... Voldemort onu duyacaktı, orada olduğunu anlayacaktı...</p><p class="calibre9">"Harry! Harry!"</p><p class="calibre9">Harry gözlerini açtı. Profesör Trelawney'nin odasında, elleri yüzüne kapanmış halde yerde yatıyordu. Yara izi hâlâ öyle kötü yanıyordu ki, gözleri sulanmıştı. Acısı gerçekti. Bütün sınıf çevresinde ayakta duruyordu, dehşete kapılmış görünen Ron ise yanına diz çökmüştü.</p><p class="calibre9">"İyi misin?" dedi.</p><p class="calibre9">Son derece heyecanlanmış görünen Profesör Trelawney, "Elbette iyi değil!" dedi. Kocaman gözleri Harry'ye olduğundan da büyük görünerek, onu süzdüler. "Ne oldu, Potter? Bir önsezi mi? Bir hayalet mi? Ne gördün?"</p><p class="calibre9">"Hiçbir şey," diye yalan söyledi Harry. Doğrulup oturdu. Titrediğini hissediyordu. Kendini çevreye, arkasındaki gölgelere bakmaktan alıkoyamıyordu; Voldemort'un sesi öyle yakından gelmişti ki...</p><p class="calibre9">Profesör Trelawney, "Yara izini sıkı sıkı tutuyordun!" dedi. "Yerde yuvarlanıyor, yara izini sıkı sıkı tutuyordun! Haydi, Potter, benim böyle konularda deneyimim vardır!"</p><p class="calibre9">Harry başını kaldırıp ona baktı.</p><p class="calibre9">"Sanırım, hastane kanadına gitmem gerek," dedi. "Başım çok ağrıyor."</p><p class="calibre9">"Yavrum, besbelli benim odamın olağanüstü gaipten-haber-verme titreşimleri seni uyardı!" dedi Profesör Trelawney. "Eğer şimdi gidersen, şimdiye kadar görmüş olduğundan çok daha ötesini görme fırsatını -"</p><p class="calibre9">Harry, "Bir baş ağnsı tedavisinden başka bir şey görmek istemiyorum," dedi.</p><p class="calibre9">Ayağa kalktı. Sınıf geriye çekildi. Hepsi huzursuz görünüyordu.</p><p class="calibre9">Harry, "Görüşürüz," diye mırıldandı Ron'a, çantasını alıp kapağa doğru gitti. Sanki o anda büyük bir zevk ondan esirgenmiş gibi ciddi bir hayal kırıklığı ifadesi takınmış olan Profesör Trelawney'yi görmezden geldi.</p><p class="calibre9">Ancak Harry gümüş merdivenin altına vardığında, hastane kanadına gitmedi. Zaten oraya gitmeye hiç niyetlenmemişti. Sirius ona yara izi tekrar acırsa ne yapması gerektiğini söylemişti, Harry de onun tavsiyesini tutacaktı: Dosdoğru Dumbledore'un odasına gidiyordu. Koridorlardan yürüdü, rüyasında gördüklerini düşündü... bu rüya da onu Privet Drive'da uyandıran rüya kadar canlıydı... Ayrıntıları zihninden geçirdi, onları hatırladığından emin olmaya çalıştı... Voldemort'u Kılkuyruk'u bir hata işlemekle suçladığını duymuştu... ama baykuş iyi haberler getirmişti, hata telafi edilmiş, biri ölmüştü... bu yüzden de Kılkuyruk yılana yedirilmeyecekti... onun yerine kendisi, Harry, yılana verilecekti...</p><p class="calibre9">Harry farkına varmadan, Dumbledore'un odasının girişini koruyan taştan oluk ağzının yanından geçmişti. Gözlerini kırpıştırdı, çevresine baktı, ne yaptığının farkına vardı ve geriye dönüp onun önünde durdu. Sonra, parolayı bilmediğini hatırladı.</p><p class="calibre9">"Limon şerbeti?" diye denedi tereddütle.</p><p class="calibre9">Oluk ağzı kılını kıpırdatmadı.</p><p class="calibre9">"Peki," dedi Harry, gözlerini dikip ona bakarak. "-Armut Damlası-. Şey -Meyankökü Asası-. -Fışırdayan Vızvız-. -Drooble'ın En İyi Balonlu Sakızı-. -Bertie Botts'un Bin Bir Çeşit Fasulye Şekerlemesi-... Ah hayır, onları sevmez, değil mi?... Açılsana yav, n'olur sanki?" dedi öfkeyle. "Onu gerçekten görmem gerek, çok acil!"</p><p class="calibre9">Oluk ağzı kımıldamadan durmayı sürdürdü.</p><p class="calibre9">Harry onu tekmeledi, ama bu ona ayak başparmağındaki büyük bir acıdan başka bir şey getirmedi.</p><p class="calibre9">Tek bacağının üstünde durarak, hiddetle, "Çikolatalı Kurbağa!" diye bağırdı. "Şekerden Tüy Kalem! Karafatma Sürüsü!"</p><p class="calibre9">Oluk ağzı birden canlandı ve yana sıçradı. Harry gözlerini kırpıştırdı.</p><p class="calibre9">Hayretle, "Karafatma Sürüsü mü?" dedi. "Ben şaka ediyordum..."</p><p class="calibre9">Duvardaki aralıktan aceleyle geçti, döne döne çıkan taş bir merdivenin ilk basamağına adım attı. Kapılar arkasından kapanırken, yavaşça yukarı doğru hareket eden merdiven onu pirinç tokmaklı, cilalı meşeden bir kapıya çıkardı.</p><p class="calibre9">Harry içeriden sesler geldiğini duyabiliyordu. Hareket eden merdivenden indi ve tereddütle dinledi.</p><p class="calibre9">"Dumbledore, korkarım ben bir bağlantı görmüyorum, hem de hiç!" Sihir Bakanı Cornelius Fudge'ın sesiydi bu. "Ludo, Bertha'nın rahatlıkla kaybolabilecek biri olduğunu söylüyor. Evet, bence de onu şimdiye kadar bulmamız gerekirdi, ama yine de cinayet kanıtı yok, Dumbledore, hem de hiç. Onun kayboluşunun Barty Crouch'unkiyle bağlantılı olduğuna ilişkin kanıt da yok!"</p><p class="calibre9">Moody'nin homurdanan sesi, "Peki sizce Barty Crouch'a ne oldu, Bakan Bey?" dedi.</p><p class="calibre9">"Ben iki ihtimal görüyorum, Alastor," dedi Fudge. "Ya Crouch sonunda kafayı yedi -ki kişisel tarihine bakacak olursanız, bunun çok muhtemel olduğunu göreceksiniz- aklını kaçırdı, öylesine yürüyüp gitti -"</p><p class="calibre9">Dumbledore sakin sakin, "Eğer öyle olduysa, hayli hızlı yürümüş demektir, Cornelius," dedi.</p><p class="calibre9">"Ya da - şey..." Fudge'ın sesinde huzursuzluk seziliyordu. "Eh, bulunduğu yeri görene kadar karar vermeyeceğim ama, tam Beauxbatons arabasının ilerisindeydi diyorsun, değil mi? Dumbledore, o kadının ne olduğunu biliyor musun?"</p><p class="calibre9">Dumbledore alçak sesle, "Onun çok yetkin bir müdire olduğunu düşünüyorum," dedi. "Ve mükemmel bir dansçı."</p><p class="calibre9">Fudge öfkeyle, "Haydi ama, Dumbledore!" dedi.</p><p class="calibre9">"Hagrid yüzünden önyargılı davranmıyor musun sence? Hepsi de zararsız olmaz - tabii, Hagrid'e zararsız diyebilirsen, o canavar saplantısıyla -"</p><p class="calibre9">Dumbledore aynı sükûnetle, "Hagrid'den nasıl kuşkulanmazsam, Madam Maxime'den de kuşkulanmıyorum," dedi. "Bence asıl senin önyargılı olma ihtimalin var, Cornelius."</p><p class="calibre9">Moody, "Bu tartışmayı bir sonuca bağlayabilir miyiz?" diye homurdandı.</p><p class="calibre9">"Evet, evet, öyleyse haydi aşağı, araziye inelim," dedi Cornelius sabırsızlıkla.</p><p class="calibre9">"Hayır, onu demek istemiyorum," dedi Moody. "Potter sana bir şeyler söylemek istiyor da onun için, Dumbledore. Hemen kapının dışında."</p><div class="mbppagebreak" id="calibre_pb_64"></div>
</body></html>
