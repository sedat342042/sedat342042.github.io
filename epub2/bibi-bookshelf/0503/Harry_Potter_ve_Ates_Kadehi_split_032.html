<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos993840" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  ALTINCI  BÖLÜM: İKİNCİ  GÖREV</span></span></p><p class="calibre8">Hermione içerlemiş gibi, "Yumurtadaki ipucunu daha önce çözdüğünü söylemiştin!" dedi.</p><p class="calibre9">Harry kızgın kızgın, "Alçak sesle konuş!" dedi. "Sadece şey kaldı - bir tür ince ayar, tamam mı?"</p><p class="calibre9">O, Ron ve Hermione, Muska sınıfının en gerisinde kendilerine ait bir masada oturuyorlardı. Bugün Çağırma Büyüsü'nün tersini uygulamaları gerekiyordu - Uzaklaştırma Büyüsü. Nesneler odanın bir ucundan bir ucuna uçarken ortaya tehlikeli kazalar çıkmasın diye, Profesör Flitwick alıştırma yapmaları için her öğrenciye bir yığın yastık vermişti. Hedefi şaşırırlarsa, bunların kimsenin canını acıtmayacağı yolunda bir teorisi vardı. İyi bir teoriydi, ama pek iyi işlemiyordu. Neville öyle kötü nişan alıyordu ki, daha ağır şeyleri kazayla odanın öbür yanına gönderip duruyordu - örneğin, Profesör Flitwick'i.</p><p class="calibre9">"Bırak şu yumurtayı bir dakika, olur mu?" diye fısıldadı Harry, Profesör Flitwick kadere rıza göstermiş bir halde yanlarından vınn diye geçip büyük bir dolabin tepesine düşerken. "Sana Snape'le Moody'yi anlatmaya çalışıyorum..."</p><p class="calibre9">Bu ders özel şeyleri rahat rahat konuşmak için idealdi. Herkes o kadar eğleniyordu ki, onlara dikkat bile etmiyordu. Harry son yarım saattir bir önceki gecenin maceralarını fısıltılı bölümler halinde anlatmakla meşguldü.</p><p class="calibre9">Ron, "Snape odasını Moody'nin de aradığını söyledi, ha?" diye fısıldadı. Bir yastığı asasının bir savruluşuyla uzaklaştırırken (yastık havada yükseldi ve Parvati'nin şapkasını uçurdu), gözleri ilgiden pırıl pırıl parlıyordu. "Ne... yani Moody, Snape'e olduğu gibi Karkaroff'a da göz kulak olmak için mi burada dersin?"</p><p class="calibre9">"Dumbledore böyle bir şey istedi mi bilmem., ama onun bunu yaptığı kesin," dedi Harry. Pek dikkat etmeden asasını dalgalandırınca, yastığı bir tür göbek atma hareketi yaparak sırasından düştü. "Moody dedi ki, Dumbledore, Snape'in burada kalmasına, sadece ona ikinci bir şans tanıdığı için izin veriyormuş, onun gibi bir şey..."</p><p class="calibre9">"Ne?" dedi Ron, gözleri faltaşı gibi açıldı. Bir sonraki yastığı dönerek havaya yükseldi, avizeden sekti ve güm diye Flitwick'in masasına düştü. "Harry... belki de Moody senin adını Ateş Kadehi'ne Snape'in koyduğunu düşünüyordur!"</p><p class="calibre9">Hermione kuşkuyla başını sallayarak, "Ama Ron," dedi, "biz daha önce de Snape'in Harry'yi öldürmeye çalıştığını düşünmüştük, sonradan Harry'nin canını kurtardığı anlaşıldı, hatırladın mı?"</p><p class="calibre9">O da bir yastığı uzaklaştırdı, yastık odanın öbür yanına uçup, hepsinin nişan alıyor olması gereken kutuya indi. Harry, Hermione'ye bakıp düşündü... Snape'in bir seferinde onun hayatını kurtardığı doğruydu, ama işin tuhaf yanı, Snape'in kesinlikle ondan nefret etmesiydi. Tıpkı birlikte okulda okurlarken Harry'nin babasından nefret ettiği gibi. Snape, Harry'den puan düşürmeye bayılırdı ve onun cezalandırılması için hiçbir fırsatı kaçırmadığı gibi, okuldan uzaklaştırılmasını bile önermişti.</p><p class="calibre9">Hermione, "Moody'nin ne dediği umrumda değil," dedi. "Dumbledore aptal değildir. Hagrid'e ve Profesör Lupin'e güvenmekte haklıydı, oysa bir sürü insan onlara iş vermezdi. Öyleyse niye Snape konusunda da haklı olmasın ki, Snape biraz -"</p><p class="calibre9">"... kötü olsa da," dedi Ron hemen. "Hadi, Hermione, öyleyse niye bütün bu Kara büyücü avcıları onun odasını arıyorlar?"</p><p class="calibre9">Hermione ona aldırış bile etmeden, "Niye Mr. Crouch kendine hasta süsü veriyor?" dedi. "Biraz tuhaf değil mi, yani Noel Balosu'na katılamayıp da canı isteyince gecenin yarısında kalkıp buraya gelebilmesi?"</p><p class="calibre9">"Sen o Winky denen cin yüzünden Crouch'u sevmiyorsun," dedi Ron, bir yastığı pencereye doğru uçurarak.</p><p class="calibre9">"Sen de Snape'in ille bir işler çeviriyor olmasını istiyorsun," dedi Hermione ve yastığını dosdoğru kutuya kondurdu.</p><p class="calibre9">Harry kararlı bir şekilde, "Bense, kendisine ikinci bir şans verildiğine göre, Snape'in ilk şansıyla ne yaptığını bilmek istiyorum," dedi. Yastığı onu çok şaşırtarak dosdoğru odanın karşı tarafına uçtu ve tam Hermione'ninkinin üstüne düştü.</p><p class="calibre10">*****</p><p class="calibre8">Sirius'un Hogwarts'taki her sıradışı olayı bilme isteğine boyun eğen Harry, o gece ona kahverengi bir baykuşla mektup göndererek, Mr. Crouch'un Snape'in odasına gizlice girişini ve Moody ile Snape'in konuşmasını anlattı. Sonra da bütün dikkatini karşısındaki en acil soruna çevirdi: Şubat'ın Yirmi Dördü'nde bir saat süreyle nasıl suyun altında kalmalı?</p><p class="calibre9">Ron yeniden Çağırma Büyüsü kullanma fikrinden yanaydı - Harry ona dalgıçlık aygıtlarından söz etmişti, Ron da neden en yakın Muggle kentinden bir tane çağırmasın diye düşünüyordu. Hermione bu planı bozdu: Harry'nin, görev süresi olan bir saat içinde bu aygıtı çalıştırmayı öğrenebilse bile, Uluslararası Büyücülük Sırları Yönetmeliği'ne karşı geldiği için kesinlikle diskalifiye edileceğini söyledi - kırların üstünden uçarak son hızla Hogwarts'a giden bir dalgıçlık aygıtını hiçbir Muggle'ın görmeyeceğini ummak da biraz fazlaydı doğrusu.</p><p class="calibre9">Hermione, "Tabii, ideal çözüm, senin biçim değiştirerek bir denizaltıya falan dönüşmen olurdu," dedi. "Keşke insan Biçim Değiştirme'lerini işlemiş olsaydık! Ama bunlara altıncı yıldan önce başlamıyoruz ve eğer ne yaptığını bilmiyorsan, sonuçları gerçekten kötü olabilir..."</p><p class="calibre9">"Evet, başımdan çıkan bir periskopla ortada dolaşmak istemem," dedi Harry. "Tabii, en olmadı, Moody'nin önünde birine saldırabilirim herhalde; benim yerime Biçim Değiştirme işini o halledebilir..."</p><p class="calibre9">Hermione ciddi ciddi, "Neye dönüşeceğini seçmene izin vermez bence," dedi. "Hayır, bence senin işine en çok yarayacak şey, bir tür büyü."</p><p class="calibre9">Böylece, kütüphanede ona neredeyse ömür boyu yetecek kadar vakit geçirdiğini düşünen Harry, bir kez daha tozlu ciltler arasına gömüldü, insanın oksijensiz hayatta kalmasını sağlayacak bir büyü aradı. Ama o, Ron ve Hermione öğle yemeği saatlerinde, akşamları ve hafta sonları hiç durmadan araştırdıkları halde, Harry'nin bir saati sualtında geçirip sonra da yaşadıklarını anlatabilmesini mümkün kılacak hiçbir şey bulamadılar - üstelik de Harry, Profesör McGonagall'dan, Kısıtlı Bölüm'ü kullanmak için yazılı izin aldığı, hatta o çabucak sinirlenen, akbaba kılıklı kütüphaneci Madam Fince'ten yardım istediği halde.</p><p class="calibre9">Artık o bildik panik hissi Harry'yi rahatsız etmeye başlamıştı, sınıfta konsantre olmakta yine zorlanıyordu. O güne kadar sadece arazideki yerlerden biri gözüyle baktığı göl, şimdi ne zaman bir sınıf penceresi önüne gelse, gözlerini mıknatıs gibi çekiyordu: Karanlık ve buzlu derinlikleri ona ay kadar uzak görünmeye başlayan büyük, demir grisi bir soğuk su kütlesi.</p><p class="calibre9">Tıpkı Boynuzkuyruk'un karşısına çıkmadan önce olduğu gibi, zaman hızla akıp gidiyordu; sanki birisi çok daha büyük bir hızla çalışsınlar diye saatleri büyülemişti. 24 Şubat'a bir hafta kalmıştı (hâlâ vakit vardı)... beş gün kalmıştı (çok geçmeden bir şey bulacaktı elbet)... üç gün kalmıştı (n'olur bir şeyler bulayım... n'olur...).</p><p class="calibre9">İki gün kalınca, Harry'nin boğazından yine yemek geçmemeye başladı. Pazartesi günkü kahvaltının tek iyi yanı, Sirius'a gönderdiği kahverengi baykuşun geri dönmesiydi. Parşömeni çekip aldı ve açtı. Bu, Sirius'un ona yazdığı en kısa mektuptu.</p><p class="calibre8"><span class="calibre12"><span class="italic">Bundan sonraki ilk Hogsmeade hafta sonu izninin tarihini bana aynı baykuşla bildir.</span></span></p><p class="calibre8">Harry parşömeni çevirip, başka bir şeyler bulma umuduyla arkasına baktı, ama boştu.</p><p class="calibre9">Notu Harry'nin omzundan okumuş olan Hermione, "Bundan bir sonraki hafta sonu," diye fısıldadı. "İşte - tüy kalemimi al ve bu baykuşu hemen geri gönder."</p><p class="calibre9">Harry tarihi Sirius'un mektubunun arkasına yazdı, kahverengi baykuşun bacağına bağladı ve onun yeniden havalanarak gitmesini izledi. Ne bekliyordu ki? Sualtında sağ kalmaya ilişkin bir tavsiye mi? Sirius'a Snape ve Moody'yi anlatmayı kafasına öyle takmıştı ki, yumurtadaki ipucundan söz etmeyi tamamen unutmuştu.</p><p class="calibre9">"Bir sonraki Hogsmeade hafta sonu iznini niye öğrenmek istiyor ki?" diye sordu Ron.</p><p class="calibre9">Harry keyifsiz bir sesle, "Bilmiyorum," dedi. Baykuşu görünce içinde parlayan anlık mutluluk ölüp gitmişti. "Gel hadi... Sihirli Yaratıkların Bakımı."</p><p class="calibre9">Artık Patlar-Uçlu Kelekerler'i telafi etmeye çalıştığı için mi, zaten kala kala iki Keleker kaldığı için mi, yoksa Profesör Grubbly-Plank'ın yaptığı her şeyi kendisinin de yapabileceğini kanıtlama amacıyla mı, bilinmez, Hagrid işine döndüğünden beri 4 tek boynuzlu atla derslerini sürdürüyordu. Onun tek boynuzlu atlar hakkında da neredeyse canavarlar hakkında olduğu kadar bilgi sahibi olduğu anlaşıldı, ama zehirli dişleri olmamasına hayal kırıklığı yaratan bir şey gözüyle baktığı her halinden belliydi.</p><p class="calibre9">Bugün, nasıl yaptıysa, iki tane tek boynuzlu tay yakalamayı başarmıştı. Yetişkin tek boynuzlu atların aksine, baştan aşağı altındılar. Parvati ve Lavender onları görünce sevinçten kendilerinden geçtiler. Hatta Pansy Parkinson bile onlardan ne kadar hoşlandığını gizlemekte zorluk çekti.</p><p class="calibre9">Hagrid sınıfa, "Onları fark etmek, yetişkinleri fark etmekten kolay," dedi. "İki yaşında falanken gümüşe dönüşüyorlar, dört yaş civarında da boynuzları çıkıyor. Tamamen büyüyünceye kadar bembeyaz olmuyorlar, yani yedi yaşına kadar falan. Bebekken daha fazla güven duyarlar... erkek çocuklara pek aldırmazlar... Hadi, gelin biraz, istiyorsanız okşayın... onlara şu kesme şekerlerden verin biraz...”</p><p class="calibre9">"Sen iyi misin, Harry?" dedi Hagrid, ötekilerin çoğu bebek tek boynuzlu atların çevresine üşüşmüşken, bir kenara çekilerek.</p><p class="calibre9">"Evet," dedi Harry.</p><p class="calibre9">"Heyecan var galiba?" dedi Hagrid.</p><p class="calibre9">"Biraz," dedi Harry.</p><p class="calibre9">"Harry," dedi Hagrid. Omzuna muazzam elini koyunca, Harry'nin dizleri taşıdığı ağırlığın altında büküldü. "Senin Boynuzkuyruk'un hakkından gelişini görmeden önce kaygılıydım, ama şimdi kafana koyduğun her şeyi yapabileceğini biliyorum. Hiç mi hiç kaygım yok. Becereceksin. İpucunu çözdün, değil mi?"</p><p class="calibre9">Harry evet anlamına başını salladı, ama daha sallarken bile, bir saat gölün dibinde nasıl sağ kalacağı konusunda hiçbir fikri olmadığını itiraf etme yolunda çılgınca bir arzuya kapıldı. Başını kaldırıp Hagrid'e baktı -belki de orada yaşayan canavarlarla ilgilenmek için göle girmesi gerekiyordu bazen. Okul arazisindeki her şeye o bakıyordu nasılsa-</p><p class="calibre9">"Kazanacaksın," diye homurdandı Hagrid, Harry'nin omzuna yine bir şaplak atarak. Harry yumuşak toprağa resmen birkaç santim gömüldüğünü hissetti. "Biliyorum. Hissedebiliyorum. Kazanacaksın, Harry."</p><p class="calibre9">Hagrid'in yüzündeki o mutlu, güvenli gülümsemeyi silmeye Harry'nin içi elvermedi. Genç tek boynuzlu atlarla ilgileniyormuş gibi yaparak zorla gülümsedi ve diğerleriyle birlikte atları okşamak için öne doğru yürüdü.</p><p class="calibre10">*****</p><p class="calibre8">İkinci görevden önceki akşam Harry kendini bir kâbusta kısılı kalmış gibi hissediyordu. Bir mucize sonucu uygun bir büyü bulsa bile, bir gecede bu büyüde ustalaşmasının çok çetin bir iş olacağının tamamen farkındaydı. Bunun böyle olmasına nasıl izin vermişti? Nasıl olmuştu da yumurtadaki ipucu üzerinde daha önceden çalışmaya başlamamıştı? Derslerde neden dalga geçmişti - ya öğretmenlerden biri sualtında nasıl soluk alınacağından söz ettiyse?</p><p class="calibre9">Dışarıda güneş batarken, Hermione ve Ron ile kütüphanede oturmuş deliler gibi, sayfa sayfa büyü kitaplarını karıştırıyorlardı. Önlerindeki masalarda duran muazzam kitap yığınlarından birbirlerini göremiyorlardı. Sayfada "su" kelimesini her gördüğünde Harry'nin kalbi fena halde çarpıyordu, ama bu kelimenin orada bulunuş nedeni çoğu kez şöyle bir şeydi: "Bir litre su alın, 250 gram kıyılmış adamotu yaprağı, bir de keler..."</p><p class="calibre9">Ron'un sesi masanın öbür yanından cansız cansız, "Bence yapılacak iş değil," dedi. "Bu konuda hiçbir şey yok. Hiçbir şey. En yakın olanı, su birikintileriyle gölcükleri kurutmaya yarayan o Kuraklık Büyüsü'ydü, ama o da bir gölün sularını boşaltacak kadar güçlü değil, hem de hiç."</p><p class="calibre9">Hermione oradaki bir mumu kendine doğru çekerek, "Bir şey olmalı," diye mırıldandı. Gözleri öyle yorgundu ki, Kadim ve Unutulmuş Sihirler ve Tılsımlar kitabının minicik harfli baskısını, burnu sayfadan iki üç santim mesafede okuyordu. "Asla yerine getirilemeyecek bir görev koymazlar."</p><p class="calibre9">"Koymuşlar işte," dedi Ron. "Harry yarın göle git, tamam mı, başını içine sok, denizhalkına her ne aşırdılarsa geri vermelerini bağır, sonra da bak bakalım dışarı fırlatacaklar mı. Elinden ancak bu gelir, oğlum."</p><p class="calibre9">Hermione ters ters, "Bunu yapmanın bir yolu var!" dedi. "Mutlaka olmalı, o kadar!"</p><p class="calibre9">Kütüphanede bu konuda faydalı bir bilgi olmayışını şahsına hakaret olarak kabul ediyordu sanki; daha önce kütüphane onu hiç yaya bırakmamıştı.</p><p class="calibre9">Harry, yüzünü Numaracılar İçin Fiyakalı Numaralar'a yaslamış halde, "Aslında ne yapmam gerekirdi, biliyorum," dedi. "Sirius gibi bir Animagus olmayı öğrenmeliydim."</p><p class="calibre9">"Öyle ya," dedi Ron, "istediğin anda süs balığına dönüşebilirdin!"</p><p class="calibre9">"Ya da bir kurbağaya," diye esnedi Harry. Bitkin düşmüştü.</p><p class="calibre9">Hermione, "Animagus olmak yıllar alır, sonra da kendini kaydettirmen falan gerekir," diye belli belirsiz mırıldandı. Şimdi de Acayip Büyücülük Çıkmazları ve Çözümleri'nin “<span class="italic">İçindekiler</span>” bölümüne şaşı şaşı göz gezdiriyordu. "Hatırlasanıza, Profesör McGonagall anlatmıştı... gidip Sihrin Uygunsuz Kullanımı Dairesi'ne kaydolman gerekiyor... hangi hayvan olacağını, bedenindeki işaretleri yazdıracaksın, yeteneğini kötüye kullanamayasın diye..."</p><p class="calibre9">"Hermione, şaka ediyordum," dedi Harry yorgun yorgun. "Yarın sabaha kadar kurbağaya dönüşme şansım olmadığını biliyorum..."</p><p class="calibre9">"Öff, bunun hiç faydası yok," dedi Hermione, Acayip Büyücülük Çıkmazları'nı pat diye kapatarak. "Burun kıllarının bukle bukle olmasını kim ister ki?"</p><p class="calibre9">Fred Weasley'nin sesi, "Bana göre hava hoş," dedi. "Konuşacak bir şey olurdu, değil mi?"</p><p class="calibre9">Harry, Ron ve Hermione başlarını kaldırıp baktılar. Fred ve George kitap raflarının ardından belirivermişlerdi.</p><p class="calibre9">"Siz ikiniz burada ne arıyorsunuz?" diye sordu Ron.</p><p class="calibre9">"Sizi arıyorduk," dedi George. "McGonagall seni istiyor, Ron. Seni de, Hermione."</p><p class="calibre9">"Niye?" dedi Hermione, şaşkın görünüyordu.</p><p class="calibre9">"Bilmem... ama hayli keyifsiz görünüyordu," dedi Fred.</p><p class="calibre9">"Sizi onun odasına götürmemiz gerek," dedi George -</p><p class="calibre9">Ron ve Hermione, Harry'ye baktılar, Harry içinin çekildiğini hissetti. Profesör McGonagall, Ron ve Hermione'yi azarlayacak mıydı? Belki de Harry'nin görevi tek başına çözmesi gerektiği halde ona ne kadar yardım ettiklerini fark etmişti.</p><p class="calibre9">Hermione gitmek için Ron'la birlikte kalkarken, Harry'ye, "Ortak Salon'da buluşuruz," dedi - ikisi de çok endişeli görünüyorlardı. "Getirebildiğin kadar kitap getir, tamam mı?"</p><p class="calibre9">Harry tedirgin tedirgin, "Tamam," dedi.</p><p class="calibre9">Saat sekizde Madam Fince bütün lambaları söndürmüştü, bir an önce kütüphaneden kışkışlamak için Harry'nin yanına geldi. Taşıyabildiği kadar kitabın ağırlığı altında sendeleye sendeleye yürüyen Harry, Gryffindor Ortak Salonu'na gitti, köşeye bir masa çekti ve araştırmasını sürdürdü. Şaşkın Büyücüler İçin Delişmen Sihirler'de bir şey yoktu... Ortaçağ Büyücülüğü Rehberi'nde de... On Sekizinci Yüzyıl Tılsımları Antolojisi, Derinliklerin Dehşet Verici Sakinleri, Sahip Olduğunuzu Asla Bilmediğiniz Güçler ve Artık Öğrendiğinize Göre Onlarla Yapabileceğiniz Şeyler'de de sualtı maceralarından hiç söz edilmiyordu.</p><p class="calibre9">Crookshanks, Harry'nin kucağına tırmandı ve kıvrılarak usul usul mırıldandı. Harry orada otururken Ortak Salon yavaş yavaş boşaldı. İnsanlar ona tıpkı Hagrid'inki gibi neşeli, güven dolu seslerle ertesi sabah için şans dileyip duruyordu. Belli ki hepsi, ilk görevdeki gibi şaşırtıcı bir performans daha sunacağından emindi. Harry onlara cevap veremedi, başını sallamakla yetindi, boğazına golf topu kaçmış gibi hissediyordu. Gece yarısına on kala, salonda Crookshanks'le yalnızdı. Geri kalan tüm kitapları araştırmıştı, Ron ve Hermione de geri gelmemişlerdi.</p><p class="calibre9">Bitti, dedi kendi kendine. Yapamayacaksın. Sabah göle gidip jüriye söylersin, olur biter...</p><p class="calibre9">Kendini, görevi yerine getiremeyeceğini açıklarken hayal etti. Bagman'ın gözlerinin faltaşı gibi açılmasını, Karkaroff'un halinden memnun, sarı dişli gülümsemesini gözünün önüne getirdi. Fleur Delacour'u duyar gibiydi: "Biliyo'dum... çok küççük o, sadece küççük bir çoğ-cuk." Malfoy'un kalabalığın en önünde “<span class="italic">DANDİK POTTER</span>” rozetini gösterişini gördü, Hagrid'in hayal kırıklığıyla, inanmazlıkla dolu yüzünü gördü...</p><p class="calibre9">Harry, Crookshanks'in kucağında olduğunu unutarak birden ayağa kalktı. Crookshanks yere düşünce öfkeyle tısladı, Harry'ye tiksintiyle baktı ve tüylü kuyruğunu havaya dikerek ondan uzaklaştı. Ama Harry yatakhanesine çıkmak için döner merdivene doğru telaşla gidiyordu bile... Görünmezlik pelerinini alacak, yeniden kütüphaneye gidecekti, gerekiyorsa bütün gece orada kalacaktı.</p><p class="calibre9">On beş dakika sonra kütüphane kapısını açarken, "Lumos," diye fısıldadı Harry. Asasının ucu ışıklı halde, kitap raflarının arasında dolaştı, bir sürü kitap aldı - uğursuz büyülerle tılsımlar hakkında kitaplar, denizhalkı ve su canavarları hakkında kitaplar, ünlü cadılarla büyücüleri, sihirli icatları anlatan kitaplar, sualtında sağ kalmaya yakından uzaktan değinebilecek her şey. Onları masaya taşıdı. Sonra da asasından süzülen dar ışık huzmesinde, zaman zaman saatine bakarak, çalışmaya koyuldu...</p><p class="calibre9">Sabahın biri... sabahın ikisi... devam edebilmesini, kendi kendine defalarca, Diğer kitapta... bir sonrakinde... işte şu kitapta... demesine borçluydu.</p><p class="calibre10">*****</p><p class="calibre8">Sınıf Başkanları banyosunda asılı tablodaki denizkızı gülüyordu. Harry onun kayasının yakınındaki kabarcıklı suda şişe mantarı gibi batıp çıkarken, denizkızı Ateşoku'nu Harry'nin başının üstünde tutuyordu.</p><p class="calibre9">Hain hain, "Gel de al!" diye kıkırdadı. "Gel hadi, atla!"</p><p class="calibre9">Harry soluk soluğa, "Yapamam," dedi, Ateşoku'nu kapmaya çalıştı, batmamak için çırpındı. "Ver onu bana!"</p><p class="calibre9">Ama o Harry'yi süpürgenin ucuyla böğründen dürtüp canını acıttı, bir yandan da gülüyordu.</p><p class="calibre9">"Acıyor - çekil - ayy -"</p><p class="calibre9">"Harry Potter uyanmalı, efendim!"</p><p class="calibre9">"Bırak beni dürtmeyi -"</p><p class="calibre9">"Dobby, Harry Potter'ı dürtmeli, efendim, uyanması gerek!"</p><p class="calibre9">Harry gözlerini açtı. Hâlâ kütüphanedeydi. Uyurken görünmezlik pelerini başından kaymıştı, yüzü Asa Varsa Çare de Vardır'ın sayfalarına yapışmıştı. Doğruldu, gözlüğünü düzeltti, parlak gün ışığında gözlerini kırpıştırdı.</p><p class="calibre9">"Harry Potter acele etmeli!" diye ciyakladı Dobby. "İkinci görev on dakika içinde başlıyor ve Harry Potter -"</p><p class="calibre9">"On dakika mı?" dedi Harry çatlak bir sesle. "On - on dakika mı?"</p><p class="calibre9">Saatine baktı. Dobby haklıydı. Saat dokuzu yirmi geçiyordu. Harry'nin midesine taş gibi bir ağırlık çökmüştü sanki.</p><p class="calibre9">Dobby, Harry'nin kol ağzını tutup çekiştirerek, "Çabuk olun, Harry Potter!" diye cıyakladı. "Diğer şampiyonlarla birlikte gölde olmanız gerekiyor, efendim!"</p><p class="calibre9">Harry umutsuzca, "Çok geç, Dobby," dedi. "Görevi yerine getirmiyorum, nasıl yapılacağını bilmiyorum -"</p><p class="calibre9">"Harry Potter görevi yapacak!" diye cikledi cin. "Dobby, Harry Potter'ın doğru kitabı bulamadığını biliyordu, onun için de Dobby onun yerine buldu!"</p><p class="calibre9">"Ne?" dedi Harry. "Ama sen ikinci görevin ne olduğunu bilmiyorsun ki - "</p><p class="calibre9">"Dobby biliyor, efendim! Harry Potter göle inip Wheezy'sini bulacak -"</p><p class="calibre9">"Neyimi, neyimi?"</p><p class="calibre9">"- ve Wheezy'sini denizhalkından geri alacak!"</p><p class="calibre9">"Wheezy de ne?"</p><p class="calibre9">"Sizin Wheezy'niz, efendim, sizin Wheezy'niz - Dobby'ye kazağını veren Wheezy!"</p><p class="calibre9">Dobby şortunun üstüne giydiği, çekip küçülmüş, açık kahverengi kazağı tutup gösterdi.</p><p class="calibre9">"Ne?" diye soluğunu tuttu Harry. "Ellerinde ha... Ron ellerinde mi?"</p><p class="calibre9">"Harry Potter'ın en özleyeceği şey, efendim!" diye ciyakladı Dobby. "Ama bir saat sonra -"</p><p class="calibre9">"- '<span class="italic">iş işten geçecek</span>'," diye ezberden okudu Harry, cine dehşet dolu gözlerle bakarak. " '<span class="italic">Çok geç, gitti, geri dönmeyecek...</span>' Dobby - ne yapacağım?"</p><p class="calibre9">"Bunu yemeniz gerek, efendim!" diye cikledi cin. Elini şortunun cebine sokarak top gibi bir şey çıkardı. Yapışkan, grimsi yeşil sıçan kuyrukları gibi bir şeydi bu. "Göle girmeden önce, efendim - Galsamotu!"</p><p class="calibre9">"Ne işe yarar?" dedi Harry, gözlerini dikip Galsamotu'na bakarak.</p><p class="calibre9">"Harry Potter'a sualtında soluk aldırır, efendim!"</p><p class="calibre9">"Dobby," dedi Harry, çılgıncasına bir endişeyle, "dinle - emin misin bundan?"</p><p class="calibre9">Dobby'nin son kez ona "yardım" etmeye çalışmasını pek unutamamıştı, sonunda sağ kolu kemiksiz kalmıştı çünkü.</p><p class="calibre9">Cin samimiyetle, "Dobby çok emin, efendim!" dedi. "Dobby'nin kulağı delik, efendim, o bir ev cini, şömineleri yakıp yerleri silerken şatonun her yanını dolaşır.</p><p class="calibre9">Dobby, Profesör McGonagall ile Profesör Moody'yi öğretmenler odasında duydu, bir sonraki görevi konuşuyorlardı... Dobby, Harry Potter'ın Wheezy'sini kaybetmesine izin veremez!"</p><p class="calibre9">Harry'nin bütün kuşkuları silinip gitti. Fırlayıp ayağa kalkarak görünmezlik pelerinini sırtından çıkardı, çantasına tıktı, Galsamotu'nu kaptığı gibi cebine soktu, sonra da peşinde Dobby'le kütüphaneden ok gibi çıktı.</p><p class="calibre9">Kendilerini koridora atarlarken, Dobby, "Dobby'nin mutfakta olması gerek, efendim!" diye ciyakladı. "Dobby'nin yokluğunu anlarlar - iyi şanslar, Harry Potter, efendim, iyi şanslar!"</p><p class="calibre9">Koridorda deli gibi koşup basamakları üçer üçer inerken, "Görüşürüz, Dobby!" diye haykırdı Harry.</p><p class="calibre9">Giriş Salonu'nda son dakikaya kalmış birkaç kişi vardı. Hepsi kahvaltısını bitirmiş, Büyük Salon'u terk ediyor ve çifte meşe kapıdan çıkıp ikinci görevi izlemeye gidiyordu. Herkes ona bakıyordu. Harry yanlarından son sürat geçti, taş merdivenden indiği sırada Colin ile Dennis Creevey'ye çarparak onları uçurdu ve ışıklı, soğuk araziye çıktı.</p><p class="calibre9">Çimenlerde paldır küldür koşarken, kasımda ejderhaların bölmesini çevrelemiş olan oturma yerlerinin şimdi karşı kıyıya dizilmiş olduğunu gördü. Ağzına kadar dolu tribünlerin görüntüsü aşağıdaki göle yansıyordu. Kalabalığın heyecanlı uğultusu tuhaf bir şekilde sudan yansırken, Harry, koşmaktan bitkin düşmüş halde, gölün öbür yanındaki jüriye doğru ilerledi. Jüri üyeleri suyun kenarındaki altın rengi örtülü bir masada oturuyorlardı. Cedric, Fleur ve Krum jüri masasının yanında durmuş, Harry'nin onlara doğru koşturmasını izliyorlardı.</p><p class="calibre9">Harry çamurda kayarak durup, kazayla Fleur'ün cüppesine de çamur sıçrattı. "Ben... buradayım..." dedi soluk soluğa.</p><p class="calibre9">"Nerede kaldın?" dedi patron edalı, onaylamayan bir ses. "Görev başlamak üzere!"</p><p class="calibre9">Harry dönüp baktı. Jüri masasında Percy Weasley oturuyordu - Mr. Crouch yine gelmemişti.</p><p class="calibre9">Harry'yi gördüğü için çok rahatlamışa benzeyen Ludo Bagman, "Hadi ama, Percy!" dedi. "Bırak da bir soluk alsın!"</p><p class="calibre9">Dumbledore, Harry'ye gülümsedi, ama Karkaroff ile Madam Maxime onu gördüklerine hiç de sevinmişe benzemiyorlardı... Bakışlarından, Harry'nin gelmeyeceğini sanmış oldukları belliydi.</p><p class="calibre9">Harry eğildi, elleri dizlerinde soluk almaya çalıştı; böğründe, sanki kaburgalarına bir bıçak sokulmuş hissi veren bir batma vardı, ama bundan kurtulacak vakti yoktu. Ludo Bagman şampiyonların arasında dolaşıyor, onları üç metrelik aralıklarla gölün kıyısına diziyordu. Harry sıranın en sonunda, Krum'un hemen yanındaydı. Krum mayo giymişti, asasını hazır tutuyordu.</p><p class="calibre9">Bagman, Harry'yi Krum'un biraz daha uzağına çekerken, 'Tamam mı, Harry?" diye fısıldadı. "Ne yapacağını biliyor musun?"</p><p class="calibre9">"Evet," diye soludu Harry, kaburgalarına masaj yaparak.</p><p class="calibre9">Bagman, Harry'nin omzunu çabucak sıktıktan sonra jüri masasına döndü. Dünya Kupası'nda yaptığı gibi asasını kendi gırtlağına çevirdi, "Sonorus!" dedi ve sesi karanlık suyun öbür yanındaki tribünlerde gürledi.</p><p class="calibre9">"Evet, şampiyonlarımız ikinci göreve hazır, görev ben düdük çalınca başlayacak. Onlardan alınanı geri almak için tam bir saatleri var. Öyleyse, üç deyince başlayın. Bir... iki... üç!"</p><p class="calibre9">Düdük soğuk ve durgun havada tiz bir yankı yaptı. Tribünler alkış ve tezahüratla canlandı. Harry, diğer şampiyonların ne yaptığına bakmadan, ayakkabılarıyla çoraplarını çıkardı, cebinden bir avuç Galsamotu aldı, ağzına tıktı ve göle girdi.</p><p class="calibre9">Göl öyle soğuktu ki, bacaklarının derisinin, sanki bu buzlu su değil de ateşmiş gibi dağlandığını hissetti. Daha derine doğru yürüdükçe, ıslanan cüppesi onu aşağı çekmeye başladı; su şimdi dizlerine kadar gelmişti, hızla uyuşan ayakları balçıkta ve yassı, kaygan taşlarda kayıyordu. Galsamotunu çiğneyebildiği hızla, hatır hutur çiğniyordu. Otun pis bir kayganlığı vardı, lastik gibiydi, ahtapot dokunacına benziyordu. Dondurucu su beline geldiğinde Harry durdu, yutkundu ve bir şeylerin olmasını bekledi.</p><p class="calibre9">Kalabalıktan kahkahalar duyuyordu ve herhangi bir sihirli güç belirtisi göstermeden göle yürürken aptala benzediğini biliyordu. Bedeninin hâlâ kuru olan kısmı soğuktan diken diken olmuştu. Buz gibi suya yarıyarıya gömülmüştü, acımasız bir rüzgâr saçını uçuşturuyordu. Harry şiddetle titremeye başladı. Tribünlere bakmaktan kaçınıyordu; kahkahalar gittikçe daha gürültülü bir hal alıyordu, Slytherin'lerin tarafından ıslıklar ve yuhalar da gelmeye başlamıştı...</p><p class="calibre9">Sonra, adeta bir anda, Harry ağzıyla burnuna görünmez bir yastık bastırılıyormuş duygusuna kapıldı. Soluk almaya çalıştı, ama başı döndü. Ciğerleri boşalmıştı, birden boynunun iki yanında yakıcı bir ağrı hissetti -</p><p class="calibre9">Harry ellerini boğazına götürdü, kulaklarının hemen altında, soğuk havada çırpınan iki büyük yarık hissetti... solungaçları vardı. Durup düşünmeden, ona mantıklı gelen tek şeyi yaptı - kendini suya attı.</p><p class="calibre9">Buz gibi göl suyunun ilk yudumu ona hayat soluğu gibi geldi. Başının dönmesi durmuştu. Büyük bir yudum daha aldı ve suyun solungaçlarından rahatlıkla geçip beynine oksijen gönderdiğini hissetti. Ellerini önüne uzatıp onlara baktı. Suyun altında yeşil görünüyorlardı, hayalet elleri gibiydiler ve perdeli olmuşlardı. Arkasına dönüp çıplak ayaklarına baktı - onlar da uzamıştı, ayak parmaklarının arasında da perdeler vardı. Bir balık gibi yüzgeçleri çıkmıştı anlaşılan.</p><p class="calibre9">Su artık ona buz gibi gelmiyordu... aksine, hoş bir serinliği vardı ve çok hafifti... Harry bir kez daha ileri atıldı, yüzgeç gibi ayaklarının onu suda ne hızla ne kadar uzağa götürdüğüne hayret etti. Artık net görebildiğini ve gözlerini kırpma ihtiyacı hissetmediğini fark etti. Gölde o kadar açılmıştı ki, artık dibi göremiyordu. Döndü ve dibe daldı.</p><p class="calibre9">Tuhaf, karanlık, sisli bir panoramanın üzerinde yüzerken, kulaklarını mutlak bir sessizlik sardı. Sadece üç metre mesafeyi görebiliyordu, onun için de suda hızla giderken gözüne ilişen her şey, sanki üzerine gelen karanlığın içinden birden fırlar gibiydi: Hafif hafif dalgalanan, arapsaçı gibi siyah otlar, hem mat hem parlak taşlarla dolu geniş çamur düzlükleri. Gitgide daha derinlere yüzdü, gölün ortasına doğru açıldı. Gözlerini açmış, tekinsiz bir gri ışıkla aydınlanmış suyun ötelerine, suyun saydamlığını yitirdiği yerdeki gölgelere bakıyordu.</p><p class="calibre9">Küçük balıklar yanından pırpır ederek gümüş birer ok gibi geçiyordu. Bir iki kez ileride daha büyük bir şeyin hareket ettiğini sandı, ama yakına gidince bunun büyük, kararmış bir kütük ya da sık bir ot öbeğinden başka bir şey olmadığını anladı. Diğer şampiyonlardan, denizhalkından, Ron'dan eser yoktu - neyse ki, dev mürekkep balığından da.</p><p class="calibre9">Çevresinde, göz alabildiğine, açık yeşil otlar uzanıyordu. Bir metreden az derinlikteydiler, çimleri fazlaca büyümüş bir çayırı andırıyorlardı. Harry gözlerini kırpmadan önüne bakarak bu loşluktaki şekilleri ayırt etmeye çalışıyordu... ve sonra, ansızın, bir şey ayak bileğini yakaladı.</p><p class="calibre9">Harry gövdesini geri çevirdi ve otların içinden bakan bir Garkenez gördü; küçük, boynuzlu bir su cini. Uzun parmakları Harry'nin bacağını sıkı sıkı yakalamıştı, açık ağzından sivri dişleri görünüyordu - Harry perdeli elini hemen cüppesinin içine soktu ve el yordamıyla asasını aradı. O asasını kavrayana kadar iki Garkenez daha otlardan çıkmıştı, Harry'nin cüppesine yapışmış, onu aşağı çekmeye çalışıyorlardı.</p><p class="calibre9">"Relashio!" diye bağırdı Harry, ama hiç ses çıkmadı... Ağzından büyük bir kabarcık fırladı ve asası Garkenezler'e kıvılcımlar göndereceğine, bir şey püskürttü. Herhalde kaynar suydu bu, çünkü Garkenezler'in neresine değse, yeşil derilerinde kıpkırmızı lekeler meydana getirdi. Harry ayak bileğini Garkenez'den kurtardı ve zaman zaman omzunun üstünden biraz daha sıcak su püskürterek, elinden geldiğince hızlı yüzdü. Arada bir Garkenezler'den birinin yine ayağını yakaladığını hissediyordu, ama sıkı bir tekme atarak kurtuluyordu. Sonunda ayağı boynuzlu bir kafatasına isabet etti. Geri dönünce, aptallaşmış Garkenez'in, gözler şaşı halde, uzağa sürüklendiğini gördü. Arkadaşları ise Harry'ye yumruklarını salladıktan sonra yeniden otların içine gömüldüler.</p><p class="calibre9">Harry biraz yavaşladı, asasını yeniden cüppesine soktu ve çevreye bakınıp dinledi. Suda tam bir daire çizerek geri döndü, sessizlik kulak zarlarını her zamankinden de sıkı sarmıştı. Artık gölün daha da derinliklerinde olması gerektiğini biliyordu, ama dalgalanan otlardan başka hareket eden bir şey yoktu.</p><p class="calibre9">"Nasıl gidiyor bakalım?"</p><p class="calibre9">Harry kalp krizi geçirdiğini sandı. Hızla dönünce, Mızmız Myrtle'ın puslar içinde önünde yüzdüğünü ve kalın, incili gözlüğünün ardından ona baktığını gördü.</p><p class="calibre9">"Myrtle!" diye bağırmaya çalıştı Harry - ama yine ağzından sadece çok büyük bir kabarcık çıktı. Mızmız Myrtle resmen kikirdedi.</p><p class="calibre9">Eliyle göstererek, "Bir de orayı dene istersen!" dedi. "Ben seninle gelmiyorum... onları pek sevmem, çok yakına gidince beni hep kovalıyorlar..."</p><p class="calibre9">Harry başparmağını havaya kaldırarak ona teşekkürlerini bildirdi ve bir kez daha yola çıktı. Otların içinde sinmiş bekleyen Garkenezler'den kaçınmak için şimdi biraz daha yüksekten yüzüyordu.</p><p class="calibre9">Ona yirmi dakika gibi gelen bir süre boyunca yüzmeye devam etti. O suları yardıkça karanlık anaforlarların oluştuğu muazzam, kara çamur alanlarından geçiyordu artık. Nihayet, akıllara durgunluk veren deniz-şarkısından bölümler duydu.</p><p class="calibre9">"Bir saatin var onu aramak için. Ve bizdekini geri almak için..."</p><p class="calibre9">Harry daha da hızla yüzmeye başladı ve çok geçmeden ileride çamurlu suların içinden yükselen kocaman bir kaya gördü. Üzerinde denizhalkının resimleri vardı; ellerinde mızraklarla dev mürekkep balığına benzeyen bir şeyi kovalıyorlardı. Harry, deniz-şarkısını izleyerek, kayanın yanından yüzüp geçti.</p><p class="calibre9">"... Süren yarıya indi, oyalanma artık. Yoksa aradığın burada kalır, çürür, yazık..."</p><p class="calibre9">Birden, her yanı saran koyu karanlığın içinden, su yosunlarıyla lekelenmiş kaba taştan bir barınak yığını ortaya çıktı. Harry orada burada, karanlık pencerelerde yüzler gördü... Sınıf Başkanları Banyosu'ndaki denizkızı tablosuna hiç mi hiç benzemeyen yüzler...</p><p class="calibre9">Denizhalkının grimsi renkte ciltleri ve uzun, dağınık, koyu yeşil saçları vardı. Gözleri de tıpkı kırık dişleri gibi sarıydı ve boyunlarına iplere dizili çakıl taşları takmışlardı. Yanlarından geçerken Harry'ye bakıp alaycı alaycı güldüler; bir iki tanesi onu daha iyi görmek için mağaralarından çıktı. Balıklarınkine benzeyen güçlü, gümüş rengi kuyrukları suyu dövüyordu, mızraklarını ellerinde sımsıkı tutmuşlardı.</p><p class="calibre9">Harry çevresine bakarak daha da hızlandı, çok geçmeden barınakların sayısı daha da arttı. Bazılarının çevresinde yabani otlardan bahçeler vardı, hatta Harry bir kapının dışındaki kazığa bağlanmış ehli bir Garkenez bile gördü. Denizhalkı artık her yandan ortaya çıkıyordu. Merakla ona bakıyor, parmaklarıyla onun perdeli ellerini ve solungaçlarını gösteriyor, elleriyle ağızlarını örtüp birbirlerine gizlice bir şeyler söylüyorlardı. Harry bir köşeyi döndü ve çok tuhaf bir manzarayla karşılaştı.</p><p class="calibre9">Büyük bir denizhalkı kalabalığı, suyun altındaki bir köy meydanını çevreleyen evlerin önünde yüzüyordu. Ortada bir denizhalkı korosu durmuş, şarkı söyleyerek şampiyonları kendilerine doğru çağırıyordu. Arkalarında ise kabaca yapılmış bir tür heykel vardı. Bir kayadan yontulmuş, dev gibi bir su-insanı. Dört kişi taştan su-insanının kuyruğuna sıkı sıkıya bağlanmıştı.</p><p class="calibre9">Ron, Hermione ile Cho Chang'in ortasına bağlanmıştı. Sekiz yaşından büyük görünmeyen bir kız da vardı, Harry onun bulut gibi gümüşi saçlarını görür görmez Fleur Delacour'un kardeşi olduğunu anladı. Dördü de derin derin uyuyormuş gibi görünüyorlardı. Başları omuzlarına düşmüştü ve ağızlarından birbiri ardınca kabarcıklar çıkıyordu.</p><p class="calibre9">Harry hızla rehinelere doğru yüzdü. Denizhalkı mızraklarını indirip ona hücum eder mi diye bir endişesi de vardı, ama hiçbir şey yapmadılar. Rehineleri heykele bağlayan ottan ipler kalın, kaygan ve çok sağlamdı. Bir an için aklından Sirius'un ona Noel'de aldığı çakı geçti - dört yüz metre uzakta, şatodaki sandığında kilitliydi, ona hiç faydası yoktu.</p><p class="calibre9">Şöyle bir bakındı. Çevresindeki denizhalkının çoğunun ellerinde mızraklar vardı. İki metre boyundaki, uzun, yeşil sakallı, köpekbalığı dişlerinden kolyesi olan bir denizerkeğinin yanına yüzdü hızla, mızrağını almak istediğini işaret etti. Denizerkeği güldü ve başını hayır anlamında iki yana salladı.</p><p class="calibre9">Sert bir sesle, vıraklar gibi, "Yardım etmeyiz," dedi.</p><p class="calibre9">Harry öfkeyle, "HADİ AMA!" dedi (oysa ağzından sadece kabarcıklar çıktı). Mızrağı denizerkeğinden almaya çalıştıysa da, hâlâ başını sallayan ve gülen denizerkeği mızrağı çabucak geri çekti.</p><p class="calibre9">Harry hızla dönerek çevresine bakındı. Sivri bir şey... ne olursa...</p><p class="calibre9">Gölün dibinde büyük taşlar vardı. Harry daldı ve en çentikli görünenini kapıp yeniden heykele döndü. Ron'u bağlayan ipleri kesmeye çalıştı. Birkaç dakikalık zahmetli bir çalışmanın ardından, ipler koptu. Ron, bilinçsiz halde, gölün dibinin birkaç santim üstüne yükseldi, suyun gel-gitiyle birlikte ordan oraya sürükleniyordu.</p><p class="calibre9">Harry yeniden çevresine bakındı. Öbür şampiyonlardan eser yoktu. Nerede oyalanıyorlardı? Niye acele etmiyorlardı? Hermione'ye döndü, çentikli taşı kaldırıp onun iplerini de kesmeye koyuldu -</p><p class="calibre9">Birden birçok kuvvetli, gri el onu yakaladı. Beş altı denizerkeği onu Hermione'den uzaklaştırdı, yeşil saçlı başlarını sallıyor ve gülüyorlardı.</p><p class="calibre9">Bir tanesi, "Kendi rehineni alacaksın," dedi. "Diğerlerini bırak..."</p><p class="calibre9">Harry kızgın kızgın, "Asla!" dedi - ama ağzından sadece koca bir kabarcık çıktı.</p><p class="calibre9">"Görevin kendi arkadaşını geri almak... ötekileri bırak..."</p><p class="calibre9">"Ama o da benim arkadaşım!" diye haykırdı Harry, Hermione'yi işaret ederek. Ağzından sessiz, muazzam bir gümüş kabarcık çıktı. "Ben onların da ölmesini istemiyorum!"</p><p class="calibre9">Cho'nun başı Hermione'nin omzundaydı; küçük, gümüş saçlı kız bir hayalet gibi yeşil ve solgundu. Harry denizerkeklerini başından atmaya çalıştı, ama daha da fazla gülerek onu geri çektiler. Harry çılgın gibi çevreye bakındı. Diğer şampiyonlar neredeydi? Ron'u yüzeye çıkarıp Hermione ile diğerleri için geri dönmeye vakti olacak mıydı? Onları yeniden bulabilecek miydi? Ne kadar vakti kaldığını görmek için saatine baktı - durmuştu.</p><p class="calibre9">Derken çevresindeki denizhalkı heyecanla başının üstünde bir şeyi işaret etti. Harry başını kaldırıp bakınca, Cedric'in onlara doğru yüzdüğünü gördü. Başının çevresinde muazzam bir kabarcık vardı, yüz hatlarını haddinden fazla geniş ve yayık gösteriyordu.</p><p class="calibre9">Paniğe kapılmış bir halde ağzını oynatarak, "Kayboldum!" dedi. "Fleur ve Krum da geliyorlar!"</p><p class="calibre9">Kendini çok rahatlamış hisseden Harry, Cedric'in, cebinden bir bıçak çıkarıp Cho'nun iplerini kesmesini izledi. Cedric kızı yukarı taşıyıp gözden kayboldu.</p><p class="calibre9">Harry bakınıp bekledi. Fleur ile Krum neredeydi? Süre kısalıyordu ve şarkıya göre, rehineler bir saat sonra kaybolacaktı...</p><p class="calibre9">Denizhalkı heyecana kapılarak bağrışmaya başladı. Harry'yi tutanlar ellerini gevşettiler, dönüp arkalarına baktılar. Harry de döndü ve suda onlara doğru canavarımsı bir şeyin geldiğini gördü: Köpekbalığı başlı, mayolu bir insan... Krum'du bu. Biçim değiştirmişe benziyordu - ama başarısız bir şekilde.</p><p class="calibre9">Köpekbalığı-adam dosdoğru Hermione'ye yüzdü ve iplerini ısırıp koparmaya çalıştı. Mesele şuydu ki, Krum'un yeni dişlerinin aralıkları yunustan küçük bir şeyi ısırmaya elverişli değildi. Harry, Krum'un, dikkat etmezse Hermione'yi ikiye böleceğini fark etti. İleri atılarak onun omzunu dürttü ve çentikli taşı uzattı. Krum taşı kaptı ve Hermione'nin iplerini kesmeye koyuldu. Birkaç saniyede işini bitirmişti. Hermione'yi belinden yakaladı ve geriye bakmadan onunla birlikte süratle yüzeye doğru yükseldi.</p><p class="calibre9">"Şimdi ne olacak?” diye düşündü Harry çaresizlik içinde. Fleur'ün geldiğinden emin olsaydı... ama hâlâ ondan bir iz yoktu. Yapılacak tek şey vardı öyleyse...</p><p class="calibre9">Krum'un düşürdüğü taşı kaptı, ama denizerkekleri Ron ve küçük kızın çevresinde toplanarak Harry'ye başlarını salladılar.</p><p class="calibre9">Harry asasını çıkardı. "Çekilin yolumdan!"</p><p class="calibre9">Ağzından sadece kabarcıklar çıktı, ama denizerkeklerinin onu anladığını hissetti, çünkü birden gülmeyi kesmişlerdi. Sarımsı gözleri Harry'nin asasına dikiliydi ve korkmuş görünüyorlardı. Sayıca Harry'ye göre çok üstündüler, ama Harry onların yüzlerindeki bakıştan, dev mürekkep balığı gibi onların da sihir bilmediklerini anladı.</p><p class="calibre9">Harry, "Üçe kadar sayıyorum!" diye bağırdı; ağzından büyük bir kabarcık seli boşandı. Ne dediğini anlasınlar diye üç parmağını gösterdi. "Bir..." (bir parmağını indirdi) - "iki..." (ikinciyi de indirdi) -</p><p class="calibre9">Kaçıştılar. Harry ileri atıldı ve küçük kızı heykele bağlayan ipleri kesmeye koyuldu. Küçük kız sonunda serbest kaldı. Harry onu belinden yakaladı, Ron'un cüppesinin boyun kısmını tuttu ve ayaklarını dibe vurup yükselmeye başladı.</p><p class="calibre9">Çok yavaş ilerliyorlardı. Harry artık kendini ileri atmak için perdeli ellerini kullanamıyordu; yüzgeçlerini büyük bir süratle çırpıyordu, ama Ron ile Fleur'un kızkardeşi onu aşağı çeken patates çuvallarından farksızdılar... Gözlerini göğe doğru kaldırdı, oysa henüz çok derinlerde olması gerektiğini biliyordu, üstündeki su öyle karanlıktı ki...</p><p class="calibre9">Denizhalkı da onunla birlikte yükseliyordu. Çevresinde rahat rahat döndüklerini, onun sudaki çırpınmasını izlediklerini görüyordu... Süre dolunca onu derinliklere mi çekeceklerdi? İnsanları yiyorlar mıydı yoksa? Yüzmeye devam etme çabasından Harry'nin bacakları kasılmıştı. Ron'u ve kızı sürükleme çabasından omuzları fena halde ağrıyordu...</p><p class="calibre9">Büyük bir zorlukla soluk alıyordu. Boynunun iki yanının yeniden acımaya başladığını hissediyordu... ağzındaki suyun ne kadar ıslak olduğunu fark etmeye başlamıştı... ama karanlık da kesinlikle seyrelmeye başlamıştı... tepede gün ışığını görebiliyordu...</p><p class="calibre9">Yüzgeçleriyle suyu kuvvetlice dövdü ve onların artık yüzgeç değil, ayak olduklarını fark etti... ağzından ciğerlerine su doluyordu... başı dönmeye başlamıştı, ama ışık ve havanın sadece üç metre yukarıda olduğunu biliyordu... oraya varmalıydı... varmalıydı...</p><p class="calibre9">Harry ayaklarını öyle kuvvetle ve süratle çırptı ki, kasları protesto çığlıkları attı sanki. Beyni bile suyla dolmuştu adeta, soluk alamıyordu; oksijene ihtiyacı vardı, devam etmesi gerekiyordu, duramazdı -</p><p class="calibre9">Ve sonra başının gölün yüzeyinden çıktığını hissetti; harika, soğuk, temiz hava ıslak yüzünü yakıyordu; havayı yutarcasına, sanki daha önce hiç solumamış gibi soludu ve Ron'la küçük kızı da yukarı çekti. Soluk soluğa kalmıştı. Her tarafındaki dağınık, yeşil saçlı başlar da onunla birlikte sudan çıkıyordu, ama ona gülümsüyorlardı.</p><p class="calibre9">Tribünlerdeki kalabalık büyük gürültü çıkarıyordu; bağınp haykırıyorlardı, hepsi ayakta gibiydi; Harry onların Ron'la küçük kızın ölmüş olabileceği izlenimine kapıldıklarını düşündü. Ama yanılıyorlardı... ikisi de gözlerini açmıştı; küçük kızın korkmuş ve kafası karışmış bir hali vardı, Ron ise büyük bir su sütunu fışkırtmakla yetindi, parlak ışıkta gözlerini kırpıştırdı, Harry'ye döndü ve, "Islak, değil mi?" dedi. Sonra Fleur'un kızkardeşini gördü. "Onu niye getirdin ki?"</p><p class="calibre9">"Fleur görünmedi, onu arkada bırakamazdım," diye soludu Harry.</p><p class="calibre9">"Harry, seni salak," dedi Ron, "o şarkıyı ciddiye almadın, değil mi? Dumbledore hiçbirimizin boğulmasına izin vermezdi!"</p><p class="calibre9">"Ama şarkıda diyordu ki - "</p><p class="calibre9">"O sadece görevi vaktinde tamamlamanı sağlamak içindi!" dedi Ron. "Umanm aşağıda kahramanlık yaparak vakit kaybetmemişsindir!"</p><p class="calibre9">Harry kendini aptal gibi hissetti, canı da sıkıldı. Ron'a göre hava hoştu, tabii; o uykuya dalmıştı. Her an cinayet işleyebilecekmiş gibi görünen, eli mızraklı denizhalkıyla çevrili haldeyken göl dibinin ne kadar tekinsiz göründüğünün farkına varmamıştı.</p><p class="calibre9">Harry, "Gel," dedi kısaca, "yardım et de onu götürelim, iyi yüzdüğünü sanmıyorum."</p><p class="calibre9">Fleur'un kardeşini suda sürükleyerek, jürinin onları gözlediği kıyıya doğru götürdüler. Yirmi denizinsanı, bir şeref kıtası gibi, korkunç gıcırtılı şarkılarını söyleyerek onlara eşlik ediyordu.</p><p class="calibre9">Harry, Madam Pomfrey'yi gördü; Hermione, Krum, Cedric ve Cho'nun üzerine titriyor gibiydi. Hepsi kalın battaniyelere sarılmışlardı. Dumbledore ve Ludo Bagman kıyıda durmuş, yüzerek onlara yaklaşan Harry ve Ron'a gülümsüyorlardı. Bembeyaz kesilmiş ve bir şekilde her zamankinden genç görünen Percy ise, dayanamayıp onları karşılamak için suya daldı. Bu arada Madam Maxime, isteri krizi geçiriyor gibi görünen, suya dönmek için var gücüyle mücadele eden Fleur Delacour'u tutmaya çalışıyordu.</p><p class="calibre9">"Gabrielle! Gabridle! Yaşıyoğ mu? Ya'alı mı?"</p><p class="calibre9">Harry, "O iyi!" demek istedi, ama öyle yorgundu ki, bağırmak bir yana, konuşmakta bile güçlük çekiyordu.</p><p class="calibre9">Percy, Ron'u yakalamış, kıyıya çekiyordu ("Bırrak beni, Percy, bir şeyim yok!"); Dumbledore ve Bagman, Harry'yi ayağa kaldırmaya çalışıyorlardı; Fleur, Madam Maxime'in ellerinden kurtulmuş, kardeşine sarılmıştı.</p><p class="calibre9">"Ga'kenes'ler... bana saldı'dılar... ah, Gabrielle, sandım ki... sandım ki..."</p><p class="calibre9">"Sen, gel bakayım buraya," dedi Madam Pomfrey. Harry'yi yakaladığı gibi Hermione ile diğerlerinin yanına çekti, elindeki battaniyeyle onu öyle sıkı sardı ki, Harry kendini deli gömleği giymiş gibi hissetti. Madam Pomfrey onun boğazından aşağı çok sıcak bir iksir boşalttı. Harry'nin kulaklarından dumanlar çıktı.</p><p class="calibre9">Hermione, "Harry, aferin sana!" diye bağırdı. "Başardın, nasıl başaracağını kendi başına buldun!"</p><p class="calibre9">"Doğrusu -" diye başladı Harry. Ona Dobby'yi anlatırdı, ama tam o sırada Karkaroff'un kendisini gözlediğini fark etti. Masadan ayrılmayan tek jüri üyesi oydu. Harry ve Ron'la Fleur'un kızkardeşi sağ salim geri döndüler diye memnun olmuş ve içi rahatlamış görünmeyen tek jüri üyesi de oydu. Harry, "Evet, öyle," dedi. Sırf Karkaroff onu duysun diye sesini biraz yükseltmişti.</p><p class="calibre9">Krum, "Saçında bir su böcceği varr, Hörm-ovn-nin-ni," dedi.</p><p class="calibre9">Harry onun Hermione'nin dikkatini yeniden kendi üzerine çekmeye çalıştığını düşündü; belki de onu gölden kurtaranın kendisi olduğunu hatırlatmaya çalışıyordu. Ama Hermione böceği elinin sabırsız bir hareketiyle uzaklaştırdıktan sonra, "Ama zaman sınırını çok aştın, Harry..." dedi. "Bizi bulman çok mu uzun sürdü?"</p><p class="calibre9">"Yo, hayır., sizi bulmakta zorluk çekmedim..."</p><p class="calibre9">Harry her an kendini daha da aptal hissediyordu. Sudan çıktıktan sonra şunu kesinlikle anlamıştı: Dumbledore'un aldığı güvenlik önlemleri, sırf şampiyon gelip kurtarmadı diye bir rehinenin ölüme terk edilmesine meydan vermezdi. Niye Ron'u yakalayıp da gitmemişti sanki? Geriye ilk o dönmüş olurdu... Cedric ve Krum başkası için kaygılanarak vakit kaybetmemişlerdi; denizşarkısını ciddiye almamışlardı...</p><p class="calibre9">Dumbledore suyun kenarında çömelmiş, denizhalkının reisiymiş gibi duran biriyle, çok vahşi ve yırtıcı görünen bir kadınla derin bir sohbete dalmıştı. Denizhalkının su üstünde oldukları zaman çıkardıkları gıcırtılı seslerin aynısını çıkarıyordu. Besbelli Dumbledore Denizdili konuşabiliyordu. Sonunda doğruldu, diğer jüri üyelerine döndü ve, "Puan vermeden önce bir toplansak iyi olacak, sanırım," dedi.</p><p class="calibre9">Jüri üyeleri baş başa verdiler. Madam Pomfrey, Ron'u Percy'nin pençelerinden kurtarmaya gitmişti. Onu Harry'nin yanına getirdi, battaniye ve Biberli İksir verdi, sonra da Fleur'le kardeşini almaya gitti. Fleur'un yüzünde ve kollarında birçok kesik vardı, cüppesi de yırtılmıştı, ama belli ki hiç aldırmıyordu. Madam Pomfrey'nin kesikleri temizlemesine de izin vermedi.</p><p class="calibre9">"Gabrielle'e bakın," dedi ona. Sonra Harry'ye döndü. Soluğu kesilmiş gibi, "Onu kurta'dın," dedi. "Hem de senin rehinen deyildi bile."</p><p class="calibre9">O anda, keşke üç kızı da heykele bağlı halde bıraksaydım, diye düşünen Harry, "Evet," dedi.</p><p class="calibre9">Fleur eğildi, Harry'yi iki yanağından da ikişer kere öptü (Harry yüzünün alev alev yandığını hissetti, kulaklarından yine duman çıkıyor olsa şaşmazdı), sonra da Ron'a, "Sen de - ya'dım ettin -" dedi.</p><p class="calibre9">"Evet," dedi Ron, son derece umutlu görünüyordu, "evet, biraz -"</p><p class="calibre9">Fleur üzerine atılıp onu da öptü. Hermione çok kızmış görünüyordu, ama tam o sırada Ludo Bagman'ın sihirle güçlendirilmiş sesi gümledi, hepsini yerinden sıçrattı. Tribünlerdeki kalabalığın da susmasına yol açtı.</p><p class="calibre8"><span class="calibre12"><span class="italic">- Hanımlar beyler, kararımızı verdik. Denizhalkı Reisesi Murcus bize gölün dibinde tam olarak neler olduğunu anlattı, biz de şampiyonların her birine 50 puan üzerinden aşağıdaki puanlan verdik...</span></span></p><p class="calibre13"><span class="calibre12"><span class="italic">- Miss Fleur Delacour, Kabarcık-Kafa Büyüsü'nü kusursuz biçimde kullandığı halde, hedefine yaklaşırken Garkenezler'in saldırısına uğradı ve rehinesini kurtarmayı başaramadı. Ona yirmi beş puan veriyoruz.</span></span></p><p class="calibre8">Tribünlerden alkışlar duyuldu.</p><p class="calibre9">Fleur görkemli başını iki yana sallayarak, "Sıfığ hak ettim," dedi boğuk bir sesle.</p><p class="calibre8"><span class="calibre12"><span class="italic">- Mr. Cedric Diggory de Kabarcık-Kafa Büyüsü kullandı ve rehinesiyle geriye dönen ilk kişi oldu. Ama bir saatlik kısıtlı süreyi bir dakika aştı.</span></span></p><p class="calibre8">Kalabalıktaki Hufflepuff'lardan muazzam bir tezahürat yükseldi. Harry, Cho'nun Cedric'e takdir dolu bir bakış attığını gördü.</p><p class="calibre8"><span class="calibre12"><span class="italic">- Bu nedenle ona kırk yedi puan veriyoruz.</span></span></p><p class="calibre8">Harry'nin yüreğine indi. Eğer Cedric süreyi aştıysa, kendisi de kesinlikle aşmış demekti.</p><p class="calibre8"><span class="calibre12"><span class="italic">- Mr. Viktor Krum her ne kadar eksik bir Biçim Değiştirme gerçekleştirse de, bu yöntemi etkin biçimde kullandı, rehinesiyle ikinci olarak geriye döndü. Ona kırk puan veriyoruz.</span></span></p><p class="calibre8">Pek tepeden bakan Karkaroff büyük bir coşkuyla alkışladı.</p><p class="calibre8"><span class="calibre12"><span class="italic">- Mr. Harry Potter ise Galsamotu'nu etkin biçimde kullandı.</span></span></p><p class="calibre8">diye devam etti Bagman.</p><p class="calibre8"><span class="calibre12"><span class="italic">- Sonuncu olarak döndü, bir saatlik kısıtlı süreyi çok aştı. Ancak Denizhalkı Reisesi bize Mr. Potter'ın rehinelere ilk ulaşan kişi olduğunu ve dönüşündeki gecikmenin yalnızca kendisininkini değil, bütün rehineleri güvenliğe kavuşturmadaki azminden kaynaklandığını söylüyor.</span></span></p><p class="calibre8">Ron ve Hermione, Harry'ye yarı kızan, yarı acıyan bakışlar attılar.</p><p class="calibre8"><span class="calibre12"><span class="italic">- Jüri üyelerinin çoğu,</span></span></p><p class="calibre8">Bagman burada Karkaroff'a çok pis bir bakış attı.</p><p class="calibre8"><span class="calibre12"><span class="italic">- bunun ahlaklı bir karaktere işaret ettiğini ve tam puan hak ettiğini düşünüyor. Ancak... Mr. Potter kırk beş puan aldı.</span></span></p><p class="calibre8">Harry'nin kalbi hopladı - Cedric'le eşit puanla birinci sıradaydı. Bir an şaşıran Ron ve Hermione, Harry'ye bakakaldılar, sonra da güldüler ve kalabalıkla birlikte alkışlamaya başladılar.</p><p class="calibre9">Ron gürültünün üstünde duyulsun diye sesini yükselterek, "Buyur bakalım, Harry!" dedi. "Ahmak değilmişsin - ahlaklı karakterin varmış!"</p><p class="calibre9">Fleur de heyecanla alkışlıyordu, ama Krum hiç de sevinmiş görünmüyordu. Yeniden Hermione'ye yanaşarak onun dikkatini çekrneye çalıştı, oysa Hermione Harry için sevinç naraları atmakla öyle meşguldü ki, onu dinlemedi bile.</p><p class="calibre9">Bagman,</p><p class="calibre8"><span class="calibre12"><span class="italic">- Üçüncü ve son görev 24 Haziran akşamı güneş batınca yerine getirilecek.</span></span></p><p class="calibre8">dedi.</p><p class="calibre8"><span class="calibre12"><span class="italic">- Şampiyonlara onları neyin beklediği tam bir ay önce bildirilecek. Şampiyonları desteklediğiniz için hepinize teşekkür ederiz.</span></span></p><p class="calibre8">Madam Pomfrey şampiyonlarla rehineleri, hepsine kuru giysiler giydirmek için önüne katıp şatoya götürmeye koyulurken, Harry sersemlemiş halde, bitti, diye düşündü... bitmişti, görevi başarmıştı... artık 24 Haziran'a kadar hiçbir şey hakkında kaygılanması gerekmiyordu...</p><p class="calibre9">Harry taş merdivenden şatoya çıkarken, bir daha Hogsmeade'e gittiğinde Dobby'ye yılın her günü için bir çift çorap almaya karar verdi.</p><div class="mbppagebreak" id="calibre_pb_57"></div>
</body></html>
