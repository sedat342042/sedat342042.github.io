<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos190408" class="calibre1"><span class="calibre2">
</span></p><p class="calibre7"><span class="calibre4"><span class="bold">SEKİZİNCİ  BÖLÜM: QUIDDITCH  DÜNYA  KUPASI</span></span></p><p class="calibre8">Satın aldıkları şeyleri yanlarına alıp, Mr. Weasly'nin peşi sıra fenerlerle aydınlatılmış yoldan giderek ağaçlığa daldılar. Çevrelerinde binlerce insanın dolandığını duyabiliyorlardı, kulaklarına bağırtılar, kahkahalar ve şarkılar geliyordu. Bu hararetli heyecan havası hayli bulaşıcıydı; Harry'nin ağzı kulaklarına varıyordu. Yirmi dakika boyunca ağaçlığın içinde yürüdüler. Yüksek sesle konuşup şakalaşıyorlardı. Sonunda ağaçlığın öbür tarafından çıktılar ve kendilerini muazzam bir stadyumun gölgesinde buldular. Harry sahayı çevreleyen devasa, altın rengi duvarların sadece bir kısmını görebilse de, içeri on tane katedralin rahatlıkla sığacağından emindi.</p><p class="calibre9">"Yüz bin kişi alıyor," dedi Mr. Weasley, Harry'nin adeta dilinin tutulduğunun farkına vararak. "Beş yüz kişilik bir Bakanlık görev timi bütün yıl üzerinde çalıştı. Her santiminde Muggle-Kovucu Büyüler var. Yıl boyunca buranın yakınına gelen her Muggle birdenbire acil bir randevusunu hatırlayıp hızla uzaklaştı... Çok şükür," diye memnun bir edayla ekledi ve bağrışmakta olan bir yığın cadının ve büyücünün sardığı, en yakın girişe yöneldi.</p><p class="calibre9">Girişteki Bakanlık cadısı biletlerini kontrol edip, "Protokol koltukları!" dedi. "Üst Loca! Dümdüz yukarı, Arthur. En tepeye kadar."</p><p class="calibre9">Stadyumun içine giden merdivene canlı mor renkte bir halı döşenmişti. Kalabalıkla birlikte ağır ağır yukarı çıktılar, kalabalıktakiler sağdaki ve soldaki tribünlere açılan kapılardan itiş kakış geçtiler. Mr. Weasley'nin grubu çıkmaya devam etti ve sonunda merdivenin en üstüne ulaşıp kendilerini stadyumun en yüksek noktasında, iki uçtaki altın rengi kale direklerine eşit uzaklıkta kurulmuş küçük bir locada buldular. Burada iki sıra halinde dizilmiş yirmi kadar mor ve yaldızlı sandalye vardı. Weasley'lerle birlikte ön koltuklara doğru ilerleyen Harry, aşağı baktığında daha önce hayal bile edemeyeceği bir manzarayla karşılaştı.</p><p class="calibre9">Yüz bin kadar cadı ve büyücü uzun, oval sahanın çevresinde kat kat yükselen koltuklarda yerlerini alıyorlardı. Her şey sanki stadyumun kendisinden gelen gizemli, altın renginde bir ışıkla yıkanmıştı. Bulundukları yüksek konumdan zemin kadife gibi yumuşak görünüyordu. Sahanın iki ucunda, yerden 17 metre yükseklikte üçer çember dikiliydi; tam karşılarında, neredeyse Harry'nin göz hizasında, çok büyük bir karatahta vardı. Tahtanın üzerinde altın rengi yazılar belirip duruyordu, sanki görünmez bir devin eli durmadan bir şeyler yazıp sonra da siliyormuş gibi. Harry, yazılanları takip edince, tahtanın bütün sahaya reklam yaptığını anladı.</p><p class="calibre8"><span class="calibre12"><span class="italic">Mavişişe: Ailenizin Süpürgesi - emniyetli, güvenilir, dahası içinde Hırsız Caydırıcı Alarm var...</span></span></p><p class="calibre13"><span class="calibre12"><span class="italic">Mrs. Skoiver'ın Her Amaca Uygun Sihirli Pislik Gidericisi: Acıya Son, Lekeye Son!...</span></span></p><p class="calibre13"><span class="calibre12"><span class="italic">Bayramlık Büyücügiyim - Londra, Paris ve Hogsmeade'de...</span></span></p><p class="calibre8">Harry gözlerini tahtadan uzaklaştırdı ve locayı kimlerle paylaştıklarını görebilmek için arkasına baktı. Arkalarındaki sıra, sondan ikinci sandalyede oturan küçücük bir yaratık dışında, şimdilik boştu. Yaratığın bacakları o kadar kısaydı ki, sandalyeden aşağı sarkmıyor, dümdüz öne doğru uzanıyordu. Bir çay peçetesine sarınmıştı ve elleriyle yüzünü saklıyordu. Ancak o uzun, yarasanınkine benzer kulaklar Harry'ye tuhaf bir şekilde tanıdık gelmişti...</p><p class="calibre9">"Dobby?" dedi Harry, inanamıyormuşçasına. Küçük yaratık başını kaldırdı ve parmaklarını araladı. Kocaman, kahverengi gözleri, iri bir domates şeklinde ve büyüklüğünde bir burnu vardı. Dobby değildi bu - ama hiç şüphesiz Harry'nin arkadaşı Dobby gibi bu da bir ev ciniydi. Harry, Dobby'yi eski sahipleri olan Malfoy ailesinden kurtarıp özgürlüğüne kavuşturmuştu.</p><p class="calibre9">"Efendim bana Dobby mi dedi?" diye parmaklarının arasından merakla ciyakladı ev cini. Sesi Dobby'ninkinden bile daha tizdi, minicik, titrek bir ciyaklama gibiydi. Ev cinleri için bu tür tahminlerde bulunmak her ne kadar zor olsa da, Harry onun bir dişi olabileceğini düşündü. Ron ve Hermione de arkalarına döndüler. Dobby hakkında Harry'den çok şey duymuşlar, ama onu hiç görmemişlerdi. Mr. Weasley bile dönüp ilgiyle baktı.</p><p class="calibre9">"Özür dilerim," dedi Harry ev cinine, "tanıdığım birine benzettim."</p><p class="calibre9">"Ama Dobby'yi ben de tanıyor, efendim!" diye ciyakladı ev cini. Sanki ışık gözlerini alıyormuş gibi eliyle yüzünü kapıyordu, oysa Üst Loca öyle fazla aydınlatılmış değildi. "Benim adım Winky, efendim - ve siz, efendim -" Koyu kahverengi gözleri Harry'nin yara izine ilişince genişleyerek birer tabak boyuna ulaştı, "siz mutlaka Harry Potter'sın!"</p><p class="calibre9">"Evet, öyle," dedi Harry.</p><p class="calibre9">"Ama Dobby sizden hep bahsediyor, efendim!" dedi Winky. Ellerini çok hafifçe indirdi, yüzünde hayret dolu bir ifade vardı.</p><p class="calibre9">"Dobby nasıl?" dedi Harry. "Özgürlükle arası iyi mi?"</p><p class="calibre9">"Ah, efendim," dedi Winky, başını iki yana sallayarak, "ah, efendim, ben saygısızlık etmek istemiyor, efendim, ama ben emin değil Dobby'yi kurtarınca ona iyilik ettiğinizden, efendim."</p><p class="calibre9">"Neden?" dedi Harry şaşırarak. "Nesi var?"</p><p class="calibre9">"Özgürlük Dobby'nin aklını başından aldı, efendim," dedi Winky üzgün üzgün. "Haddi olmayan fikirler, efendim. Başka iş bulamıyor, efendim."</p><p class="calibre9">"Niye?" dedi Harry.</p><p class="calibre9">Winky sesini yarım perde alçalttı ve fısıldayarak, "iş için ödeme istiyor, efendim.” dedi.</p><p class="calibre9">"Ödeme mi?" dedi Harry, ifadesiz bir yüzle. "Ee - niye para ödenmesin ki?"</p><p class="calibre9">Winky bu fikir karşısında dehşete düşmüş gibi görünüyordu, parmaklarını hafifçe kapayarak yine yüzünün yarısını sakladı.</p><p class="calibre9">"Ev cinlerine ödeme yapılmaz, efendim!" diye cıyakladı parmaklarının arkasından. "Yo, yo, yo. Ben diyor Dobby'ye, git kendine iyi bir aile bul ve yerleş Dobby, diyor. Her tür çılgın eğlenceye bulaşıyor, efendim, bir ev cinine hiç yakışmayan şeyler. Böyle aylaklık ederse sen, Dobby, diyorum ona, haberin gelir Sihirli Yaratıkların Düzenlenmesi ve Denetimi Dairesi'nin kapısında diye. Alelade bir cincüce gibi."</p><p class="calibre9">"Eh, biraz eğlenmesinin vakti gelmişti," dedi Harry.</p><p class="calibre9">Winky parmaklarının arasından, "Ev cinlerinin eğlenmemesi gerek, Harry Potter," dedi sertçe. "Ev cinlerine ne denirse ev cinleri onu yapar. Ben yüksekten hiç hoşlanmıyor, Harry Potter -" locanın ucuna doğru baktı ve yutkundu, "- ama efendi beni Üst Loca'ya gönderiyor, ben de geliyor, efendim."</p><p class="calibre9">"Yüksekten hoşlanmadığını biliyorsa seni niçin buraya yolluyor?" dedi Harry, kaşlarını çatarak.</p><p class="calibre9">"Efendi - efendi ona yer ayırayım istiyor, Harry Potter. O çok meşgul," dedi Winky, başını hemen yanındaki boş koltuğa doğru eğerek. "Winky istiyor ki şimdi efendinin çadırında olsun, Harry Potter, ama Winky'ye ne söylenirse Winky onu yapar, Winky iyi bir ev cini."</p><p class="calibre9">Locanın kenarına doğru korku dolu gözlerle baktı ve yine elleriyle gözlerini kapadı. Harry diğerlerine döndü.</p><p class="calibre9">"Ev cini böyle bir şeymiş demek," diye mırıldandı Ron. "Tuhaf yaratıklar, değil mi?"</p><p class="calibre9">"Dobby daha da tuhaftı," dedi Harry hararetle.</p><p class="calibre9">Ron, Envaigöz'ünü çıkarıp, stadyumun öbür ucundaki kalabalığa doğrultarak denemeye koyuldu.</p><p class="calibre9">"Süper!" dedi, yandaki tekrar düğmesiyle oynayarak. "Oradaki ihtiyara burnunu bir daha karıştırtabiliyorum... Sonra bir daha... bir daha..."</p><p class="calibre9">Bu arada Hermione kadife kaplı, püsküllü program kitapçığını hevesli hevesli karıştırıyordu.</p><p class="calibre9">"Maçtan önce takım maskotları bir gösteri sunacak," diye okudu yüksek sesle.</p><p class="calibre9">"Her zaman güzel olur o gösteriler," dedi Mr. Weasley. "Milli takımlar biraz şov yapmak için kendi topraklarından yaratıklar getirirler."</p><p class="calibre9">Sonraki yarım saatte, oturdukları loca yavaş yavaş doldu. Mr. Weasley her hallerinden çok önemli konumlarda bulundukları belli olan büyücülerle el sıkışıp duruyordu. Percy ikide bir ayağa fırlıyordu, sanki bir kirpinin üstünde oturmaya çalışıyormuş gibiydi. Cornelius Fudge, yani Sihir Bakanı'nın ta kendisi geldiğinde Percy öyle bir eğildi ki, gözlüğü yere düşüp kırıldı. Utançtan kıpkırmızı kesilen Percy gözlüğünü asasıyla onardıktan sonra yerine oturdu ve Cornelius Fudge'ın, eski bir dostuymuş gibi selam verdiği Harry'ye kıskanç bakışlar fırlattı. İkisi önceden tanışıyorlardı, Cornelius Fudge, Harry'nin elini babacan bir tavırla sıkıp hatırını sordu ve onu her iki tarafındaki büyücülere takdim etti.</p><p class="calibre9">"Hani şu Harry Potter," dedi yanındaki Bulgar Bakan'a. Bulgar Bakan altın işlemeli muhteşem bir siyah kadife cüppe giymişti ve görünüşe bakılırsa tek kelime bile İngilizce anlamıyordu. "Harry Potter... hadi, yapma, tanımıyor olamazsın... Hani Kim-Olduğunu-Bilirsin-Sen'le karşılaşmasından sağ çıkan çocuk... Kesin tanıyorsundur onu -"</p><p class="calibre9">Bulgar büyücü birden Harry'nin yara izini fark etti ve yüksek sesle bir şeyler geveleyip parmağıyla işaret etmeye başladı.</p><p class="calibre9">"Bir şekilde anlaşacağımızı biliyordum," dedi Fudge, yorgun bir şekilde Harry'ye. "Dil konusunda pek iyi değilimdir, bu tür şeyler için Barty Crouch'a ihtiyacım var. Bakıyorum ki ev cini ona yer tutuyor... Güzel, bu Bulgar hergeleleri bütün iyi yerleri kapmaya çalışıyorlar... Hah, işte Lucius da geldi!"</p><p class="calibre9">Harry, Ron ve Hermione hızla arkalarına döndüler, ikinci sırada, Mr. Weasley'nin tam arkasında hâlâ boş durmakta olan üç koltuğa doğru ilerleyenler, ev cini Dobby'nin eski sahiplerinden başkası değildi: Lucius Malfoy, oğlu Draco ve Harry'nin tahminine göre Draco'nun annesi olan bir kadın.</p><p class="calibre9">Harry ve Draco Malfoy, Hogwarts'a ilk yolculuklarından beri birbirlerine düşmandılar. Sivri bir yüzü ve beyazımsı sarı saçları olan Draco, babasına çok benziyordu. Annesi de sarışındı; ince ve uzundu, burnuna berbat bir koku geliyormuş gibi bir ifade takınmamış olsa, hoş bir kadın olacaktı.</p><p class="calibre9">"Ah, Fudge," dedi Mr. Malfoy, Sihir Bakanı'na elini uzatıp. "Nasılsın? Eşim Narcissa'yla tanışmamıştın sanırım. Oğlumuz Draco'yla da."</p><p class="calibre9">Fudge gülümseyip, "Memnun oldum, memnun oldum," dedi ve Mrs. Malfoy'a eğilerek selam verdi. "Size Mr. Oblansk'ı - Obalonsk'u takdim edeyim, kendisi Bulgaristan Sihir Bakanı ve zaten söylediklerimin bir kelimesini bile anlamıyor ya, neyse. Peki, başkaa?.. Herhalde Arthur Weasley'yi tanıyorsundur."</p><p class="calibre9">Gerilimli bir andı. Mr. Weasley ve Mr. Malfoy birbirlerine bakarlarken, Harry onların en son karşı karşıya gelişlerini hatırladı. Olay Flourish ve Blotts kitabevinde gerçekleşmişti ve aralarında bir kavga çıkmıştı. Mr. Malfoy'un soğuk gri gözleri önce Mr. Weasley'nin, sonra da locanın üzerinde gezindi.</p><p class="calibre9">"Hayret doğrusu, Arthur," dedi usulca. "Üst Loca'da yer bulabilmek için ne sattın acaba? Şüphesiz evin bu kadar para getirmezdi."</p><p class="calibre9">Onu duymayan Fudge, konuşmaya başladı: "Lucius kısa süre önce St. Mungo Sihirsel Hastalıklar ve Sakatlıklar Hastanesi'ne çok cömert bir bağışta bulundu, Arthur. Burada benim konuğum olarak bulunuyor."</p><p class="calibre9">"Ne - ne güzel," dedi Mr. Weasley, zoraki bir gülümsemeyle.</p><p class="calibre9">Mr. Malfoy'un gözleri Hermione'ye kaydı. Hermione hafifçe kızardı, ama gözlerini kaçırmadı. Harry, Mr. Malfoy'un niye dudak büktüğünü biliyordu. Malfoy'lar safkan olmaktan gurur duyarlardı; yani Hermione gibi Muggle çocuğu olan herkesi ikinci sınıf görürlerdi. Ancak Mr. Malfoy, Sihir Bakanı'nın hemen burnunun dibinde bir şey demeye cesaret edemedi. Hor gören bir ifade takınarak Mr. Weasley'ye başıyla selam verdi ve sıranın ilerisine, oturacakları yere doğru ilerledi. Draco da Harry, Ron ve Hermione'ye küçümseyen bir bakış attıktan sonra annesiyle babasının arasına oturdu.</p><p class="calibre9">Ron, Harry ve Hermione'yle birlikte önüne dönerken, "Pislikler," diye mırıldandı. Az sonra Ludo Bagman telaşla locaya daldı.</p><p class="calibre9">"Herkes hazır mı?" dedi. Yüzü kocaman, heyecanlı bir Hollanda peyniri gibi parıldıyordu. "Bakanım - başlamaya hazır mısınız?"</p><p class="calibre9">"Sen hazırsan ben de hazırım, Ludo," dedi Fudge rahat bir tavırla.</p><p class="calibre9">Ludo asasını çekti, kendi gırtlağına dayayıp "Sonorus!" dedi ve konuşmaya başladı. Sesi, artık tamamen dolmuş olan gürültülü stadyumda yankılanıyor, her tribünün her köşesine ulaşıyordu:</p><p class="calibre8"><span class="calibre12"><span class="italic">- Bayanlar, baylar... hoş geldiniz! Dört yüz yirmi ikinci Quidditch Dünya Kupası finaline hoş geldiniz!</span></span></p><p class="calibre8">Seyirciler bağrıştılar, alkışladılar. Binlerce bayrak dalgalandı ve herkes kendi akortsuz milli marşıyla şamataya katkıda bulundu. Tam karşılarındaki devasa karatahtadaki son mesaj da silindi (Bertie Botts'un Bin Bir Çeşit Fasulye Şekerlemeleri - Her Avuçta Yeni Bir Risk!). Şimdi, “BULGARİSTAN: SIFIR, İRLANDA: SIFIR” yazıyordu.</p><p class="calibre8"><span class="calibre12"><span class="italic">- Lafı fazla uzatmayalım. Karşınızda... Bulgaristan Milli Takım Maskotları!</span></span></p><p class="calibre8">Sağ taraftaki baştan aşağı morla kaplanmış olan tribünler coşkuyla gürledi.</p><p class="calibre9">"Ne getirdiler, merak ediyorum," dedi Mr. Weasley, öne doğru eğilerek. "Aa!" Hemen gözlüğünü çıkardı ve aceleyle cüppesine silerek temizledi. "Veela'lar!"</p><p class="calibre9">"Veela da ne?"</p><p class="calibre9">Yüz kadar veela süzülerek sahaya çıktığından, Harry'nin sorusu da hemen cevaplanmış oldu. Veela'lar kadındı... Harry'nin hayatında gördüğü en güzel kadınlar... Ancak insan değillerdi - insan olamazlardı. Bu konu bir an için Harry'nin kafasını meşgul etti, onların ne olabileceklerini tahmin etmeye çalıştı; tenleri nasıl öyle ay gibi parlayabiliyordu, ya da beyaz-altın rengi saçları rüzgâr olmadan nasıl öyle dalgalanabiliyordu?.. Ama o sırada müzik başladı ve Harry onların insan olup olmadıklarını dert etmeyi bıraktı - aslında, hiçbir şeyi dert etmiyordu artık.</p><p class="calibre9">Veela'lar dans etmeye başlamış ve Harry'nin zihni tamamen, harikulade bir şekilde boşalmıştı. Dünyada önemi olan tek şey, veela'ları izlemeye devam etmekti, çünkü dansları sona ererse, korkunç şeyler olacaktı...</p><p class="calibre9">Veela'ların dansı giderek hızlandıkça, Harry'nin sersemlemiş zihnine bölük pörçük, çılgınca düşünceler üşüşmeye başladı. Etkileyici bir şey yapmak istiyordu, hemen, şimdi. Locadan stadyuma atlamak iyi bir fikir gibi görünüyordu... ama acaba yeterli olur muydu?</p><p class="calibre9">"Harry, ne yapıyorsun sen?" dedi Hermione'nin sesi çok uzaklardan.</p><p class="calibre9">Müzik durdu. Harry gözlerini kapatıp açtı. Ayaktaydı, bacaklarından biri loca duvarının üzerindeydi. Hemen yanında Ron donakalrnıştı, tramplenden atlamak üzereymiş gibi bir hali vardı.</p><p class="calibre9">Stadyumdan kızgın bağırtılar yükseliyordu. Seyirciler veela'ların gitmesini istemiyordu. Harry de onların hislerini paylaşıyordu; elbette ki Bulgaristan'ı tutacaktı, göğsünün üstüne niye büyük, yeşil bir yonca arması iğnelenmiş olduğuna şaşıyordu. Bu arada Ron, dalgın dalgın şapkasının üstündeki yoncaları silkeliyordu. Hafifçe gülümseyen Mr. Weasley uzandı ve şapkayı çekip Ron'un elinden aldı.</p><p class="calibre9">"Birazdan onu yine isteyeceksin," dedi. "Bekle de İrlanda son sözünü söylesin."</p><p class="calibre9">"Ha?" dedi Ron. Ağzı bir karış açık halde, şimdi sahanın bir kenarına dizilmiş olan veela'lara bakıyordu.</p><p class="calibre9">Hermione yüksek sesle cık-cıkladı. Uzanıp Harry'yi çekti ve yerine oturttu. "Aman yani!" dedi.</p><p class="calibre8"><span class="calibre12"><span class="italic">- Şimdi de...</span></span></p><p class="calibre8">diye gürledi Ludo Bagman'ın sesi,</p><p class="calibre8"><span class="calibre12"><span class="italic">- ...lütfen asalarınızı havaya kaldırın... Karşınızda İrlanda Milli Takım Maskotları!</span></span></p><p class="calibre8">Az sonra, yeşil ve altın renkli, koca bir kuyrukluyıldıza benzeyen bir şey hızla stadyuma daldı. Stadyumu bir kez turladıktan sonra iki küçük kuyrukluyıldıza ayrıldı ve iki koldan kale direklerine yöneldi. Birden sahanın bir ucundan diğer ucuna, iki ışık topunu birbirine bağlayan bir gökkuşağı uzandı. Sanki bir havai fişek gösterisi varmış gibi, seyircilerden "oooo", "aaaa" nidaları yükseliyordu. Şimdi gökkuşağı yok olmuştu, ışık topları yeniden birleşti. Göğe doğru yükselen, tribünlerin üstünde uçan, kocaman, titrek titrek parıldayan bir yonca oluşturmuşlardı. Altın yağmuruna benzer bir şey saçıyordu aşağıya...</p><p class="calibre9">"Harika!" diye bağırdı Ron, yonca üstlerinden uçarken. Aşağı ağır altın paralar yağıyor, başlarından ve koltuklarından sekip çevreye saçılıyordu. Gözlerini kısarak yoncaya bakan Harry, onun aslında binlerce küçük, sakallı, kırmızı yelekli adamdan oluştuğunu gördü. Hepsi de elinde yeşil veya altın renginde minik birer lamba taşıyordu.</p><p class="calibre9">"Ayakkabıcı cinler!" dedi Mr. Weasley, kalabalığın bütün stadyumu inleten tezahüratı altında. Seyircilerin çoğu altınlara ulaşma mücadelesi içinde sandalyelerin altına dalmıştı.</p><p class="calibre9">"İşte!" diye bağırdı Ron mutlulukla. Harry'nin eline bir avuç altın koydu. "Envaigöz için! Şimdi bana bir Noel hediyesi alman gerekecek, ha ha!"</p><p class="calibre9">Büyük yonca çözüldü, ayakkabıcı cinler aşağı, veela'ların durduğu çizginin tam karşısına süzüldüler ve bacak bacak üstüne atıp maçın başlamasını beklemeye koyuldular.</p><p class="calibre8"><span class="calibre12"><span class="italic">- Şimdi de, bayanlar ve baylar, karşınızda... Bulgaristan Quidditch Milli Takımı! İlk olarak, Dimitrov!</span></span></p><p class="calibre8">Kırmızılara bürünmüş biri, süpürgesinin üstünde, aşağıdaki girişten çıkıp sahaya fırladı. O kadar hızlı gidiyordu ki, bulanık görünüyordu. Bulgaristan taraftarlarından çılgın bir alkış koptu.</p><p class="calibre8"><span class="calibre12"><span class="italic">- Ivanova!</span></span></p><p class="calibre8">İkinci bir kırmızılı oyuncu sahaya fırladı.</p><p class="calibre8"><span class="calibre12"><span class="italic">- Zograf! Levski! Vulkanov! Volkov! Veeeeee – Krum!</span></span></p><p class="calibre8">"İşte o, işte o!" diye bağırdı Ron, Envaigöz'üyle Krum'u takip ederek; Harry de hemen kendisininkini odakladı.</p><p class="calibre9">Viktor Krum ince, esmer ve soluk tenliydi. Büyük, kanca gibi bir burnu ve kalın, kara kaşları vardı. Fazlaca büyümüş bir yırtıcı kuşa benziyordu. Daha on sekiz yaşında olduğuna inanmak zordu.</p><p class="calibre8"><span class="calibre12"><span class="italic">- Şimdi de karşınızda... İrlanda Quidditch Milli Takımı!</span></span></p><p class="calibre8">diye bağırdı Bagman.</p><p class="calibre8"><span class="calibre12"><span class="italic">- Connolly! Ryan! Troy! Mullet! Moran! Quigley! Veeeeee – Lynch!</span></span></p><p class="calibre8">Sahaya yedi yeşil, bulanık şekil fırladı; Harry, Envaigöz'ünün yan tarafındaki bir ayar düğmesini çevirerek oyuncuları yavaşlattı ve hepsinin süpürgelerinin üzerindeki "<span class="italic">Ateşoku</span>" yazısını ve sırtlarına gümüşle işlenmiş isimlerini gördü.</p><p class="calibre8"><span class="calibre12"><span class="italic">- Ve, karşınızda da Mısır'dan gelen hakemimiz, Uluslararası Quidditch Derneği Başbüyücüsü, Hasan Mustafa!</span></span></p><p class="calibre8">Ufak tefek ve zayıf bir büyücü çıktı sahaya. Tamamen keldi, ama Vernon Enişte'ninkine rakip olacak bir bıyığı vardı. Stadyuma uyan, altın renginde bir cüppe giymişti. Bıyığının altından gümüş bir düdük uzanıyordu, bir koltuğu altında büyük bir tahta sandığı, diğerindeyse süpürgesini taşıyordu. Harry, Envaigöz'ünün hızla ayarını normale getirip izlemeye devam etti. Mustafa süpürgesine binip sandığı tekmeledi ve havaya dört top fırladı: Kırmızı renkli Quaffle, iki siyah Bludger ve minicik, kanatlı Altın Snitch (Harry, hızla gözden kaybolmasından önce onu bir an için görebildi). Mustafa düdüğünü kuvvetle üfleyerek, topların peşinden havaya yükseldi.</p><p class="calibre8"><span class="calibre12"><span class="italic">- İşte BAŞLADI!</span></span></p><p class="calibre8">diye çığlık attı Bagman.</p><p class="calibre8"><span class="calibre12"><span class="italic">- Mullet'ta! Troy! Moran! Dimitrov! Yine Mullet'a! Troy! Levski! Moran!</span></span></p><p class="calibre8">Harry, Quidditch'in böyle oynandığını hiç görmemişti. Envaigöz'ünü gözüne öyle sıkı bastırıyordu ki, gözlüğü burnunun kemerini kesiyordu. Oyuncuların hızı inanılmazdı - Kovalayıcılar Quaffle'ı birbirlerine o kadar hızlı atıyorlardı ki, Bagman'ın ancak isimlerini söyleyecek vakti oluyordu. Harry yine Envaigöz'ünün sağ tarafındaki "yavaş" düğmesini çevirdi, üstteki "açıklamalı oyun takibi" düğmesine bastı. Şimdi oyunu ağır çekimde izliyordu. Merceklerde parıltılı, mor yazılar yanıp sönüyor, kalabalığın sesi kulaklarında gümbürdüyordu.</p><p class="calibre9">İrlandalı Kovalayıcılar birbirlerine yaklaşıp, Troy ortada, Mullet ve Moran onun biraz arkasında olacak şekilde dizildiler, Bulgarların üstüne üstüne gittiler. Envaigöz merceğinde "Şahinkafası Hücum Düzeni" yazdı Sonra "Porskoff Manevrası" yazısı belirdi, Troy yukarı doğru fırlayacakmış gibi yapıp Bulgar Kovalayıcı Ivanova'yı peşine taktıktan sonra Quaffle'ı Moran'a atmıştı. Bulgar Vurucular'dan Volkov, küçük sopasını hızla sallayıp, yanından geçen bir Bludger'a vurdu ve onu Moran'ın tam gidiş yoluna fırlattı. Moran, Bludger'dan kaçmak için eğildi ve Quaffle'ı aşağı bıraktı. Altında uçan Levski, Quaffle'ı yakaladı ve -</p><p class="calibre8"><span class="calibre12"><span class="italic">- TROY SAYI YAPIYOR!</span></span></p><p class="calibre8">diye kükredi Bagman. Stadyum büyük bir alkışla ve sevinç naralarıyla inledi.</p><p class="calibre8"><span class="calibre12"><span class="italic">- İrlanda on-sıfır önde!</span></span></p><p class="calibre8">"Ne?" diye bağırdı Harry, Envaigöz'ünü indirmeden çevreye telaşla bakarak. "Ama Quaffle, Levski'de!"</p><p class="calibre9">"Harry, normal hızda seyretmezsen, kaçırırsın tabii!" diye bağırdı Hermione. Troy sahanın çevresinde sevinç turu atarken, Hermione de kollarını sallayarak, hoplayıp zıplayarak dans ediyordu. Harry hemen Envaigöz'ünü indirip sahaya baktı. Maçı kenar çizgilerinden izleyen ayakkabıcı cinler yine havalanmış, kocaman, ışıldayan yoncayı oluşturmuşlardı. Sahanın öbür tarafında veela'lar onları asık yüzle izliyordu.</p><p class="calibre9">Kendine çok kızan Harry, oyun yeniden başlarken hız ayarını normale getirdi.</p><p class="calibre9">Harry, İrlandalı Kovalayıcılar'ın müthiş olduğunu anlayacak kadar Quidditch biliyordu. Kusursuz bir takım oyunu oynuyorlardı ve nasıl pozisyon aldıklarına bakılırsa, birbirlerinin zihnini okuyormuş gibiydiler. Harry'nin göğsündeki rozet onların isimlerini söyleyip duruyordu: "Troy - Mullet - Moran!" On dakika içinde İrlanda iki kez daha sayı yaparak skoru otuz-sıfıra taşımış, yemyeşil giyinmiş taraftarlardan yeri göğü inleten bir alkış ve tezahürat yükselmişti.</p><p class="calibre9">Maç daha da hızlandı, ama aynı zamanda sertleşti de. Bulgar Vurucular Volkov ve Vulkanov, Bludger'ları ellerinden geldiği kadar şiddetle İrlandalı Kovalayıcılar'a fırlatıyor ve onlara en iyi hareketlerini yapma fırsatı tanımıyorlardı. İki kez dağılmak zorunda kaldılar ve sonunda Ivanova onların defansını aşıp, Tutucu Ryan'ı da geçip, Bulgaristan'a ilk golünü kazandırdı.</p><p class="calibre9">Mr. Weasley, "Kulaklarınızı tıkayın!" diye bağırdı. Veela'lar kutlama danslarına başlamıştı. Harry gözlerini de yumdu; kafasını oyuna vermek istiyordu. Birkaç saniye sonra cesaret edip sahaya bir göz attı. Veela'ların dansı sona ermişti ve Quaffle bir kez daha Bulgaristan'daydı.</p><p class="calibre8"><span class="calibre12"><span class="italic">- Dimitrov! Levski! Dimitrov! Ivanova - o da ne!</span></span></p><p class="calibre8">diye gürledi Bagman.</p><p class="calibre9">Yüz bin büyücü ve cadı soluğunu tuttu. Arayıcılar Krum ve Lynch, Kovalayıcılar'ın ortasından öyle bir hızla geçmişlerdi ki, sanki uçaktan paraşütsüz atlamış gibi görünüyorlardı. Harry, Snitch'in nerede olduğunu görebilmek için Envaigöz'üyle onların inişini takip etti -</p><p class="calibre9">"Çakılacaklar!" diye çığlık attı Harry'nin yanında duran Hermione.</p><p class="calibre9">Kısmen haklıydı: Viktor Krum son anda dalıştan çıkıp bir helezon çizerek uzaklaştı. Ancak Lynch, stadyumun her tarafından duyulan tok bir çarpma sesiyle yere çakıldı. İrlanda tribünlerinden büyük bir inilti yükseldi.</p><p class="calibre9">"Budala!" diye inledi Mr. Weasley. "Krum numara yapıyordu!"</p><p class="calibre8"><span class="calibre12"><span class="italic">- Mola!</span></span></p><p class="calibre8">diye gürledi Bagman'ın sesi.</p><p class="calibre8"><span class="calibre12"><span class="italic">- Eğitimli sıhhiye büyücüleri hemen sahaya çıkıp Aidan Lynch'i muayene edecek!</span></span></p><p class="calibre8">Charlie, locanın yanından aşağı sarkmış, dehşet dolu bir ifadeyle bakan Ginny'nin endişesini gidermek için, "Bir şeyi yok, sadece çakıldı!" dedi. "Tabii Krum'un yapmak istediği de buydu..."</p><p class="calibre9">Harry çabucak Envaigöz'ünün "tekrar" ve "açıklamalı oyun takibi" düğmelerine bastı, hız ayarıyla oynadı ve aygıtı gözüne yerleştirdi.</p><p class="calibre9">Krum ve Lynch'in dalışlarını yeniden, ağır çekimde izledi. Lenslerde mor bir yazıyla "Wronski Aldatmacası - tehlikeli bir Arayıcı şaşırtmacası" yazdı. Tam zamanında dalıştan çıkarken Krum'un yüzü konsantrasyondan kasılmıştı, Lynch ise yere yapışmıştı. Harry olup biteni anladı: Krum, Snitch'i falan görmemişti, sadece Lynch'in onu takip etmesini sağlıyordu. Harry kimsenin öyle uçtuğunu görmemişti; Krum süpürge kullanıyormuş gibi bile değildi; havada öyle rahatlıkla geziniyordu ki, sanki bir şeyin üzerinde gitmiyordu, ağırlıksızdı. Harry, Envaigöz'ünün ayarını yine normale getirdi ve Krum'a odakladı. Krum, sıhhiye büyücüleri tarafından birkaç fincan iksirle kendine getirilmekte olan Lynch'in epey yukarısında geziniyordu. Krum'un yüzünü iyice yakınlaştıran Harry, onun gözlerinin otuz metre kadar aşağıdaki sahanın üzerinde gezinip durduğunu gördü. Lynch'in tedavi süresini, dikkati dağılmadan Snitch'i aramak için bir fırsat olarak kullanıyordu.</p><p class="calibre9">Sonunda Lynch yeşilli taraftarların ateşli tezahüratı altında ayağa kalktı, Ateşoku'na bindi ve yeniden havalandı. Onun oyuna dönüşü İrlanda'ya yürek vermiş gibiydi. Mustafa düdüğünü yeniden çaldığında, Kovalayıcılar Harry'nin o güne kadar benzerini görmediği bir beceriyle işe koyuldular.</p><p class="calibre9">Çok hızlı ve sert geçen bir on beş dakikanın ardından İrlanda farkı on gol daha açmıştı. Şimdi yüz otuza on öndeydiler ve maç giderek pisleşmeye başlamıştı.</p><p class="calibre9">Mullet, Quaffle'ı koltuk altında sıkı sıkı tutarak bir kez daha kale direklerine doğru fırladığında, Bulgar Tutucu Zograf onu karşılamak için üzerine doğru uçtu. Her şey o kadar çabuk oldu ki, Harry hiçbir şey anlamadı, ama İrlandalı seyircilerin öfke dolu bağrışlarına ve Mustafa'nın uzun, tiz düdüğüne bakılırsa, faul yapılmıştı.</p><p class="calibre9">Bagman bağırıp çağıran seyircileri,</p><p class="calibre8"><span class="calibre12"><span class="italic">- Mustafa, Bulgar Tutucu'yu darpta bulunduğu, dirseklerini kurala aykırı kullandığı için azarlıyor!</span></span></p><p class="calibre8">diye bilgilendirdi.</p><p class="calibre8"><span class="calibre12"><span class="italic">- Ve - evet, İrlanda penaltı kullanacak!</span></span></p><p class="calibre8">Mullet'a faul yapıldığında, kızgın kızgın parıldayan eşekarıları gibi havaya yükselen ayakkabıcı cinler, şimdi birbirlerine yanaşıp havada "HA HA HA" sözcüklerini oluşturmuşlardı. Sahanın öbür tarafındaki veela'lar ayağa fırladılar, saçlarını öfkeyle arkaya atıp yine dans etmeye başladılar.</p><p class="calibre9">Weasley'ler ve Harry aynı anda kulaklarını parmaklarıyla tıkadılar. Buna gerek görmeyen Hermione ise az sonra Harry'nin kolunu tutmuş çekiştiriyordu. Harry dönüp bakınca, Hermione sabırsızca onun parmaklarını kulaklarından çekti.</p><p class="calibre9">"Hakeme bak!" dedi kıkırdayarak.</p><p class="calibre9">Harry sahaya baktı. Hasan Mustafa dans eden veela'ların tam önüne inmişti ve gerçekten de çok tuhaf davranıyordu. Heyecanlı bir şekilde kaslarını şişiriyor ve bıyıklarını buruyordu.</p><p class="calibre8"><span class="calibre12"><span class="italic">- Yo yo, böyle bir şeye izin veremeyiz!</span></span></p><p class="calibre8">dedi Ludo Bagman, sesine bakılırsa hayli eğlenmiş olmasına rağmen.</p><p class="calibre8"><span class="calibre12"><span class="italic">- Biri hakemi tokatlasın!</span></span></p><p class="calibre8">Sahanın öbür tarafından, kulaklarını parmaklarıyla tıkamış olan bir sıhhiye büyücüsü kopup geldi ve Mustafa'nın incik kemiğine okkalı bir tekme savurdu. Mustafa şimdi kendine gelmiş gibiydi; yine Envaigöz'üyle bakan Harry, onun son derece mahçup göründüğünü ve veela'lara bağırdığını gördü. Veela'lar artık dans etmeyi bırakmıştı, isyankâr bir halleri vardı.</p><p class="calibre8"><span class="calibre12"><span class="italic">- Yanılmıyorsam, Mustafa, Bulgar Takım Maskotları'nı saha dışına göndermeye çalışıyor!</span></span></p><p class="calibre8">dedi Bagman'ın sesi.</p><p class="calibre8"><span class="calibre12"><span class="italic">- İşte bunu daha önce hiç görmemiştik... Uff, bunun ucu kötüye varabilir...</span></span></p><p class="calibre8">Nitekim vardı da: Bulgar Vurucular Volkov ve Vulkanov, Mustafa'nın her iki yanına inmiş, onunla sert bir tartışmaya girmişlerdi. Şimdi havada neşeyle "Hİ Hİ Hİ" sözcüklerini oluşturmuş olan ayakkabıcı cinleri işaret ediyorlardı. Ancak Mustafa, Bulgarlar'ın itirazlarından etkilenmişe benzemiyordu; parmağıyla yukarıyı işaret edip duruyor, belli ki onlara süpürgelerine binip havalanmalarını söylüyordu. İki Vurucu bunu reddedince, iki kısa düdük çaldı.</p><p class="calibre8"><span class="calibre12"><span class="italic">- İrlanda lehine iki penaltı!</span></span></p><p class="calibre8">diye bağırdı Bagman. Bulgar seyirciler öfkeyle uludular.</p><p class="calibre8"><span class="calibre12"><span class="italic">- Volkov ve Vulkanov süpürgelerine dönseler iyi olur... Evet... işte başlıyor... ve Quaffle Troy'da...</span></span></p><p class="calibre8">Oyun o ana dek hiç görmedikleri bir vahşete bürünmüştü. İki tarafın Vurucular'ı da acımasızca davranıyordu: Özellikle Volkov ve Vulkanov, havada delice salladıkları sopalarının Bludger'a mı, insana mı denk geldiğini hiç umursamıyormuş gibiydiler. Dimitrov doğrudan, Quaffle'ı kontrolünde bulunduran Moran'ın üstüne fırladı, onu az kalsın süpürgesinden düşürecekti.</p><p class="calibre9">İrlanda taraftarları büyük, yeşil bir dalga halinde ayağa fırlayarak, "Faul!" diye kükrediler.</p><p class="calibre9">Ludo Bagman'ın sihirli bir şekilde gürleştirilmiş sesi,</p><p class="calibre8"><span class="calibre12"><span class="italic">- Faul!</span></span></p><p class="calibre8">diye onayladı.</p><p class="calibre8"><span class="calibre12"><span class="italic">- Dimitrov, Moran'ı sıyırıyor, yani kasıtlı bir şekilde çarpmak için üstüne doğru uçuyor. Bir penaltı daha olması lazım... ve, evet, düdük de geldi zaten!</span></span></p><p class="calibre8">Ayakkabıcı cinler yine havalanmıştı. Bu kez kocaman bir el oluşturdular. El, sahanın öbür tarafına, veela'ların bulunduğu noktaya doğru çok kaba bir hareket yapıyordu. Bunun üzerine veela'lar kontrollerini kaybettiler. Kendilerini sahaya fırlatıp, avuç avuç ateş gibi görünen bir şeyi ayakkabıcı cinlere doğru fırlatmaya başladılar. Envaigöz'ünden olayı izleyen Harry, onların şimdi hiç de güzel görünmediklerini gördü. Yüzleri keskin, sivri gagalı kuş kafalarına dönüşmüştü ve omuzlarından uzun, pullu kanatlar çıkmaya başlamıştı -</p><p class="calibre9">"Beyler, işte bu yüzden," diye seslendi Mr. Weasley, gürültünün içinde sesini duyurabilmek için, "hiçbir zaman sadece güzelliğe bakmamalısınız!"</p><p class="calibre9">Bakanlık büyücüleri sahaya akın edip veela'larla ayakkabıcı cinlerini ayırmaya çalıştılar, ama bunda pek de başarılı olamadılar. Bu arada, aşağıdaki mücadele yukarıdakine kıyasla bir hiçti. Quaffle kurşun hızıyla el değiştirdikçe, Harry Envaigöz'ünden bakarak bir o yana bir bu yana dönüyordu -</p><p class="calibre8"><span class="calibre12"><span class="italic">- Levski - Dimitrov - Moran - Troy - Mullet - Ivanova - tekrar Moran - Moran - VE MORAN GOLÜ ATIYOR!</span></span></p><p class="calibre8">Ama veela'ların çığlıkları, Bakanlık üyelerinin asalarından çıkan patlamalar ve Bulgarlar'ın kızgın bağrışları arasında İrlanda taraftarlarının sevinç nidaları zar zor duyuluyordu. Oyun hemen yeniden başladı; şimdi Quaffle Levski'deydi, Dimitrov'a geçti -</p><p class="calibre9">İrlanda Vurucusu Quigley, yanından geçen bir Bludger'a sopasını savurup onu olabildiğince büyük bir hızla Krum'a doğru yolladı. Krum yeterince çabuk eğilemeyince, Bludger yüzüne çok sert bir şekilde çarptı.</p><p class="calibre9">Seyircilerden kulakları sağır eden bir inilti yükseldi. Krum'un burnu kırılmış gibi görünüyordu, her yeri kan içindeydi, ama Hasan Mustafa düdüğünü çalmamıştı. Dikkati dağılmıştı ve Harry bu konuda onu suçlayamazdı: Veela'lardan biri bir avuç ateş fırlatıp süpürgesinin kuyruğunu tutuşturmuştu.</p><p class="calibre9">Harry birinin Krum'un sakatlandığını fark etmesini istiyordu; o her ne kadar İrlanda'yı tutuyor olsa da, Krum sahadaki en heyecan verici oyuncuydu. Belli ki Ron da aynı şeyleri hissediyordu.</p><p class="calibre9">"Mola! Haydi, yapmayın, bu şekilde devam edemez ki... Bir baksanıza haline -"</p><p class="calibre9">"Lynch'e bak!" diye seslendi Harry.</p><p class="calibre9">İrlanda Arayıcısı birden dalışa geçmişti ve Harry bunun Wronski Aldatmacası değil, gerçek olduğundan emindi...</p><p class="calibre9">"Snitch'i gördü!" diye bağırdı Harry. "Onu gördü! Şu gidişe bak!"</p><p class="calibre9">Seyircilerin yarısı neler olup bittiğinin farkına varmıştı. İrlandalı taraftarlar koca bir yeşil dalga halinde ayağa fırlayıp Arayıcılar'ının adını haykırarak gaz vermeye başladılar... ama Krum onun peşindeydi. Krum'un önünü nasıl görebildiği konusunda Harry'nin en ufak bir fikri yoktu; ardında kan damlalarından oluşan bir iz bırakıyordu. Ama şimdi Lynch'e yetişmeye başlamıştı ve ikisi yine yere doğru gidiyorlardı -</p><p class="calibre9">"Çakılacaklar!" diye feryat etti Hermione.</p><p class="calibre9">"Hayır, çakılmayacaklar!" diye kükredi Ron.</p><p class="calibre9">"Lynch çakılacak!" diye bağırdı Harry.</p><p class="calibre9">Haklıydı - Lynch bir kez daha büyük bir hızla yere çarptı ve kızgın veela sürüsü hemen onun üstüne atıldı.</p><p class="calibre9">"Snitch, Snitch nerede?" diye seslendi Charlie, sıranın öbür ucundan.</p><p class="calibre9">"Aldı, Krum aldı, maç bitti!" diye bağırdı Harry.</p><p class="calibre9">Kırmızı cüppesi burnundan akan kanla parlayan Krum yavaş yavaş havaya yükseliyordu. Yumruğu havadaydı ve avcunun içinde altın renginde bir parıltı görülüyordu.</p><p class="calibre9">Neler olduğunu anlamamış olan seyirciler için skor tahtasında “BULGARİSTAN: YÜZ ALTMIŞ, İRLANDA: YÜZ YETMİŞ" yazısı yanıp sönüyordu. Sonra, yavaş yavaş, sanki büyük bir jumbo jetin motoru çalışmaya başlamış gibi, İrlanda taraftarlarının uğultuları giderek yükseldi ve sevinç çığlıklarına dönüştü.</p><p class="calibre8"><span class="calibre12"><span class="italic">- İRLANDA KAZANDI!</span></span></p><p class="calibre8">diye bağırdı Bagman. İrlandalılar gibi o da maçın bir anda sona ermesinden dolayı şaşırmış gibiydi.</p><p class="calibre8"><span class="calibre12"><span class="italic">- KRUM SNITCH'İ ALDI, AMA MAÇI İRLANDA KAZANDI! Aman Tanrım, herhalde hiçbirimiz bunu beklemiyorduk!</span></span></p><p class="calibre8">"Niye Snitch'i yakaladı ki?" diye bağırdı Ron, hoplayıp zıplayıp, elleri başının üstünde alkışlayarak. "İrlanda yüz altmış sayı öndeyken bitirdi, salak!"</p><p class="calibre9">"Onları yakalayamayacaklarını biliyordu," diye bağırdı Harry, gürültünün arasından sesini duyurmaya çalışarak. O da tüm gücüyle alkışlıyordu. "İrlanda'nın Kovalayıcılar'ı çok iyiydi... Son sözü kendi söylemek istedi, hepsi bu..."</p><p class="calibre9">"Çok cesurdu, değil mi?" dedi Hermione, öne doğru eğilip Krum'un yere inişini seyrederken. Bir yığın sıhhiye büyücüsü, kavga eden ayakkabıcı cinlerle veela'ların arasından kendilerine yol açıp ona ulaştılar. "Berbat durumda..."</p><p class="calibre9">Harry, Envaigöz'ünü yeniden gözlerine götürdü. Aşağıda olanları görebilmek çok zordu, çünkü ayakkabıcı cinler kendilerinden geçmiş halde sahanın üzerinde uçup duruyorlardı, ama Harry çevresi sıhhiye büyücüleriyle çevrilmiş olan Krum'u güçbela seçti. Her zamankinden de aksi görünüyor, sıhhiye büyücülerinin onu temizlemesine izin vermiyordu. Takım arkadaşları çevresine toplanmış, başlarını sallıyorlardı, yıkılmış görünüyorlardı. Az ötede İrlanda oyuncuları, maskotlarının saçtığı altın yağmurunun altında neşeyle dans ediyorlardı. Stadyumun her yanında bayraklar dalgalanıyor, her taraftan İrlanda milli marşı yükseliyordu. Veela'lar ise eski, güzel hallerine dönüyorlardı, ama şimdi moralleri bozuk ve üzgün bir görünüşleri vardı.</p><p class="calibre9">"E, yiğitçe mücadele ettik," dedi Harry'nin arkasından hüzünlü bir ses. Harry arkasına döndü; konuşan, Bulgaristan Sihir Bakanı'ydı.</p><p class="calibre9">"İngilizce biliyorsun!" dedi Fudge öfkeli bir sesle. "Bütün gün hiç çaktırmayıp el kol hareketleriyle konuşturdun beni!"</p><p class="calibre9">"E, gomikti ama deel mi," dedi Bulgar Bakan, omuz silkerek.</p><p class="calibre8"><span class="calibre12"><span class="italic">- İrlanda Milli Takımı yanlarında maskotlarıyla şeref turu atarken, Quidditch Dünya Kupası da Üst Loca'ya getiriliyor!</span></span></p><p class="calibre8">diye gürledi Bagman.</p><p class="calibre9">Harry'nin gözleri aniden kör edici, beyaz bir ışıkla kamaştı. Herkes neler olduğunu görebilsin diye Üst Loca sihirli bir ışıkla aydınlatılmıştı. Kısık gözlerle girişe doğru bakan Harry, soluk soluğa kalmış iki büyücünün kocaman bir altın kupayı locaya taşıdığını gördü. İki büyücü kupayı, bütün gün boşu boşuna işaret dili kullanmış olduğu için canı hâlâ sıkkın görünen Cornelius Fudge'a verdiler.</p><p class="calibre8"><span class="calibre12"><span class="italic">- Centilmen mağluplar için büyük bir alkış lütfen - Bulgaristan!</span></span></p><p class="calibre8">diye bağırdı Bagman.</p><p class="calibre9">Ve yedi mağlup Bulgar oyuncu merdiveni çıkıp locaya girdi. Aşağıdaki seyirciler takdirle alkışlıyorlardı; Harry binlerce Envaigöz merceğinin onların bulunduğu yöne doğru kapanıp açıldığını ve yanıp söndüğünü görüyordu.</p><p class="calibre9">Bulgarlar birer birer locanın içindeki sıraların arasından geçtiler. Önce kendi bakanlarıyla, sonra da Fudge'la el sıkışırlarken, Bagman her birinin adını anons ediyordu. Son sırada olan Krum, gerçekten berbat durumda görünüyordu. Kanlı yüzünde iki siyah göz dikkati çekecek şekilde parıldıyordu. Hâlâ bir elinde Snitch'i tutuyordu. Harry onun yerdeyken pek havaya girmemiş göründüğünü fark etti. Biraz paytak yürüyordu ve omuzları da düşüktü. Ama Krum'un adı anons edildiği zaman bütün stadyumdan kulakları yırtan bir bağırtı yükseldi.</p><p class="calibre9">Sonra İrlanda takımı geldi. Aidan Lynch'e Moran ve Connolly destek oluyordu; ikinci çakılma onu sersemletmiş görünüyordu, gözleri de tuhaf bir şekilde boş bakıyordu. Ama Troy ve Quigley kupayı havaya kaldırınca ve seyircilerden tezahürat yükselince, o da mutlu mutlu sırıttı. Harry'nin elleri alkışlamaktan uyuşmuştu.</p><p class="calibre9">Sonunda İrlanda takımı süpürgelerinin üstünde bir şeref turu daha atmak üzere locadan ayrıldı (Aidan Lynch, Connolly'nin süpürgesinin arkasına oturmuş, kollarını onun beline dolamıştı ve hâlâ şaşkın şaşkın sırıtıyordu). Bagman asasını gırtlağına götürdü ve "Quietus" diye mırıldandı.</p><p class="calibre9">"Bu maç yıllarca konuşulacak," dedi kısık bir sesle. "Ne büyük sürprizdi, değil mi?.. Keşke maç biraz daha uzun sürseydi... Ha, evet... size borcum var... ne kadardı?"</p><p class="calibre9">Fred ve George koltuklarının arkasından tırmanmış, Ludo Bagman'ın önünde duruyorlardı. Avuçlarını açmışlardı ve ağızları kulaklarındaydı.</p><div class="mbppagebreak" id="calibre_pb_17"></div>
</body></html>
