<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1481941" class="calibre1"><span class="calibre2">
</span></p><p class="calibre7"><span class="calibre4"><span class="bold">OTUZ  YEDİNCİ  BÖLÜM: BAŞLANGIÇ</span></span></p><p class="calibre8">Harry bir ay sonra bile dönüp geriye baktığında, bu olayları izleyen birkaç güne ait anılarının çok az olduğunu görebiliyordu. Sanki o gece o kadar çok şey yaşamıştı ki, hafızası ondan sonrasını almamıştı. Var olan anılarıysa son derece acılıydı. Bunların içinde belki de en berbatı, ertesi sabah Diggory'lerle buluşmasıydı.</p><p class="calibre9">Olup bitenler için onu suçlamadılar; tam tersine, ikisi de Cedric'in cesedini onlara geri getirdiği için teşekkür ettiler. Mr. Diggory konuşmanın büyük bölümünde hıçkıra hıçkıra ağladı. Mrs. Diggory'nin kederiyse gözyaşı dökemeyecek kadar derinmiş gibi görünüyordu.</p><p class="calibre9">Harry onlara Cedric'in nasıl öldüğünü anlatınca, "Öyleyse çok az acı çekti," dedi Mrs. Diggory. "Hem, Amos... tam Turnuva'yı kazandığı sırada öldü, değil mi? Eminim ki mutlu olmuştur."</p><p class="calibre9">Gitmek için kalktıklarında, başını eğip Harry'ye baktı ve, "Kendine göz kulak ol," dedi.</p><p class="calibre9">Harry komodinin üstündeki altın kesesini aldı. "Bunu siz alın," diye mırıldandı. "Cedric'in hakkı, oraya önce o ulaştı, alın -"</p><p class="calibre9">Ama Mrs. Diggory geriye çekildi. "Yo hayır, o senin canım, alamayız... sende kalsın."</p><p class="calibre10">*****</p><p class="calibre8">Harry ertesi sabah Gryffindor Kulesi'ne döndü. Hermione ile Ron'un dediğine göre, Dumbledore o sabah kahvaltıda okula hitaben bir konuşma yapmıştı. Onlardan sadece Harry'yi kendi haline bırakmalarını istemişti. Kimse ona soru sormayacak ya da labirentte neler olduğunu anlatsın diye başının etini yemeyecekti. Harry çoğu kişinin koridorlarda onun uzağından geçtiğini, göz göze gelmekten kaçındığını fark etti. Bazıları o geçerken ellerini ağızlarına koyup bir şeyler fısıldaşıyorlardı. Harry çoğunun, Rita Skeeter'ın onun ne kadar dengesiz ve belki de tehlikeli olduğu hakkındaki yazısına inandığını sanıyordu. Belki de Cedric'in nasıl öldüğü konusunda kendi teorilerini oluşturmuşlardı. Aslında pek de aldırmıyordu. En çok hoşuna giden, Ron ve Hermione'yle oturup başka şeylerden konuşmaktı, ya da onların kendisini istediği gibi düşünmeye bırakıp satranç oynamalarıydı. Üçünün, sözcüklere dökmek zorunda olmadıkları bir anlaşmaya varmış olduklarını hissediyordu. Üçü de Hogwarts dışında neler olup bittiği konusunda bir işaret, bir haber bekliyordu - ve kesin bir şeyler bilmeden, neler olup biteceğine ilişkin tahminlerde bulunmak yararsızdı. Bu konuya ancak Ron, Harry'ye, Mrs. Weasley'nin eve dönmeden önce Dumbledore'la yaptığı konuşmayı anlattığı zaman değindiler.</p><p class="calibre9">"Annem ona bu yaz senin okuldan ayrılır ayrılmaz bize gelip gelemeyeceğini sormaya gitmişti," dedi. "Ama Dumbledore senin Dursley'lere gitmeni istiyor, hiç değilse ilk başta."</p><p class="calibre9">"Neden?" diye sordu Harry.</p><p class="calibre9">Ron sıkıntıyla başını salladı. "Dumbledore'un kendine göre nedenleri olduğunu söyledi. Herhalde ona güvenmemiz gerek, değil mi?"</p><p class="calibre9">Ron ve Hermione'nin dışında Harry'nin konuşabildiği tek kişi Hagrid'di. Artık Karanlık Sanatlara Karşı Savunma öğretmenleri olmadığı için, dersleri boş geçiyordu. Bir perşembe günü öğleden sonraki boş dersten yararlanıp Hagrid'i ziyaret etmeye kulübesine gittiler. Pırıl pırıl, güneşli bir gündü. Onlar yaklaşırlarken, Fang açık kapıdan dışarı fırladı, havlıyor ve kuyruğunu deli gibi sallıyordu.</p><p class="calibre9">Hagrid, "Kim o?" diyerek kapıya geldi. "Harry!"</p><p class="calibre9">Uzun adımlarla yanlarına gitti, tek koluyla Harry'yi kucakladı, saçlarını karıştırdı ve, "Seni görmek ne güzel, ahbap," dedi. "Seni görmek ne güzel."</p><p class="calibre9">Hagrid'in kulübesine girdikleri zaman, şöminenin önündeki tahta masada kova büyüklüğünde fincanlarla tabaklar olduğunu gördüler.</p><p class="calibre9">Hagrid, "Olympe'yle bir fincan çay içtik," dedi. "Az önce gitti."</p><p class="calibre9">"Kim?" dedi Ron merakla.</p><p class="calibre9">"Madam Maxime tabii ki!" dedi Hagrid</p><p class="calibre9">Ron, "İkiniz barıştınız yani, öyle mi?" diye sordu.</p><p class="calibre9">Hagrid havalı havalı, "Neden bahsettiğini anlamıyorum," dedi. Dolaptan birkaç fincan daha aldı. Onlara çay yapıp bir tabak da gözleme ikram ettikten sonra, sandalyesinde arkaya yaslandı. Böcek karası gözleriyle Harry'yi iyice bir inceledi.</p><p class="calibre9">Boğuk bir sesle, "İyisin ya?" diye sordu.</p><p class="calibre9">"Evet," dedi Harry.</p><p class="calibre9">"Hayır, değilsin," dedi Hagrid. "Elbette değilsin. Ama olacaksın."</p><p class="calibre9">Harry hiçbir şey söylemedi.</p><p class="calibre9">Hagrid, "Onun geri döneceğini biliyordum," dedi. Harry, Ron ve Hermione büyük bir şaşkınlık içinde ona baktılar. "Yıllardır biliyordum, Harry. Orada bir yerlerde, vaktinin gelmesini beklediğini biliyordum. Er geç olacaktı bu. Şimdi oldu işte, biz de bize düşeni yapmalıyız. Mücadele edeceğiz. Adamakıllı güçlenmeden onu durdurabiliriz belki. En azından, Dumbledore'un planı bu. Büyük adam, Dumbledore. O yanımızda oldukça, fazla kaygılanmıyorum."</p><p class="calibre9">Hagrid onların yüzündeki inanmaz ifadeleri görünce, çalı gibi kaşlarını kaldırdı.</p><p class="calibre9">"Oturup da kaygılanmanın faydası yok," dedi. "Başa gelecek olan gelir, o zaman biz de karşısına çıkarız. Dumbledore bana senin neler yaptığını anlattı, Harry."</p><p class="calibre9">Harry'ye bakarken Hagrid'in göğsü kabardı. "Evet, baban da ancak bu kadarını yapardı ve benim kitabımda bundan büyük övgü yok."</p><p class="calibre9">Harry ona gülümsedi. Günlerdir ilk kez gülümsüyordu.</p><p class="calibre9">"Dumbledore senden ne yapmanı istedi, Hagrid?" diye sordu. "Profesör McGonagall'ı yollayıp seninle ve Madam Maxime'le görüşmek istedi... o gece."</p><p class="calibre9">"Yaz için bana küçük bir iş verdi," dedi Hagrid. "Ama gizli. Bundan söz etmemem gerek, size bile. Olympe de -siz Madam Maxime diyorsunuz- benimle gelebilir. Sanırım gelecek. Sanırım onu ikna ettim."</p><p class="calibre9">"Voldemort'la mı ilgili?"</p><p class="calibre9">Hagrid bu adı duyunca irkildi.</p><p class="calibre9">“Olabilir," diye lafı geçiştirdi. "Şimdi... kim benimle gelip de geriye kalan tek Keleker'i ziyaret etmek ister?" Yüzlerindeki ifadeyi görünce de, telaşla ekledi: "Şaka - şaka!"</p><p class="calibre10"> *****</p><p class="calibre8">Privet Drive'a dönmeden önceki son gece, Harry yatakhanede sandığını toplarken içinde bir sıkıntı vardı. Yıl Sonu Şöleni'nden ödü kopuyordu. Oysa bu şölen çoğu kez bir kutlama olurdu, Binalar-Arası Şampiyona'yı kimin kazandığı bu şölende ilan edilirdi. Harry hastane kanadından ayrıldığından beri kalabalık saatlerde Büyük Salon'a gitmekten kaçınmıştı, diğer öğrencilerin bakışlarıyla karşılaşmamak için salonun neredeyse boş olduğu sırada yemek yemeyi tercih etmişti.</p><p class="calibre9">O, Ron ve Hermione salona girdiklerinde, her zamanki süslemelerin olmadığını fark ettiler. Normalde Büyük Salon, Yıl Sonu Şöleni'nde şampiyon binanın renkleriyle donatılırdı. Oysa bu gece, öğretmenler masasının arkasındaki duvarda siyah perdeler vardı. Harry onların Cedric'e karşı bir saygı ifadesi olarak orada bulunduklarını hemen anladı.</p><p class="calibre9">Gerçek Deli-Göz Moody öğretmenler masasındaydı. Tahta bacağıyla sihirli gözü yerine dönmüştü. Moody son derece işkilliydi, biri ona bir şey söyledi mi yerinde zıplıyordu. Harry ona kabahat bulmadı; Moody'nin saldırı korkusu, kendi sandığında on ay hapis kalınca daha da artmış olmalıydı. Profesör Karkaroff'un sandalyesi boştu. Harry, diğer Gryffindor'larla birlikte yerine otururken, Karkaroff'un şimdi nerede olduğunu, Voldemort'un onu yakalayıp yakalamadığını merak etti.</p><p class="calibre9">Madam Maxime hâlâ oradaydı. Hagrid'in yanında oturuyordu. Usul usul konuşuyorlardı. Daha ötede, Snape, Profesör McGonagall'ın yanına oturmuştu. Harry ona bakarken Snape'in gözleri bir an Harry'nin üstünde durakladı. Yüzündeki ifadeye anlam vermek güçtü. Her zamanki kadar ekşi suratlı ve sevimsiz görünüyordu. Harry, Snape gözlerini kendisinin üstünden çektikten sonra da ona bakmayı sürdürdü.</p><p class="calibre9">Voldemort'un döndüğü gece, Snape, Dumbledore'un emriyle ne yapmıştı? Ve niçin... niçin... Dumbledore, Snape'in gerçekten onların yanında olduğundan o kadar emindi? Snape onlar adına casusluk etmişti, Dumbledore Düşünseli'nde söylemişti bunu. Snape'in "kendi hayatını büyük bir tehlikeye atarak" Voldemort aleyhine casusluk yapmaya başladığını söylemişti. Yine bu işi mi yapmaya başlamıştı? Ölüm Yiyenler'le temasa mı geçmişti yoksa? Dumbledore'un tarafına hiç geçmemiş de, tıpkı Voldemort gibi vakti gelsin diye beklemiş numarası mı yapıyordu Ölüm Yiyenler'e?</p><p class="calibre9">Profesör Dumbledore öğretmenler masasında ayağa kalkınca, Harry derin düşüncelerinden sıyrıldı. Zaten Yıl Sonu Şöleni'nde genelde olduğundan çok daha gürültüsüz olan Büyük Salon, sus pus kesildi.</p><p class="calibre8"><span class="calibre12"><span class="italic">"Bir ders yılı daha,"</span></span></p><p class="calibre8">dedi Dumbledore, sırayla hepsine bakarak,</p><p class="calibre8"><span class="calibre12"><span class="italic">"sona erdi."</span></span></p><p class="calibre8">Durakladı, gözleri Hufflepuff masasına dikildi. Dumbledore ayağa kalkmadan önceki en sessiz masa onların masasıydı. Yüzleri de salondaki herkesinkinden daha hüzünlü ve soluktu.</p><p class="calibre8"><span class="calibre12"><span class="italic">"Bu gece size söylemek istediğim çok şey var,"</span></span></p><p class="calibre8">dedi Dumbledore.</p><p class="calibre8"><span class="calibre12"><span class="italic">"Ama önce çok değerli bir insanı kaybettiğimizi belirtmek isterim. O da burada oturmuş -"</span></span></p><p class="calibre8">Eliyle Hufflepuff masasını gösterdi -</p><p class="calibre8"><span class="calibre12"><span class="italic">"bizimle birlikte şölenin tadını çıkarıyor olmalıydı. Hepinizden ayağa kalkmanızı ve kadehlerinizi Cedric Diggory'nin şerefine kaldırmanızı rica ediyorum."</span></span></p><p class="calibre8">Öyle yaptılar, hepsi. Salondaki herkes ayağa kalkarken masalar gacırdadı; kadehlerini kaldırdılar ve yüksek, tok, gürüldeyen tek bir sesle "Cedric Diggory" adı yankılandı.</p><p class="calibre9">Kalabalık arasında Harry'nin gözüne Cho çarptı. Yaşlar yüzünden aşağı sessiz sessiz akıyordu. Tekrar yerlerine otururlarken, Harry gözlerini masaya dikti.</p><p class="calibre9">Dumbledore,</p><p class="calibre8"><span class="calibre12"><span class="italic">"Cedric, Hufflepuff binasını tanımlayan birçok niteliğin timsaliydi."</span></span></p><p class="calibre8">diye devam etti.</p><p class="calibre8"><span class="calibre12"><span class="italic">"İyi ve sadık bir dosttu, çok çalışkandı, adil davranmaya değer verirdi. Ölümü, onu yakından tanısanız da tanımasanız da, hepinizi etkiledi. Bu yüzden bu ölümün nasıl meydana geldiğini tam olarak bilmeye hakkınız var."</span></span></p><p class="calibre8">Harry başını kaldırıp Dumbledore'a baktı.</p><p class="calibre8"><span class="calibre12"><span class="italic">"Cedric Diggory, Lord Voldemort tarafından katledildi."</span></span></p><p class="calibre8">Büyük Salon'u panik halinde bir fısıltı dolaştı. İnsanlar inanamayarak, dehşet içinde, gözlerini Dumbledore'a dikmiş bakıyorlardı. Dumbledore ise, onların mırıldanmalarının sona ermesini beklerken çok sakin görünüyordu.</p><p class="calibre9">Dumbledore,</p><p class="calibre8"><span class="calibre12"><span class="italic">"Sihir Bakanlığı,"</span></span></p><p class="calibre8">diye devam etti,</p><p class="calibre8"><span class="calibre12"><span class="italic">"bunu size söylememi istemiyor. Belki de anne babalarınızdan bir kısmı bunu söylediğimi duyunca dehşete kapılacak - ya Lord Voldemort'un döndüğüne inanmadıkları için, ya da bunu size söylememem gerektiğini düşündüklerinden, çünkü çok gençsiniz. Ama ben gerçeğin genellikle yalana tercih edilmesi gerektiğine inanırım. Cedric bir kaza sonucu ya da kendi hatası yüzünden ölmüş gibi davranmak ise, onun anısına hakarettir."</span></span></p><p class="calibre8">Şimdi salondaki her yüz, afallamış ve korku dolu bir halde, Dumbledore'a çevrilmişti... ya da hemen hemen her yüz. Harry, Slytherin masasında Draco Malfoy'un Crabbe ve Goyle'a bir şeyler fısıldadığını gördü. Midesinde ani, yakıcı, neredeyse hastalıklı bir öfke hissetti. Kendini zorlayarak yeniden Dumbledore'a baktı.</p><p class="calibre9">Dumbledore,</p><p class="calibre8"><span class="calibre12"><span class="italic">"Cedric'in ölümüne ilişkin olarak sözü edilmesi gereken biri daha var,"</span></span></p><p class="calibre8">diye devam etti.</p><p class="calibre8"><span class="calibre12"><span class="italic">"Harry Potter'ı kastediyorum elbette."</span></span></p><p class="calibre8">Bazı başlar Harry'ye dönerken, Büyük Salon'da bir tür dalgalanma oldu. Sonra gözler hemen yine Dumbledore'a çevrildi.</p><p class="calibre8"><span class="calibre12"><span class="italic">"Harry Potter, Lord Voldemort'dan kaçmayı başardı."</span></span></p><p class="calibre8">dedi Dumbledore.</p><p class="calibre8"><span class="calibre12"><span class="italic">"Kendi hayatını tehlikeye atarak Cedric'in cesedini Hogwarts'a getirdi. Her yönüyle, Lord Voldemort'la karşı karşıya gelmiş pek az büyücünün gösterdiği türden bir cesaret sergiledi. Ve bunun için onun şerefine içiyorum."</span></span></p><p class="calibre8">Dumbledore ağırbaşlı bir edayla Harry'ye döndü ve bir kez daha kadehini kaldırdı. Büyük Salon'daki hemen hemen herkes de onun yaptığını yaptı. Cedric'in adını mırıldandıkları gibi onun adını da mırıldandılar ve şerefine içtiler. Ama Harry, ayaktakilerin arasındaki bir açıklıktan, Malfoy, Crabbe ve Goyle ile öteki Slytherin'lerden çoğunun karşı koyarcasına, kadehlerine ellerini sürmeden yerlerinde oturduklarını gördü. Dumbledore ise onları görmedi. Sihirli bir gözü yoktu sonuçta.</p><p class="calibre9">Herkes bir kez daha yerine oturunca, Dumbledore konuşmasını sürdürdü:</p><p class="calibre8"><span class="calibre12"><span class="italic">"Üç-Büyücü Turnuvası'nın amacı, sihir dünyasında kaynaşmayı ilerletmek, teşvik etmekti. Olup bitenlerin ışığı altında -yani Lord Voldemort döndüğüne göre- böylesi bağlar eskisinden de önemli görünüyor."</span></span></p><p class="calibre8">Dumbledore bakışlarını Madam Maxime ve Hagrid, Fleur Delacour'la diğer Beauxbatons öğrencileri ve Slytherin masasındaki Krum'la Durmstrang'lar üzerinde dolaştırdı. Harry, Krum'un tedirgin, hatta neredeyse korkmuş göründüğünü fark etti. Sanki Dumbledore'un sert bir şeyler söylemesini bekler gibiydi.</p><p class="calibre9">Dumbledore,</p><p class="calibre8"><span class="calibre12"><span class="italic">"Bu salondaki her konuk,"</span></span></p><p class="calibre8">dedi ve gözleri Durmstrang öğrencileri üzerinde durdu,</p><p class="calibre8"><span class="calibre12"><span class="italic">"buraya gelmek isterse eğer, her zaman memnuniyetle karşılanacaktır. Hepinize bir kez daha şunu söylüyorum: Lord Voldemort döndüğüne göre, ne kadar birleşirsek o kadar güçlü, ne kadar bölünürsek o kadar zayıf oluruz.</span></span></p><p class="calibre9"><span class="calibre12"><span class="italic">Lord, Voldemort'un anlaşmazlık ve düşmanlık tohumları ekme yeteneği çok büyüktür. Bununla ancak, aynı derecede güçlü bir dostluk ve güven bağı kurarak mücadele edebiliriz. Eğer hedeflerimiz aynıysa, kalplerimiz de açıksa, alışkanlık ve dil farklılıkları hiçbir şey ifade etmez.</span></span></p><p class="calibre9"><span class="calibre12"><span class="italic">Ben önümüzde karanlık ve zor bir dönem olduğuna inanıyorum - hayatımda yanılmış olmayı hiç bu kadar kuvvetle umut etmemiştim. Bu salonda bulunanlardan bir kısmı Lord Voldemort'un elinde bizzat ıstırap çekti. Çoğunuzun ailesi paramparça oldu. Bir hafta önce, bir öğrenci aramızdan alındı.</span></span></p><p class="calibre9"><span class="calibre12"><span class="italic">Cedric'i hatırlayın. Gün gelir de doğru olanla kolay olan arasında seçim yapmanız gerekirse eğer, iyi kalpli, yardımsever ve cesur bir çocuğa, sırf Lord Voldemort'un yoluna çıktığı için neler olduğunu hatırlayın. Cedric Diggory'yi hatırlayın."</span></span></p><p class="calibre10">*****</p><p class="calibre8">Harry'nin sandığı toplanmıştı; Hedwig sandığın tepesindeki kafesine yerleşmişti. Harry, Ron ve Hermione kalabalık Giriş Salonu'nda diğer dördüncü sınıf öğrencileriyle birlikte, onları Hogsmeade İstasyonu'na götürecek olan arabaları bekliyorlardı. Yine güzel bir yaz günüydü. Harry o akşam Privet Drive'a vardığı zaman, orasının sıcak ve yapraklara bürünmüş olacağını, çiçek tarhlarını bir renk cümbüşüne dönüşmüş halde bulacağını tahmin ediyordu. Ama bu düşünce onu hiç de keyiflendirmedi.</p><p class="calibre9">" 'Arry!"</p><p class="calibre9">Dönüp baktı. Fleur Delacour şatoya giden taş basamaklardan hızla çıkıyordu. Harry onun arkasındaki arazide, hayli geride, Hagrid'in dev atlardan iki tanesini arabaya koşmak için Madam Maxime'e yardım ettiğini gördü. Beauxbatons arabası yola çıkmak üzereydi.</p><p class="calibre9">Fleur onun yanına gelip elini uzatırken, "Uma'ım yinne görüşürüs" dedi. "Bu'ada bir iş bulurum uma'ım, İngilizcemiy ilerletmek için."</p><p class="calibre9">Ron boğazlanıyormuş gibi bir sesle, "Zaten çok iyi," dedi. Fleur ona gülümsedi; Hermione kaşlarını çattı.</p><p class="calibre9">Fleur dönüp giderken, "Hoşça kal, 'Arry," dedi. "Seninle tanıştı'ma sevindim!"</p><p class="calibre9">Gümüşi saçları güneş ışığında dalga dalga, çimenleri telaşla geçip Madam Maxime'in yanına giden Fleur'u izleyen Harry'nin morali ister istemez biraz düzelmişti.</p><p class="calibre9">Ron, "Bakalım Durmstrang öğrencileri nasıl geri gidecekler?" dedi. "Sence Karkaroff olmadan o gemiyi idare edebilirler mi?"</p><p class="calibre9">Huysuz bir ses, "Gemiyi Karkaroff iddare etmiyorrdu," dedi. "O kamarrasında oturuyordu, buttun iji biz yapıyorduk." Krum, Hermione ile vedalaşmaya gelmişti. "Bir konujalım mı?" diye sordu ona.</p><p class="calibre9">"Ah... evet... tabii," dedi Hermione, biraz bocalayarak. Krum'un peşinden kalabalığın arasında gözden kayboldu.</p><p class="calibre9">Ron onun arkasından yüksek sesle, "Acele etsen iyi olur!" diye bağırdı. "Arabaların gelmesine az kaldı!"</p><p class="calibre9">Ne var ki, arabaları gözleme işini Harry'ye bıraktı ve sonraki birkaç dakikayı, Krum ile Hermione'nin neler çevirdiğini görmek için boynunu uzatıp kalabalığın üstünden bakarak geçirdi. Onlar da çok geçmeden döndüler zaten. Ron, Hermione'ye baktı, ama onun yüzü hayli sakindi.</p><p class="calibre9">Krum birden Harry'ye, "Diggory'yi sevmişttim," dedi. "Bana karjı hep kibbardı hep. Durmstrang'dan oldu'um halde - Karkarroff'la birrlikte," diye ekledi, kaşlarını çatarak.</p><p class="calibre9">"Yeni bir müdürünüz var mı?" diye sordu Harry.</p><p class="calibre9">Krum omuzlarını silkti. Tıpkı Fleur gibi elini uzatıp Harry'nin elini sıktı, sonra da Ron'unkini.</p><p class="calibre9">Ron acılı bir iç mücadele geçiriyormuş gibiydi. Ancak Krum dönüp gitmek üzereyken, Ron birden patladı: "İmzanı rica edebilir miyim?"</p><p class="calibre9">Şaşırmış ama memnun görünen Krum, Ron için bir parşömen parçasını imzalarken, Hermione gülümseyerek şimdi yoldan onlara doğru tangır tungur gelen atsız arabalara döndü.</p><p class="calibre10">*****</p><p class="calibre8">King's Cross'a doğru yolculukları sırasında hava, önceki eylülde Hogwarts'a geldikleri günkünden alabildiğine farklıydı. Gökte tek bir bulut yoktu. Harry, Ron ve Hermione kendi başlarına oturacakları bir kompartıman bulmayı becerdiler. Hiç durmadan ötmesini durdurmak için Pigwidgeon'ı yine Ron'un resmi cüppesinin altına saklamışlardı; Hedwig, başı kanadının altında, uyukluyordu; Crookshanks ise boş bir koltuğa kocaman, tüylü bir turuncu yastık gibi kıvrılmıştı. Harry, Ron ve Hermione, tren onları hızla güneye doğru götürürken, bütün hafta konuştuklarından daha fazla ve daha serbestçe konuştular. Dumbledore'un Yıl Sonu Şöleni'ndeki konuşması, Harry'ye sanki içindeki tıkanıklığı açmış gibi geliyordu. Olan biteni tartışmak o kadar acı vermiyordu artık. Dumbledore'un Voldemort'u durdurmak için daha şimdiden nasıl bir eyleme geçmiş olabileceği konusundaki konuşmalarını, ancak yemek arabası gelince kestiler.</p><p class="calibre9">Hermione arabadan dönüp de parasını okul çantasına koyduktan sonra, çantadan bir Gelecek Postası çıkardı.</p><p class="calibre9">Harry şöyle bir baktı, ne yazdığını bilmeyi istediğinden hiç emin değildi. Ama onun gazeteye baktığını gören Hermione, sakin sakin, "Hiçbir şey yok," dedi. "İstersen kendin de bak, ama bir şey yok. Her gün kontrol ediyorum. Sadece üçüncü görevden sonraki gün, senin Turnuva'yı kazandığını bildiren kısa bir yazı vardı. Cedric'in sözünü bile etmemişlerdi. Bana sorarsan, Fudge suskun kalmaları için baskı yapıyor."</p><p class="calibre9">"Rita'yı asla susturamaz," dedi Harry. "Böyle bir hikâyede, asla."</p><p class="calibre9">"Ah, Rita üçüncü görevden beri hiçbir şey yazmadı," dedi Hermione, tuhaf bir şekilde yapmacık bir sesle. "Aslını sorarsanız," diye ekledi, şimdi sesi biraz titriyordu, "Rita Skeeter uzun süre hiçbir şey yazmayacak. Onun foyasını meydana çıkarmamı istemiyorsa yani."</p><p class="calibre9">"Sen ne diyorsun?" dedi Ron.</p><p class="calibre9">Hermione bir solukta, "Okul arazisine girmemesi gerekirken özel konuşmaları nasıl dinlediğini öğrendim," dedi.</p><p class="calibre9">Hermione günlerdir bunu onlara söylemek için ölüp bitiyormuş da, olanlar yüzünden kendini tutmak zorunda kalmış gibi geldi Harry'ye.</p><p class="calibre9">"Nasıl yapıyordu bunu?" diye sordu Harry hemen.</p><p class="calibre9">"Nasıl anladın?" diye sordu Ron, Hermione'ye bakarak.</p><p class="calibre9">Hermione, "Eh," dedi, "aslında bu fikri bana sen verdin, Harry."</p><p class="calibre9">Şaşıran Harry, "Ben mi?" dedi. "Nasıl?"</p><p class="calibre9">Hermione sevinçle, "Anten meselesi" dedi.</p><p class="calibre9">"Ama sen çalışmaz demiştin -"</p><p class="calibre9">"Haa, elektronik antenler değil," dedi Hermione. "Böcek antenleri... Hani sen anten deyince Ron böcek anteni sanmıştı ya, haklıymış meğer... Rita Skeeter" -Hermione'nin sesi sakin bir zaferle titriyordu- "kayıtsız bir Animagus. İstediği anda -", Hermione çantasından küçük, mühürlü bir cam kavanoz çıkardı, "- böceğe dönüşebiliyor."</p><p class="calibre9">"Şaka ediyorsun," dedi Ron. "Yapmadın... o değil..."</p><p class="calibre9">"Ah, evet, o," dedi Hermione mutlu mutlu, kavanozu onların önünde sallayarak.</p><p class="calibre9">Kavanozun içinde birkaç küçük dalla yaprak ve koca, şişko bir böcek vardı.</p><p class="calibre9">"Olamaz - şaka ediyorsun -" diye fısıldadı Ron, kavanozu kaldırıp gözlerine yaklaştırarak.</p><p class="calibre9">"Hayır, etmiyorum," dedi Hermione gülümseyerek. "Onu hastane kanadında, pencere pervazında yakaladım. Yakından bakarsan, antenleri çevresindeki işaretlerin, taktığı o çirkin gözlüğün çerçevesine tıpatıp benzediğini görürsün."</p><p class="calibre9">Harry bakınca onun haklı olduğunu gördü. Ve bir şey hatırladı. "Hagrid'in Madam Maxime'e annesini anlattığını duyduğumuz gece heykelde bir böcek vardı!"</p><p class="calibre9">"Aynen öyle," dedi Hermione. "Ve Viktor, biz göl kıyısında konuştuktan sonra, saçımdan bir böcek çıkardı. Ve eğer fena halde yanılmıyorsam, Rita, senin yara izinin acıdığı gün Kehanet sınıfının pencere pervazına tünemişti. Yıl boyunca yazacak hikâye bulmak için vızır vızır dolaşıp durdu."</p><p class="calibre9">"Malfoy'u ağacın altında gördüğümüzde..." dedi Ron ağır ağır.</p><p class="calibre9">Hermione, "Onunla konuşuyordu, elindeydi," dedi. "Malfoy biliyordu tabii. Rita, Slytherin'lerle o küçük, tatlı söyleşileri bu sayede yaptı. Onun yasadışı bir şey yaptığı umurlarında bile değildi, yeter ki bizim hakkımızda ve Hagrid hakkında korkunç şeyler yazsın."</p><p class="calibre9">Hermione cam kavanozu Ron'dan alarak, öfkeyle cama yapışmış vızıldayan böceğe gülümsedi.</p><p class="calibre9">"Londra'ya gittiğimizde kendisini serbest bırakacağımı söyledim ona," dedi. "Anlıyorsunuz ya, kavanoza bir Kırılmazlık Büyüsü yaptım, Rita biçim değiştiremiyor. Ve tüy kalemini bir yıl boyunca kendisine saklamasını söyledim. Bakalım, insanlar hakkında korkunç yalanlar yazma alışkanlığından kurtulabilecek mi?"</p><p class="calibre9">Huzur içinde gülümseyen Hermione böceği yeniden okul çantasına yerleştirdi.</p><p class="calibre9">Kompartımanın kapısı kayarak açıldı.</p><p class="calibre9">"Çok akıllıca, Granger," dedi Draco Malfoy.</p><p class="calibre9">Crabbe ve Goyle arkasında duruyorlardı. Üçünün de, Harry'nin şimdiye kadar onları gördüğünden çok daha kendinden memnun, kibirli ve tehdit edici bir halleri vardı.</p><p class="calibre9">Malfoy, kompartımana adım atıp, dudaklarında titreşen yılışık bir sırıtışla teker teker hepsine bakarak, "Demek böyle," dedi. "Gariban bir muhabir yakaladınız, Potter da yine Dumbledore'un gözde çocuğu oldu. Aman ne güzel."</p><p class="calibre9">Sırıtışı bütün yüzüne yayıldı. Crabbe ve Goyle pis pis güldüler.</p><p class="calibre9">"Düşünmemeye çalışıyoruz, öyle mi?" dedi Malfoy tatlı tatlı, her üçüne de baktı. "Böyle bir şey olmamış gibi davranmaya çalışıyoruz, ha?"</p><p class="calibre9">"Çık dışarı," dedi Harry.</p><p class="calibre9">Dumbledore'un Cedric hakkındaki konuşması sırasında Crabbe ile Goyle'a bir şeyler fısıldayışını gözlediğinden beri Malfoy'la hiç yan yana gelmemişti. Kulaklarında bir tür çınlama duyuyordu. Eli cüppesinin altındaki asasını kavradı.</p><p class="calibre9">"Kaybeden tarafı seçtin, Potter! Seni uyarmıştım! Sana arkadaşlarını daha dikkatli seçmeni söylemiştim, hatırladın mı? Trende ilk karşılaştığımızda, hani Hogwarts'taki ilk gün? Sana böyle ayaktakımıyla takılmamanı söylemiştim!" Başıyla Ron ve Hermione'yi işaret etti. "Artık çok geç, Potter! İlk onlar gidecek, madem artık Karanlık Lord geri döndü! İlk olarak Bulanıklar'la Mugglesevenler! Eh - daha doğrusu ikinci olarak - çünkü Diggory birin–"</p><p class="calibre9">Sanki birisi kompartımanda bir kutu havai fişek patlatmıştı. Her yönden kopup gelen büyülerin göz kamaştıran parıltısıyla körleşen, bir dizi gümleme sesiyle sağırlaşan Harry gözlerini kırpıştırıp yere baktı.</p><p class="calibre9">Malfoy, Crabbe ve Goyle kapı ağzında baygın yatıyorlardı. Harry, Ron ve Hermione ayaktaydı, üçü de farklı bir uğursuzluk büyüsü kullanmıştı. Dahası, bunu yapanlar sadece onlar değildi.</p><p class="calibre9">Fred, Goyle'a basıp kompartmana girerken, sakin bir sesle, "Bu üçünün neler çevireceğini anlayalım diye düşündük," dedi. Asası elindeydi, onun hemen ardından, Malfoy'un üstüne basmaya özen göstererek içeri giren George'unki de öyle.</p><p class="calibre9">George, Crabbe'ye bakarak, "İlginç bir etki," dedi. "Furnunculus lanetini kim yaptı?"</p><p class="calibre9">"Ben," dedi Harry.</p><p class="calibre9">“Tuhaf," dedi George neşeyle. "Ben de Pelte-Bacak kullandım. Demek bu ikisinin karıştırılmaması gerekiyormuş. Yüzünde bir sürü küçük küçük dokunaç çıktı, baksana. Eh, onları burada bırakmayalım, dekora pek katkıları yok."</p><p class="calibre9">Baygın olan Malfoy, Crabbe ve Goyle, kendilerini hedef alan karma uğursuzluk büyüsünün etkisiyle gerçekten de berbat mı berbat görünüyorlardı. Ron, Harry ve George onları tekmeleyerek, yuvarlayarak, iterek koridora çıkardılar. Sonra da kompartımana girip kapıyı kapattılar.</p><p class="calibre9">Fred bir deste iskambil çıkararak, "Patlamalı Pişti oynayan?" diye sordu.</p><p class="calibre9">Beşinci elin ortasına gelmişlerdi ki, Harry aklındaki soruyu sormaya karar verdi.</p><p class="calibre9">"Artık bize söyleyeceksiniz, ha?" dedi George'a. "Kime şantaj yapıyordunuz?"</p><p class="calibre9">"Ha," dedi George, karanlık bir edayla. "O iş."</p><p class="calibre9">Fred başını sabırsızca sallayarak, "Önemi yok," dedi. "Önemli bir şey değildi. Yani, artık değil."</p><p class="calibre9">George omuz silkerek, "Vazgeçtik," dedi.</p><p class="calibre9">Ama Harry, Ron ve Hermione bıkmadan sorup durdular ve sonunda Fred, "Tamam, tamam," dedi. "Gerçekten bilmek istiyorsanız... Ludo Bagman'dı."</p><p class="calibre9">"Bagman mı?" dedi Harry sertçe. "O da karıştı mı diyorsun -"</p><p class="calibre9">"Yok canım," dedi George bezgin bezgin. "Öyle bir şey değil. Salak rezil. Kafası o kadar çalışmaz ki."</p><p class="calibre9">"Ee, neydi öyleyse?" dedi Ron.</p><p class="calibre9">Fred önce durakladı, sonra, "Quidditch Dünya Kupası'nda onunla girdiğimiz bahsi hatırlıyor musunuz?" dedi. "Hani İrlanda kazanacak, ama Snitch'i Krum yakalayacak demiştik?"</p><p class="calibre9">Harry ve Ron biraz düşünüp, "Evet," dediler.</p><p class="calibre9">"Eh, o rezil bize İrlanda maskotlarından yakaladığı ayakkabıcı cin altınıyla ödeme yapmış."</p><p class="calibre9">"Ee?"</p><p class="calibre9">"Ee'si," dedi Fred sabırsızlıkla, "yok oldu gitti, değil mi? Ertesi sabah yok olup gitmişti!"</p><p class="calibre9">"Ama - bir yanlışlık olmuştur herhalde," dedi Hermione.</p><p class="calibre9">George acı acı güldü. "Evet, biz de öyle sandık, ilk başta. Sandık ki, ona yazıp bir yanlışlık olduğunu söylersek, paraları sökülür. Nerdeee. Mektubumuzu görmezden geldi. Hogwarts'ta onunla bu konuyu konuşmaya çalıştık, ama her seferinde bir bahane bulup bizden kaçtı."</p><p class="calibre9">"Sonunda iyice çirkefleşti," dedi Fred. "Kumar oynayamayacak kadar genç olduğumuzu, bize zırnık vermeyeceğini söyledi."</p><p class="calibre9">George gözlerinden ateşler saçarak, "Biz de paramızı geri istedik," dedi.</p><p class="calibre9">"Reddetmedi ya!" dedi Hermione, soluğu kesilmiş halde.</p><p class="calibre9">"Tam üstüne bastın," dedi Fred.</p><p class="calibre9">"Ama o sizin biriktirdiğiniz bütün paraydı!" dedi Ron.</p><p class="calibre9">"Bana mı söylüyorsun?" dedi George. "Tabii sonunda meseleyi öğrendik. Lee Jordan'ın babası da Bagman'dan parasını almakta biraz sıkıntı çekmiş. Anlaşılan Bagman'ın cincücelerle başı beladaymış. Onlardan çok miktarda borç altın almış. Bir cincüce çetesi Dünya Kupası'ndan sonra onu ağaçlıkta kıstırmış ve elinden bütün altınını almış, ama bu altınlar bile borçlarını kapatmaya yetmemiş. Gözaltında tutmak için onu Hogwarts'a kadar izlemişler. Kumarda her şeyini kaybetmiş. Birbirine sürtecek iki Galleon'u kalmamış. Peki o budala, cincücelere nasıl ödeme yapmayı teklif etmiş, biliyor musunuz?"</p><p class="calibre9">"Nasıl?" dedi Harry.</p><p class="calibre9">Fred, "Senin üzerine bahse girmiş, oğlum," dedi. "Senin Turnuva'yı kazanacağın üzerine büyük bir bahse girmiş. Cincücelere karşı."</p><p class="calibre9">"Demek onun için boyuna kazanmama yardım etmeye çalışıyordu!" dedi Harry. "Eh - kazandım ama, değil mi? Yani size altınınızı ödeyebilir."</p><p class="calibre9">George, "Hayır," diye başını salladı. "Cincüceler ondan da çirkef. Senin Diggory'le berabere bitirdiğini, oysa Bagman'ın senin tek başına şampiyon olmana bahse girdiğini söylemişler. Bagman da kaçmak zorunda kalmış. Üçüncü görevden hemen sonra kaçtı."</p><p class="calibre9">George derin derin içini çekerek iskambilleri yeniden dağıttı.</p><p class="calibre9">Yolculuğun geri kalanı hayli hoş geçti. Hatta Harry, keşke bu yolculuk bütün yaz sürse de King's Cross'a hiç varmasak, diye düşündü... Ama o yıl acı bir şekilde öğrendiği gibi, ileride tatsız bir şey varsa, zaman yavaşlamıyordu. Kısa süre sonra da Hogwarts Ekspresi, Peron Dokuz Üç Çeyrek'e yanaşmıştı. Öğrenciler inerken her zamanki kargaşa ve gürültü koridorları doldurdu. Ron ve Hermione sandıklarını taşıyarak Malfoy, Crabbe ve Goyle'un yanından geçmeye çabaladılar.</p><p class="calibre9">Ancak, Harry kompartımanda kaldı. "Fred - George - durun bir dakika."</p><p class="calibre9">İkizler dönüp baktılar. Harry sandığını açarak Üçbüyücü ödülünü çıkardı.</p><p class="calibre9">"Alın," dedi ve keseyi George'un eline attı.</p><p class="calibre9">"Ne?" dedi Fred, tam anlamıyla afallamış görünüyordu.</p><p class="calibre9">Harry ısrarla, "Alın," diye tekrarladı. "Ben istemiyorum."</p><p class="calibre9">George keseyi gerisingeri Harry'ye vermeye çalışarak, "Çatlaksın sen" dedi.</p><p class="calibre9">"Hayır, değilim," dedi Harry. "Alın ve icatlarınızı sürdürün. Şaka dükkânı için."</p><p class="calibre9">Fred neredeyse huşu içinde bir sesle, "Gerçekten çatlak" dedi.</p><p class="calibre9">Harry azimle, "Dinleyin," dedi. "Eğer almazsanız, lağımdan aşağı atarım. Bu parayı istemiyorum, ihtiyacım da yok. Ama birkaç kahkahaya ihtiyacım var. Hepimizin birkaç kahkahaya ihtiyacı var. Ve sanırım ki, çok geçmeden daha da fazla ihtiyacımız olacak."</p><p class="calibre9">George halsizce, "Harry," dedi. Bir yandan da para kesesini elinde tartıyordu. "Burada bin Galleon olmalı."</p><p class="calibre9">Harry sırıtarak, "Öyle," dedi. "Düşünsenize, kaç Kanarya Kreması çıkar."</p><p class="calibre9">İkizler ona bakakaldılar.</p><p class="calibre9">"Annenize nereden aldığınızı söylemeyin, yeter... Ama düşünecek olursanız, belki artık Bakanlık'a girmenize o kadar da hevesli değildir..."</p><p class="calibre9">Fred, "Harry," diye başladı, ama Harry asasını çekti.</p><p class="calibre9">"Bakın," dedi kararlı bir sesle, "alın, yoksa size uğursuzluk büyüsü yaparım. Artık sağlam birkaç tane öğrendim. Yalnız, bana bir iyilik yapın, tamam mı? Ron'a yeni resmi cüppeler alın ve biz aldık deyin."</p><p class="calibre9">Onlar başka tek kelime edemeden Harry kompartımandan çıktı, hâlâ uğursuzluk büyüsü izleri içinde yerde yatan Malfoy, Crabbe ve Goyle'un üstüne basıp geçti.</p><p class="calibre9">Vernon Enişte bölmenin yanında bekliyordu. Mrs. Weasley de hemen onun yakınındaydı. Mrs. Weasley, Harry'yi görünce ona sıkı sıkı sarıldı ve kulağına fısıldadı: "Sanırım Dumbledore yazın sonlarına doğru bize gelmene izin verecek. Teması kesme, Harry."</p><p class="calibre9">Ron onun sırtına bir şaplak atarak, "Görüşürüz, Harry," dedi.</p><p class="calibre9">Hermione, "Hoşçakal, Harry," dedi. Sonra, daha önce hiç yapmadığı bir şeyi yaptı, Harry'yi yanağından öptü.</p><p class="calibre9">George, "Harry - sağol," diye mırıldandı. Fred yanında durmuş, heyecanla başını sallıyordu.</p><p class="calibre9">Harry onlara göz kırptı, Vernon Enişte'ye döndü ve onu istasyondan dışarı sessizce izledi. Dursley'lerin arabasının arkasına binerken, henüz üzülmenin sırası değil, dedi kendi kendine.</p><p class="calibre9">Hagrid'in dediği gibi, başa gelecek olan gelirdi... ve ne zaman gelirse, o da o zaman karşısına çıkacaktı.</p><div class="mbppagebreak" id="calibre_pb_81"></div>
</body></html>
