<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos296596" class="calibre1"><span class="calibre2">
</span></p><p class="calibre7"><span class="calibre4"><span class="bold">ONUNCU  BÖLÜM: BAKANLIK'TA  KARGAŞA</span></span></p><p class="calibre8">Henüz birkaç saat uyumuşlardı ki, Mr. Weasley onları uyandırdı. Çadırları büyü marifetiyle topladı. Kamptan bir an önce ayrılmaya çalışırlarken, kulübesinin kapısında duran Mr. Roberts'ın önünden geçtiler. Mr. Roberts'ın tuhaf, afallamış bir hali vardı, onları belli belirsiz bir "Mutlu Noeller"le uğurladı.</p><p class="calibre9">Kırlara doğru yürürlerken, Mr. Weasley alçak sesle, "Düzelecek," dedi. "Bazen birinin hafızası değiştirilince, bir süre nerede olduğunu bilemez... Hem ona unutturdukları şey de büyük bir şeydi."</p><p class="calibre9">Anahtarlar'ın olduğu noktaya yaklaşırlarken aceleci sesler duydular. Oraya varınca, çok sayıda cadı ile büyücüyü Anahtar muhafızı Basil'in çevresine toplanmış buldular. Hepsi kamptan mümkün olduğunca çabuk ayrılmak için şamata ediyordu. Mr. Weasley telaş içinde Basil'le tartışmaya koyuldu; kuyruğa girdiler, güneş tam doğmadan da eski, lastik bir tekerlekle Stoatshead Tepesi'ne varmayı başardılar. Şafak ışığında Ottery St. Catchpole'dan geçip Kovuk'a doğru yürüdüler. Pek bitkin oldukları ve özlemle kahvaltılarını düşündükleri için çok az konuşuyorlardı. Köşeyi dönüp de Kovuk karşılarına çıkınca, yolda bir feryat yankılandı.</p><p class="calibre9">"Ah, bin şükür, bin şükür!"</p><p class="calibre9">Besbelli ön bahçede onları beklemekte olan Mrs. Weasley koşarak geldi. Ayağında hâlâ ev terlikleri vardı, yüzü solgun ve gergindi, elinde de rulo haline getirilmiş bir Gelecek Postası tutuyordu. "Arthur - öyle endişelendim - öyle endişelendim ki -"</p><p class="calibre9">Kollarını Mr. Weasley'nin boynuna doladı, Gelecek Postası gevşeyen elinden yere düştü. Gözlerini yere çeviren Harry manşeti gördü: “QUIDDITCH DÜNYA KUPASI'NDA TERÖR SAHNELERİ". Ağaçların üstünde görülen Karanlık İşaret'in parıldayan, siyah-beyaz bir fotoğrafı da vardı.</p><p class="calibre9">Mrs. Weasley, Mr. Weasley'yi bırakıp hepsine kan çanağı gibi gözlerle bakarak, iyice afallamış halde, "İyisiniz," diye mırıldandı. "Hayattasınız... Ah, çocuklar..."</p><p class="calibre9">Ve sonra herkesi şaşırtarak Fred'le George'u yakaladı. Öyle sıkı sıkı sarıldı ki, başları birbirine vurdu.</p><p class="calibre9">"Ahh! Anne - bizi boğuyorsun -"</p><p class="calibre9">"Gitmeden önce sizi payladım!" dedi Mrs. Weasley, hıçkırarak ağlamaya başlayarak. "Hep bunu düşündüm! Ya Kim-Olduğunu-Bilirsin-Sen sizi yakalasaydı? Ya '<span class="italic">Yeterince S.B.D.'niz yok</span>' lafı size söylediğim son laf olsaydı? Ah, Fred... George..."</p><p class="calibre9">"Haydi, Molly, haydi, hepimiz çok iyiyiz," dedi Mr. Weasley, yatıştırıcı bir edayla. Onu ikizlerin üzerinden alıp eve doğru götürdü. "Bill," dedi alçak sesle, "o gazeteyi al, ne yazdığını görmek istiyorum..."</p><p class="calibre9">Hepsi minik mutfağa doluştu. Hermione, Mrs. Weasley'ye bir fincan koyu çay yaptı, Mr. Weasley de ısrar edip içine Ogdens Eski Ateşviskisi koydu. Sonra Bill babasına gazeteyi uzattı. Percy omzundan bakarken, Mr. Weasley birinci sayfaya göz gezdirdi.</p><p class="calibre9">"Biliyordum," dedi sıkıntıyla. "Bakanlık çuvalladı... suçlular yakalanamadı... gevşek güvenlik... Karanlık büyücüler kontrolsüz dolaşıyor... Ulusal ayıp... Kim yazmış bunu? Ah... tabii... Rita Skeeter."</p><p class="calibre9">Percy hiddetle, "O kadın Sihir Bakanlığı'na düşman!" dedi. "Geçen hafta da, vampirlerle uğraşacağımıza kazan kalınlığı gibi önemsiz şeylerin üzerinde durarak vaktimizi ziyan ettiğimizi söylüyordu! Büyücü-Olmayan Kısmen-İnsanların Tedavisi Rehberi'nin on ikinci paragrafında özellikle belirtilmiş, deniyor ki -"</p><p class="calibre9">Bill esneyerek, "Bize bir iyilik et, Perce," dedi, "sesini kes."</p><p class="calibre9">Mr. Weasley Gelecek Postası'ndaki yazının alt satırlarına gelince, gözleri gözlüğünün ardında büyüyerek, "Benden söz ediliyor," dedi.</p><p class="calibre9">"Nerede?" dedi Mrs. Weasley. Viskili çayı boğazına kaçtı. "Görseydim, sağ olduğunu anlardım!"</p><p class="calibre9">"İsmen değil," dedi Mr. Weasley. "Şunu dinleyin:</p><p class="calibre8"><span class="calibre12"><span class="italic">“Eğer ağaçlığın kıyısında soluk soluğa haber bekleyen, dehşete düşmüş cadılarla büyücüler Sihir Bakanlığı'ndan medet umdularsa, fena halde hayal kırıklığına uğradılar. Bir Bakanlık görevlisi Karanlık İşaret'in ortaya çıkışından epey sonra göründü, hiç kimsenin incinmediğini iddia etti, ama başka herhangi bir bilgi vermeyi reddetti. Bu beyanın, bir saat sonra ağaçlıktan birkaç cesedin çıkartılıp taşındığı doğrultusundaki söylentileri bastırıp bastırmayacağını zaman gösterecek."</span></span></p><p class="calibre8">Mr. Weasley gazeteyi öfkeyle Percy'ye vererek, "İnsaf yani," dedi. "Gerçekten kimse incinmedi ki- Ne demeliydim yani? Ağaçlıktan birkaç cesedin çıkartılıp taşındığı doğrultusundaki söylentiler... Eh, artık Skeeter bunu yazdığına göre kesinlikle söylenti çıkacak demektir."</p><p class="calibre9">Derin bir soluk aldı. "Molly, büroya gitmeliyim; bu pürüzlerin mutlaka giderilmesi gerek."</p><p class="calibre9">Percy önemli biri havasına girerek, "Seninle geleceğim, baba," dedi. "Mr. Crouch'un herkese ihtiyacı var. Hem böylece ona kazan raporumu bizzat verebilirim."</p><p class="calibre9">Mutfaktan telaşla çıktı.</p><p class="calibre9">Mrs. Weasley perişan görünüyordu. "Arthur, sözümona tatildesin! Bunun senin büronla ilgisi yok; sen olmadan da idare edebilirler, değil mi?"</p><p class="calibre9">Mr. Weasley, "Gitmem gerek, Molly," dedi. "İşleri büsbütün karıştırdım. Cüppemi giyeyim de yola koyulayım..."</p><p class="calibre9">Harry kendini daha fazla tutamadı. "Mrs. Weasley," dedi, "Hedwig benim için bir mektup getirmedi, değil mi?"</p><p class="calibre9">"Hedwig mi, canım?" dedi Mrs. Weasley. Aklı başka yerdeydi. "Hayır... hayır, hiç posta gelmedi."</p><p class="calibre9">Ron ve Hermione merakla Harry'ye baktılar.</p><p class="calibre9">Harry ikisine de anlamlı bir bakış atarak, "Yukarı çıkıp elimdekileri senin odana bıraksam olur mu, Ron?" dedi.</p><p class="calibre9">Ron hemen, "Evet... Ben de çıkacağım herhalde," dedi. "Hermione?"</p><p class="calibre9">"Evet," dedi o da telaşla ve üçü mutfaktan çıkıp merdiveni tırmandılar.</p><p class="calibre9">Tavan arası odasının kapısını arkalarından kapatır kapatmaz, Ron, "Neler oluyor, Harry?" diye sordu.</p><p class="calibre9">"Size anlatmadığım bir şey var," dedi Harry. "Pazar sabahı yara izimin acısıyla uyandım yine."</p><p class="calibre9">Ron ve Hermione'nin tepkileri tamı tamına Harry'nin Privet Drive'daki yatak odasında hayal ettiği gibi oldu. Hermione yutkundu ve hemen önerilerde bulunmaya başladı. Birkaç başvuru kitabından söz etti, Albus Dumbledore'dan Hogwarts hemşiresi Madam Pomfrey'ye varana kadar herkesin adını saydı.</p><p class="calibre9">Ron ise nutku tutulmuş gibi görünüyordu. "Ama - orada değildi, değil mi? Kim-Olduğunu-Bilirsin-Sen? Yani - yara izin geçen sefer acıyıp dururken Hogwarts'taydı, değil mi?"</p><p class="calibre9">"Privet Drive'da olmadığından eminim," dedi Harry. "Ama rüyamda o vardı... o ve Peter - biliyorsun, Kılkuyruk. Şimdi hepsini hatırlamıyorum ama... birini öldürmeyi planlıyorlardı."</p><p class="calibre9">Bir an "beni" demesine ramak kalmıştı, ama Hermione'nin o an olduğundan daha da fazla dehşete düşmesine yol açmaya içi elvermemişti.</p><p class="calibre9">Ron cesaret vermek ister gibi, "Sadece bir rüyaydı," dedi. "Bir kâbus."</p><p class="calibre9">Harry pencereden dışarı, ağarmakta olan göğe bakarak, "Öyle miydi gerçekten?" dedi. "Tuhaf, değil mi?.. Yara izim acıyor, üç gün sonra Ölüm Yiyenler yürüyüşe geçiyor ve gökyüzünde Voldemort'un simgesi beliriyor."</p><p class="calibre9">Ron dişlerini sıkarak, "Adını - söyleme!" dedi.</p><p class="calibre9">Harry ona aldırmadan, "Hem Profesör Trelawney'nin ne dediğini hatırlıyor musunuz?" dedi. "Geçen yılın sonunda?"</p><p class="calibre9">Profesör Trelawney, Hogwarts'taki Kehanet öğretmeniydi.</p><p class="calibre9">Hermione alaylı alaylı "hıh" dedi, yüzündeki dehşet ifadesi silinmişti. "Aman Harry, o yaşlı sahtekârın söylediklerini ciddiye almayacaksın, değil mi?"</p><p class="calibre9">"Sen orada değildin," dedi. Harry. "Onu duymadın. Bu sefer farklıydı. Diyorum sana, transa girdi - gerçek bir transa. Ve Karanlık Lord'un yeniden yükseleceğini söyledi... Eskisinden daha büyük ve daha korkunç... Bunu başaracakmış, çünkü hizmetkârı ona geri dönüyormuş... ve o gece Kılkuyruk kaçtı."</p><p class="calibre9">Bir sessizlik oldu, Ron dalgın dalgın Chudley Cannons çarşafındaki bir delikle oynuyordu.</p><p class="calibre9">Hermione, "Niye Hedwig geldi mi diye sordun, Harry?" dedi. "Mektup mu bekliyorsun?"</p><p class="calibre9">Harry omuz silkti. "Sirius'a yara izimden bahsettim. Cevabını bekliyorum."</p><p class="calibre9">Yüzünün ifadesi düzelen Ron, "İyi fikir!" dedi.</p><p class="calibre9">"Bahse girerim, Sirius ne yapılacağını biliyordur."</p><p class="calibre9">"Bana çabuk cevap vereceğini umuyordum," dedi Harry.</p><p class="calibre9">Hermione mantıklı bir şekilde, "İyi ama Sirius'un nerede olduğunu bilmiyoruz ki," dedi. "Afrika'da olabilir, ya da başka bir yerde, değil mi? Hedwig öyle bir yolculuğu birkaç günde tamamlayamaz."</p><p class="calibre9">"Evet, biliyorum," dedi Harry, ama pencereden dışarı, Hedwig'siz bir gökyüzüne bakarken, karnında kurşun gibi bir duygu vardı.</p><p class="calibre9">Ron, "Gel, bahçede Quidditch oynayalım, Harry," dedi. "Hadi - üçe üç, Bill, Charlie, Fred ve George da oynar... Wronski Aldatmacası'nı denersin..."</p><p class="calibre9">Hermione "çok duyarlı davranmıyorsun bence" imasında bulunan bir ses tonuyla, "Ron," dedi, "Harry şu anda Quidditch oynamak istemiyor... Kaygılı, yorgun... Hepimizin yatmaya ihtiyacı var..."</p><p class="calibre9">Harry birden, "Evet, Quidditch oynamak istiyorum," dedi. "Bekle, Ateşoku'mu alayım."</p><p class="calibre9">Hermione "oğlanlar" gibi bir şeyler mırıldanarak odadan çıktı.</p><p class="calibre9">Bir sonraki hafta Mr. Weasley de, Percy de evde pek duramadı. Her ikisi de sabahları ailenin geri kalanı uyanmadan evden çıkıyor ve geceleri de akşam yemeğinden çok sonra dönüyorlardı.</p><p class="calibre9">Percy, Hogwarts'a dönmelerinden önceki pazar akşamı, kasılarak, "Tam bir curcuna," dedi onlara. "Bütün hafta yangın söndürdüm. İnsanlar boyuna Çığırtkan gönderiyordu. Bilirsiniz, bir Çığırtkan'ı hemen açmazsan patlar. Masamın üstü yanıklarla dolu, en iyi tüy kalemim de kül oldu gitti."</p><p class="calibre9">Oturma odası şöminesinin önündeki halıda Büyülü Seloteyp'le Bin Sihirli Ot ve Mantar kitabını onaran Ginny, "Niye hepsi Çığırtkan gönderiyor?" dedi.</p><p class="calibre9">"Dünya Kupası'ndaki güvenlik önlemlerinden şikâyet ediyorlar," dedi Percy. "Harap olan mülkleri için tazminat istiyorlar. Mundungus Fletcher on iki yatak odalı ve jakuzili çadırı için tazminat talep etti, ama yalanını yakaladım. Aslında sopalara tutturulmuş bir pelerinin altında uyuyormuş."</p><p class="calibre9">Mrs. Weasley köşedeki sarkaçlı, büyük saate göz attı. Harry bu saati seviyordu. Zamanı öğrenmek istiyorsan beş para etmezdi, ama onun dışında her türlü bilgiyi verirdi. Dokuz tane altın yelkovanı vardı, her birinin üstüne Weasley ailesinden birinin adı oyulmuştu. Saatin yüzünde hiç sayı yoktu, öte yandan ailenin her bireyinin nerede olabileceğini gösteriyordu. "Ev", "okul" ve "iş"in yanı sıra, "kayıp", "hastane" ve "hapis" bölümleri vardı. Normal bir saatte on iki sayısının olması gereken yerde ise "hayati tehlike" yazılıydı.</p><p class="calibre9">O anda yelkovanlardan sekiz tanesi "ev"i gösteriyordu, ama en uzun olan Mr. Weasley yelkovanı hâlâ "iş"in üstündeydi. Mrs. Weasley içini çekti.</p><p class="calibre9">"Babanız, Kim-Olduğunu-Bilirsin-Sen döneminden beri hafta sonu işe gitmek zorunda kalmamıştı," dedi. "Onu çok çalıştırıyorlar. Birazdan eve gelmezse, yemeğinin tadı kaçacak."</p><p class="calibre9">Percy, "Eh, babam maçtaki hatasını telafi etmek zorunda hissediyor kendini," dedi. "Doğrusunu isterseniz, kendi Daire Başkanı'ndan onay almaksızın halka duyuru yapması pek de akıllıca -"</p><p class="calibre9">Mrs. Weasley bir anda parlayarak, "Skeeter denen o rezil kadının yazdıkları için sakın babanı suçlayayım deme!" dedi.</p><p class="calibre9">Ron'la satranç oynayan Bill, "Babam bir şey söylememiş olsaydı, Rita antikası bu sefer de kalkıp Bakanlık'tan kimsenin yorum yapmamasının utanç verici olduğunu söyleyecekti," dedi. "Rita Skeeter kimse için iyi şey yazmaz. Hatırlamıyor musun, bir keresinde Gringotts'taki bütün büyü kıranlarla söyleşi yapmış ve benim için '<span class="italic">uzun saçlı bir saloz</span>' demişti."</p><p class="calibre9">Mrs. Weasley tatlılıkla, "Eh, gerçekten de biraz uzun, canım," dedi. "Bana bir izin versen -"</p><p class="calibre9">"Hayır, anne."</p><p class="calibre9">Yağmur oturma odasının camını dövüyordu. Hermione, Mrs. Weasley'nin Diagon Yolu'ndan ona, Harry'ye ve Ron'a birer tane aldığı 4. Sınıflar İçin Temel Büyüler Kitabı'na gömülmüştü. Charlie ateş geçirmez bir yün başlığı yamıyordu. Harry, Hermione'nin on üçüncü doğum gününde ona armağan ettiği Süpürge Bakım Seti'ni açıp ayaklarının dibine koymuş, Ateşoku'nu cilalıyordu. Fred ve George uzak bir köşede oturmuş, ellerinde tüy kalemleriyle bir parça parşömenin üzerine eğilmiş, fısıldaşıyorlardı.</p><p class="calibre9">Mrs. Weasley gözlerini ikizlerin üzerine dikip, sert sert, "Siz ikiniz ne işler çeviriyorsunuz bakayım?" diye sordu.</p><p class="calibre9">Fred baştan savarcasına, "Ev ödevi," dedi.</p><p class="calibre9">"Güldürme beni, hâlâ tatildesiniz," dedi Mrs. Weasley.</p><p class="calibre9">George, "Evet, biraz geciktirdik de," dedi.</p><p class="calibre9">Mrs. Weasley kurnaz kurnaz, "Yani yeni bir sipariş formu dolduruyor olamazsınız, değil mi?" dedi. "Weasley Büyücü Şakaları'nı yeniden başlatmıyorsunuz ya?"</p><p class="calibre9">Fred başını kaldırıp yüzünde acılı bir ifadeyle ona bakarak, "Ama anne," dedi, "yarın Hogwarts Ekspresi kaza yapsa da George'la ben ölsek, senden işittiğimiz son şey temelsiz bir suçlama olacak. O zaman kendini nasıl hissedersin bakalım?"</p><p class="calibre9">Herkes güldü, Mrs. Weasley bile.</p><p class="calibre9">Birden, "Ah, babanız geliyor!" dedi, tekrar saate bakarak.</p><p class="calibre9">Mr. Weasley'nin yelkovanı "iş"ten "yol"a geçmişti aniden; bir saniye sonra titreyerek diğerleri gibi "ev"e geldi. Mr. Weasley'nin mutfaktan seslendiğini duydular.</p><p class="calibre9">Mrs. Weasley telaşla odadan çıkarak, "Geliyorum, Arthur!" diye seslendi.</p><p class="calibre9">Birkaç dakika sonra Mr. Weasley, tepsinin içinde yemeğiyle, sıcacık oturma odasına gelmişti. Çok bitkin bir hali vardı.</p><p class="calibre9">Ocağın yakınındaki bir koltuğa oturup, hafiften buruşmuş görünen karnabaharıyla keyifsiz keyifsiz oynayarak, "Eh, işte şimdi olan oldu," dedi Mrs. Weasley'ye. "Rita Skeeter bütün hafta, Bakanlık'ın yüzüne gözüne bulaştırdığı başka işler bulup onlar hakkında yazabilmek için ortalığı karıştırdı durdu. Şimdi de zavallı Bertha'cığın kayıp olduğunu öğrenmiş, yarın Gelecek'in manşetinde bu olacak. Ben demiştim Bagman'a, Bertha'yı araması için birini göndermiş olman gerekirdi diye."</p><p class="calibre9">Percy hemen, "Mr. Crouch haftalardır bunu söylüyor," dedi.</p><p class="calibre9">Mr. Weasley sinirlenerek, "Rita, Wınky olayını öğrenmediği için Crouch çok şanslı," dedi. "Onun ev cininin, elinde Karanlık İşaret'i yapan asayla yakalanmış olmasından bir haftalık manşet çıkardı."</p><p class="calibre9">Percy hararetle, "Sanırım o cin her ne kadar sorumsuz olsa da, İşaret'i onun meydana getirmediği konusunda hepimiz hemfikirdik," dedi.</p><p class="calibre9">Hermione öfkeyle, "Bana sorarsanız," dedi, "Gelecek Postası'ndakiler onun cinlere ne kadar haince davrandığını bilmedikleri için Mr. Crouch çok şanslı!"</p><p class="calibre9">Percy, "Bak, Hermione," dedi. "Mr. Crouch gibi yüksek mevkideki bir Bakanlık görevlisi, hizmetkârlarının kayıtsız şartsız itaatini hak eder -"</p><p class="calibre9">Hermione, "Kölelerinin demek istiyorsun!" dedi tiz bir sesle. "Çünkü Winky'ye ücret ödemiyordu, değil mi?"</p><p class="calibre9">Mrs. Weasley tartışmayı keserek, "Bence hepiniz yukarı kata çıkın da eşyalarınızı doğru dürüst toplayıp toplamadığınızı kontrol edin," dedi. "Hadi bakalım, hepiniz..."</p><p class="calibre9">Harry, Süpürge Bakım Seti'ni toparladı, Ateşoku'nu omzuna vurdu ve Ron'la birlikte yukarı kata çıktı. Evin üst katında, rüzgârın tiz ıslıklarıyla iniltilerinin eşlik ettiği yağmur daha da gürültülüydü sanki. Tavan arasında yaşayan gulyabaninin arada bir yükselen ulumalarını da unutmamak gerek. Harry ile Ron içeri girince, Pigwidgeon yine kafesinde ötüşüp uçuşmaya koyuldu. Yarı yarıya dolu sandıklar onu bir heyecan humması içine atmış gibiydi.</p><p class="calibre9">Ron, Harry'ye bir paket fırlatarak, "Şunun önüne biraz Baykuş İkramı at," dedi. "Belki o zaman sesi kesilir."</p><p class="calibre9">Harry, Pigwidgeon'ın kafesinin parmaklıkları arasından içeri birkaç Baykuş İkramı attı, sonra da sandığına döndü. Hedwig'in hâlâ boş olan kafesi sandığın yanında duruyordu.</p><p class="calibre11" style="margin:0pt; border:0pt; height:1em"> </p><p class="calibre9">Harry onun boş tüneğine bakarak, "Bir haftadan fazla oldu," dedi. "Ron, sence Sirius yakalanmamıştır, değil mi?"</p><p class="calibre9">"Yok canım, yakalansa Gelecek Postası yazardı," dedi Ron. "Bakanlık birini olsun yakaladığını göstermek ister, değil mi?"</p><p class="calibre9">"Evet, herhalde..."</p><p class="calibre9">"Bak, bunlar annemin Diagon Yolu'ndan sana aldıkları. Kasandan da senin için biraz altın çekmiş... ve bütün çoraplarını yıkamış."</p><p class="calibre9">Harry'nin kamp yatağının üstüne bir sürü paket boşalttı, para kesesi ile bir sürü çorabı da yanlarına koydu. Harry paketleri açmaya koyuldu. Miranda Goshawk'ın yazdığı 4. Sınıflar İçin Temel Büyüler Kitabı'ndan başka, yeni tüy kalemleri, bir düzine parşömen rulosu ve iksir yapma seti için dolgular vardı - aslanbalığı omuriliği ve güzelavratotu özü tükenmeye yüz tutmuştu. Tam iç çamaşırlarını kazanına yerleştiriyordu ki, arkasındaki Ron'dan tiksinti dolu bir ses yükseldi.</p><p class="calibre9">"Bu da ne böyle?"</p><p class="calibre9">Elinde uzun, vişne çürüğü rengi kadife bir elbiseye benzeyen bir şey tutuyordu. Yakasında küflü görünen bir dantel, kollarında da ona uyan dantel manşetler vardı.</p><p class="calibre9">Kapı çalındı ve içeri Mrs. Weasley girdi. Kucak dolusu yeni yıkanmış Hogwarts cüppesi taşıyordu.</p><p class="calibre9">Onları iki yığın halinde ayırarak, "Alın bakalım," dedi. "Şimdi, doğru dürüst yerleştirin ki buruşmasınlar."</p><p class="calibre9">Ron, "Anne, bana Ginny'nin yeni elbisesini vermişsin," dedi, giysiyi ona uzatarak.</p><p class="calibre9">"Yok canım," dedi Mrs. Weasley. "O senin. Resmi cüppe."</p><p class="calibre9">"Ne?" dedi Ron, dehşete düşmüş bir bakışla.</p><p class="calibre9">"Resmi cüppe!" diye tekrarladı Mrs. Weasley. "Okul listende bu yıl resmi cüppe giymen gerektiği yazılı... resmi durumlar için cüppe."</p><p class="calibre9">Ron onaylamazlık içinde, "Şaka ediyor olmalısın," dedi. "Hayatta giymem bunu ben."</p><p class="calibre9">Mrs. Weasley kızgın kızgın, "Herkes giyiyor ama, Ron!" dedi. "Hepsi böyle! Babanın da şık partiler için böyle bir giysisi var!"</p><p class="calibre9">Ron inatla, "Bunu giyeceğime çıplak giderim daha iyi," dedi.</p><p class="calibre9">Mrs. Weasley, "Aptallık etme," dedi. "Resmi cüppen olmalı, listende yazılı! Harry için de aldım... Göstersene, Harry..."</p><p class="calibre9">Harry, biraz endişeyle, kamp yatağının üstünde duran son paketi açtı. Neyse ki, beklediği kadar kötü değildi; onun resmi cüppesinin danteli yoktu - aslında, biraz okul giysisine benziyordu, ama siyah yerine şişe yeşiliydi.</p><p class="calibre9">Mrs. Weasley muhabbetle, "Gözlerinin rengini ortaya çıkarır diye düşündüm, canım," dedi.</p><p class="calibre9">Ron öfkeyle Harry'nin cüppesine bakarak, "Ama o iyi!" dedi. "Neden benim de öyle bir şeyim yok?"</p><p class="calibre9">"Çünkü... şey, seninkini elden düşme aldım, pek de seçme şansı yoktu," dedi Mrs. Weasley kızararak.</p><p class="calibre9">Harry başını çevirdi. Gringotts kasasındaki bütün parayı memnuniyetle Weasley'lerle paylaşabilirdi, ama asla almayacaklarını biliyordu.</p><p class="calibre9">Ron inatla, "Onu hayatta giymem," dedi, "hayatta."</p><p class="calibre9">"İyi," diye cevabı yapıştırdı Mrs. Weasley. "Çıplak git. Harry, mutlaka onun bir resmini çek. Tanrı biliyor ya, şöyle iyi bir kahkahaya ihtiyacım var."</p><p class="calibre9">Kapıyı arkasından çarparak odadan çıktı. Arkalarından tuhaf bir tükürme sesi geldi. Pigwidgeon, gagasına sıkışan haddinden büyük bir Baykuş İkramı yüzünden soluksuz kalmıştı.</p><p class="calibre9">Ron onun gagasını açmak için odanın öbür yanına giderken, kızgınlık içinde, "Niye her şeyim uyduruk olmak zorunda sanki?" dedi.</p><div class="mbppagebreak" id="calibre_pb_21"></div>
</body></html>
