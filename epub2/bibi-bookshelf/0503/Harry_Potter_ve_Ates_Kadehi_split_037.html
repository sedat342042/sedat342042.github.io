<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1206781" class="calibre1"><span class="calibre2">
</span></p><p class="calibre7"><span class="calibre4"><span class="bold">OTUZUNCU  BÖLÜM: DÜŞÜNSELİ</span></span></p><p class="calibre8">Odanın kapısı açıldı.</p><p class="calibre9">"Merhaba, Potter," dedi Moody. "Gir bakalım." Harry içeri girdi. Daha önce Dumbledore'un odasına bir kez gelmişti; yuvarlak ve çok güzel bir odaydı. Duvarlarda Hogwarts'ın daha önceki müdür ve müdirelerinin resimleri vardı, hepsi de uyuyor, göğüsleri hafifçe şişip iniyordu.</p><p class="calibre9">Cornelius Fudge, Dumbledore'un masasının yanında ayakta duruyordu. Her zamanki ince çizgili pelerinini giymişti, limon yeşili melon şapkası da elindeydi.</p><p class="calibre9">"Harry!" dedi Fudge babacan bir tavırla, ona doğru yürüyerek. "Nasılsın?"</p><p class="calibre9">"İyiyim," diye yalan söyledi Harry. "Biz de şimdi Mr. Crouch'un okul arazisinde göründüğü geceden bahsediyorduk," dedi Fudge. "Onu sen bulmuştun, değil mi?"</p><p class="calibre9">"Evet," dedi Harry. Sonra, onların konuştuklarını duymamış numarası yapmanın anlamsız olduğuna karar vererek, ekledi: "Ama hiçbir yerde Madam Maxime'i görmemiştim, saklanmaya çalışsa bayağı zorlanırdı, değil mi?"</p><p class="calibre9">Dumbledore, Fudge'ın arkasından Harry'ye gülümsedi. Gözleri ışıldıyordu.</p><p class="calibre9">"Evet, peki," dedi Fudge, bozum olarak. "Harry, izninle arazide kısa bir yürüyüşe çıkıyoruz... belki de sınıfına dönsen -"</p><p class="calibre9">"Sizinle konuşmak istiyordum, Profesör," dedi Harry hemen, Dumbledore'a bakarak. Dumbledore ona çabuk, sorgulayan bir bakış attı.</p><p class="calibre9">"Beni burada bekle, Harry," dedi. "Arazi incelememiz uzun sürmeyecek."</p><p class="calibre9">Hiç konuşmadan yanından geçip, arkalarından kapıyı kapadılar. Bir dakika sonra Moody'nin tahta bacağının koridordaki takırtısı uzaklaşıp duyulmaz hale gelmişti. Harry çevresine bakındı.</p><p class="calibre9">"Merhaba, Fawkes," dedi.</p><p class="calibre9">Profesör Dumbledore'un anka kuşu Fawkes kapının yanındaki altın tüneğinde duruyordu. Muhteşem kırmızı-sarı tüyleri olan, bir kuğu büyüklüğündeki Fawkes uzun kuyruğunu sallayıp Harry'ye şefkatle gözlerini kırpıştırdı.</p><p class="calibre9">Harry, Profesör Dumbledore'un masasının önündeki sandalyeye oturdu. Birkaç dakika boyunca öylece durup, çerçevelerinin içinde mışıl mışıl uyuyan eski müdür ve müdireleri seyretti, az önce duyduklarını düşünüp elini yara izine görürdü. Artık acımıyordu.</p><p class="calibre9">Harry daha sakindi şimdi, çünkü Dumbledore'un odasındaydı ve az sonra Dumbledore'un ona rüyanın anlamını söyleyeceğini biliyordu. Harry masanın arkasındaki duvara baktı. Bir rafın üstünde, paçavraya dönmüş Seçmen Şapka duruyordu. Onun yanındaki bir cam kapta, kabzasında büyük yakutlar bulunan, muhteşem bir gümüş kılıç vardı. Harry bu kılıcı tanıdı: İkinci sınıftayken Seçmen Şapka'dan çıkardığı kılıçtı bu. Bir zamanlar, Harry'nin binasının kurucusu Godric Gryffindor'a aitti. Harry kılıca bakıp, tam bütün umudunu kaybetmişken onun nasıl da yardımına geldiğini hatırlıyordu ki, cam kapta dans edip ışıldayan gümüşi bir ışık yansımasının farkına vardı. Işığın kaynağını bulmak için çevresine bakındı ve arkasındaki siyah bir dolabın içinden gümüşi-beyaz bir parçanın pırıl pırıl parladığını gördü. Dolabın kapısı açık bırakılmıştı. Harry önce tereddüt etti, Fawkes'a bir baktı, sonra kalkıp odanın öbür ucuna yürüdü ve dolabın kapısını açtı.</p><p class="calibre9">İçinde taştan yapılma, sığ bir çanak duruyordu. Çanağın kenarlarında tuhaf oymalar vardı: Harry'ye tanıdık gelmeyen eski harfler ve semboller. Gümüşi ışık çanağın içindekinden geliyordu. Harry'nin daha önce gördüğü hiçbir şeye benzemiyordu bu. İçindeki maddenin sıvı mı gaz mı olduğunu ayırt edemiyordu. Parlak, beyazımsı gümüş rengiydi ve durmaksızın hareket ediyordu; yüzeyi rüzgârın altındaki su gibi kırıştı, sonra bulutlar gibi ayrıştı ve hafif hafif dönmeye başladı. Sıvılaştırılmış ışığa benziyordu - ya da katılaştınlmış rüzgâra - Harry karar veremiyordu.</p><p class="calibre9">Ona dokunmak, bunun nasıl bir his olduğunu anlamak istiyordu, ama sihir dünyasında geçirdiği neredeyse dört yıllık sürede, içi bilinmeyen bir maddeyle dolu bir kaba elini sokmanın pek aptalca bir şey olduğunu öğrenmişti. O da bu yüzden cüppesinin içinden asasını çıkardı, odayı tedirgin gözlerle taradı, yine çanağın içindekine baktı ve asasıyla onu dürttü. Çanağın içindeki gümüşi şeyin yüzeyi büyük bir hızla dönmeye başladı.</p><p class="calibre9">Harry daha yakından bakmak için eğildi, başı dolabın içindeydi şimdi. Gümüşi madde saydamlaşmıştı; cama benziyordu. Harry maddenin içine baktı. Çanağın taştan dibini görmeyi bekliyordu, ama onun yerine esrarengiz maddenin yüzeyinin altında muazzam bir oda gördü. Bu odaya, tavanındaki yuvarlak bir pencereden bakıyor gibiydi.</p><p class="calibre9">Oda loştu; Harry orasının yerin altında bile olabileceğini düşündü, çünkü hiç pencere yoktu, sadece Hogwarts'taki duvarları aydınlatan meşaleler gibi meşaleler vardı. Harry yüzünü, burnunun camsı maddeye değmesine bir iki santim kalana kadar yaklaştırınca, her duvarda kat kat yükseliyora benzeyen sıraların üstünde oturan dizi dizi cadılar ve büyücüler gördü. Odanın tam ortasında boş bir sandalye vardı. Harry'nin içinde kötü bir his uyandı. Sandalyenin kolları zincirlerle çevriliydi, sanki oraya oturanlar genellikle zincirleniyordu.</p><p class="calibre9">Burası neresiydi? Herhalde Hogwarts olamazdı; şatoda hiç böyle bir oda görmemişti. Dahası, çanağın dibindeki esrarengiz oda yetişkinlerle doluydu ve Harry Hogwarts'ta hayatta bu kadar çok öğretmen olmadığını biliyordu. Bir şey bekliyor gibiler, diye düşündü; sadece sivri şapkalarının tepesini görebiliyordu ama, hepsinin yüzleri aynı yöne dönük gibiydi ve hiçbiri konuşmuyordu.</p><p class="calibre9">Çanak yuvarlak, Harry'nin gözetlediği odaysa kare biçiminde olduğundan, Harry odanın köşelerinde neler olduğunu göremiyordu. Daha da yaklaştı, başını eğdi, görmeye çalıştı...</p><p class="calibre9">Burnunun ucu, içine baktığı tuhaf maddeye değdi.</p><p class="calibre9">Dumbledore'un odası müthiş bir yalpa yaptı - Harry ileri doğru fırlatılmış, çanaktaki maddenin içine baş aşağı düşmüştü -</p><p class="calibre9">Ama başı çanağın taştan dibine çarpmadı. Buz gibi soğuk ve kapkara bir şeyin içinde düştükçe düşüyordu; karanlık bir anafor tarafından emilmeye benziyordu bu -</p><p class="calibre9">Birden Harry kendini çanağın içindeki odanın bir ucunda bir sırada oturur buldu. Diğerlerinden daha yukarıda bir sıraydı bu. Başını kaldırıp yüksek, taş tavana baktı. Az önce içinden baktığı yuvarlak pencereyi görmeyi bekliyordu, ama yukarıda karanlık, sert taştan başka bir şey yoktu.</p><p class="calibre9">Harry soluk soluğa çevresine baktı. Odadaki cadılardan ve büyücülerden hiçbiri (en azından iki yüz kişi vardı) ona bakmıyordu. Az önce on dört yaşında bir çocuğun tavandan tam ortalarına düştüğünü hiçbiri fark etmemiş gibiydi. Harry yanındaki büyücüye döndü ve sessiz odanın her tarafında yankılanan bir şaşkınlık nidası koyuverdi.</p><p class="calibre9">Albus Dumbledore'un yanında oturuyordu.</p><p class="calibre9">"Profesör!" dedi Harry, gırtlağına tıkanan bir fısıltıyla. "Özür dilerim - amacım - ben sadece dolabınızdaki çanağa bakıyordum - ben - neredeyiz?"</p><p class="calibre9">Ama Dumbledore ne bir şey yaptı, ne de konuştu. Harry'yi tamamen görmezden geldi. Sıralarda oturan diğer büyücüler gibi o da gözlerini odanın öbür köşesine, bir kapıya dikmişti.</p><p class="calibre9">Harry ne yapacağını bilemez halde bir Dumbledore'a, bir sessizce izleyen kalabalığa, sonra yine Dumbledore'a baktı. Sonra birden durumu kavradı...</p><p class="calibre9">Harry daha önce bir kez kendini, kimsenin onu göremediği ve duyamadığı bir yerde bulmuştu. O zaman, büyülü bir güncenin bir sayfasından içeri, başka birinin anılarının ortasına düşmüştü... ve fena halde yanılmıyorsa, şimdiki de bu tür bir şeydi...</p><p class="calibre11" style="margin:0pt; border:0pt; height:1em"> </p><p class="calibre9">Harry sağ elini kaldırdı, şöyle bir duraksadı, sonra elini Dumbledore'un yüzünün önünde hızlı hızlı salladı. Dumbledore gözünü bile kırpmadı, dönüp Harry'ye bakmadı, hiç kıpırdamadı. Harry'ye göre, bu, durumu açıklıyordu. Dumbledore onu böyle görmezden gelmezdi. Harry şu anda bir anının içindeydi ve yanındaki, bugünün Dumbledore'u değildi. Yine de çok eski olamazdı... yanında oturan Dumbledore'un saçı gümüş rengiydi, tıpkı bugünün Dumbledore'u gibi. Ama burası neresiydi? Bütün bu büyücüler neyi bekliyorlardı?</p><p class="calibre9">Harry çevresine daha bir dikkatle baktı. Yukarıdan seyrederken de tahmin ettiği gibi, odanın yeraltında olduğu neredeyse kesindi - bir odadan çok bir zindan, diye düşündü Harry. Soğuk ve ürkütücü bir havası vardı; duvarlarda resim yoktu, hiç süsleme yoktu; sadece odanın her tarafında kat kat yükselen, ortada duran zincirli sandalyeyi açıkça görebilecek şekilde konumlandırılmış bu sıkış tıkış sıralar vardı.</p><p class="calibre9">Harry bu yer hakkında kafasında herhangi bir sonuca varamadan, ayak sesleri duydu. Zindanın köşesindeki kapı açıldı ve içeri üç kişi girdi - bunlardan biri bir adamdı, iki yanındaysa birer Ruh Emici vardı.</p><p class="calibre9">Harry'nin içini bir soğuk dalgası kapladı. Yüzleri görünmeyen, kukuletalı, uzun boylu yaratıklar olan Ruh Emiciler bir cesedinkine benzeyen çürümüş elleriyle adamı birer kolundan tutmuş, odanın ortasındaki sandalyeye doğru yavaş yavaş, süzülürcesine ilerliyorlardı. Aralarındaki adam bayıldı bayılacak gibiydi ve Harry onu suçlayamazdı... Ruh Emiciler'in bir anının içinde kendisine dokunamayacaklarını biliyordu, ama onların gücünü çok iyi hatırlıyordu. Kalabalık onları biraz korkuyla izlerken, Ruh Emiciler adamı zincirli sandalyeye yerleştirip yine süzülürcesine odadan çıktılar. Kapı arkalarından kapandı.</p><p class="calibre9">Harry sandalyede oturan adama baktı ve onun Karkaroff olduğunu gördü.</p><p class="calibre9">Dumbledore'un aksine, Karkaroff çok daha genç görünüyordu; saçı ve keçi sakalı siyahtı. Üzerinde şık bir kürk değil, ince ve paçavraya dönmüş bir cüppe vardı. Titriyordu. Harry ona bakarken, sandalyenin kollarındaki zincirler birden altın renginde parlayıp, birer yılan gibi Karkaroff'un kollarına dolanarak onu bağladı.</p><p class="calibre9">"Igor Karkaroff," dedi Harry'nin solundaki sert bir ses. Harry başını o yöne çevirince, yanındaki sıranın ortasında ayağa kalkmış duran Mr. Crouch'u gördü. Crouch'un saçı koyu renkti, yüzünde çok daha az kırışık vardı, zinde ve tetikte görünüyordu. "Sihir Bakanlığı'na kanıt sunman için Azkaban'dan getirildin. Söylediklerinden anladığımız kadarıyla, bize vereceğin önemli bilgiler varmış."</p><p class="calibre9">Sandalyeye sıkı sıkı bağlı olan Karkaroff elinden geldiğince doğruldu.</p><p class="calibre9">"Var, efendim," dedi. Sesi korku doluydu, ama Harry yine de bu seste o tanıdık, riyakâr tonu duyabiliyordu. "Bakanlık'a faydalı olmak istiyorum. Yardım etmek istiyorum. Ben - Bakanlık'ın - Karanlık Lord'un son destekçilerini de yakalamaya çalıştığını biliyorum. Elimden geldiğince yardımcı olmaya istekliyim..."</p><p class="calibre9">Sıralarda bir uğultu oldu. Büyücülerle cadılardan bazıları Karkaroff'u ilgiyle, bazılarıysa belirgin bir kuşkuyla süzüyordu. Sonra Harry, Dumbledore'un öteki yanından çok tanıdık, homurtulu bir ses duydu: "Pislik."</p><p class="calibre9">Harry, Dumbledore'un öte yanını görebilmek için öne doğru eğildi. Orada Deli-Göz Moody oturuyordu - ama görünümünde çok belirgin bir değişiklik vardı. Sihirli gözü yoktu, iki tane normal gözü vardı. İkisi de nefretle kısılmış, Karkaroff'a bakıyorlardı.</p><p class="calibre9">"Crouch onu salıverecek," diye iç geçirdi Moody, Dumbledore'a. "Onunla bir anlaşma yaptı. İzini bulmam altı ay sürdü, şimdi Crouch elinde yeterince yeni isim varsa onu salıverecek. Bana sorarsan, elinde ne bilgi varsa öğrenelim, sonra da onu yine Ruh Emiciler'e atalım."</p><p class="calibre9">Dumbledore'un uzun, kemerli burnundan, ona katılmadığını belirten hafif bir ses çıktı.</p><p class="calibre9">"Ah, unuttum tabii... Ruh Emiciler'den hoşlanmıyorsun, değil mi, Albus?" dedi Moody, alaycı bir gülümsemeyle.</p><p class="calibre9">"Hayır," dedi Dumbledore sakin sakin. "Korkarım hoşlanmıyorum. Bakanlık'ın bu tür yaratıklarla işbirliği yapmasını nicedir yanlış buluyorum."</p><p class="calibre9">"Ama bu tür pisliklere..." dedi Moody yumuşak bir sesle.</p><p class="calibre9">"Elinde bizim için birtakım isimler olduğunu söylüyorsun, Karkaroff," dedi Mr. Crouch. "Lütfen duyalım onları."</p><p class="calibre9">"Anlamanız gereken bir şey var," dedi Karkaroff telaşla, "Adı Anılmaması Gereken Kişi işlerini her zaman büyük bir gizlilik içinde yürütmüştür... bizim -yani, destekçilerinin demek istedim- ve şimdi kendimi de onların arasında görmüş olmamdan çok derin bir pişmanlık duyuyorum -”</p><p class="calibre9">"Hadii, devam et," dedi Moody, küçümseyen bir gülüşle.</p><p class="calibre9">"- diğerlerinin hepsinin adını asla bilmedik - hepimizin kim olduğunu sadece o biliyordu -"</p><p class="calibre9">"Akıllıca bir hareket, değil mi, Karkaroff, böylece senin gibi birinin çıkıp hepsini ele vermesi önlenmiş oluyor," diye mırıldandı Moody.</p><p class="calibre9">"Yine de bize bazı isimler verebileceğini söylüyorsun, değil mi?" dedi Mr. Crouch.</p><p class="calibre9">"Evet - evet, öyle," dedi Karkaroff soluk soluğa. "Ve dikkatinizi çekerim, bunlar önemli destekçilerdi. Onun emirlerini yerine getirdiklerini gözlerimle gördüğüm kişilerdi bunlar. Bu bilgiyi sunarak onu şimdi hepten ve bütünüyle terk ettiğimi, nasıl büyük bir pişmanlıkla ve -"</p><p class="calibre9">"Nedir bu isimler?" dedi Mr. Crouch sert bir sesle.</p><p class="calibre9">Karkaroff derin bir soluk aldı.</p><p class="calibre9">"Biri Antonin Dolohov'du," dedi. "Onun - onun sayısız Muggle'a ve - ve Karanlık Lord'un destekçisi olmayanlara işkence ettiğini gördüm."</p><p class="calibre9">"Ve bunda ona yardım ettin," diye mırıldandı Moody.</p><p class="calibre9">"Dolohov'u zaten tutukladık," dedi Crouch. "Senden kısa süre sonra yakalandı."</p><p class="calibre9">"Öyle mi?" dedi Karkaroff, gözleri faltaşı gibi açılmıştı. "Bunu - bunu duyduğuma çok memnun oldum!"</p><p class="calibre9">Ama hiç de öyle göstermiyordu. Harry bu haberin ona ciddi bir darbe indirdiğini görebiliyordu. İsimlerinden biri değersiz çıkmıştı.</p><p class="calibre9">"Başka var mı?" dedi Crouch soğuk bir sesle.</p><p class="calibre9">"A, tabii... Rosier vardı," dedi Karkaroff telaşla. "Evan Rosier."</p><p class="calibre9">"Rosier öldü," dedi Crouch. "O da senden kısa süre sonra yakalandı. Mesele çıkarmadan gelmek yerine savaşmayı seçti ve bu mücadelede öldürüldü."</p><p class="calibre9">"Ama yanında benden bir parça da götürdü," diye fısıldadı Moody, Harry'nin sağ tarafına doğru. Harry başını çevirip bir kez daha ona baktı. Moody, Dumbledore'a burnundan eksik olan iri parçayı işaret ediyordu.</p><p class="calibre9">"Tam - tam da Rosier'ın hak ettiği son!" dedi Karkaroff, şimdi sesinde bir panik havası vardı. Harry onun, elindeki hiçbir bilginin Bakanlık'a faydası olmayacağından kaygılanmaya başladığını anlamıştı. Karkaroff'un gözleri bir an köşeye, hiç şüphesiz arkasında hâlâ Ruh Emiciler'in beklediği kapıya kaydı.</p><p class="calibre9">"Başka var mı?" dedi Crouch.</p><p class="calibre9">"Evet!" dedi Karkaroff. "Travers vardı - McKinnon'ların öldürülmesinde parmağı vardı! Mulciber - Imperius laneti üzerine uzmanlaşmıştı, sayısız insanı korkunç şeyler yapmaya zorladı! Rookwood bir casustu, Adı Anılmaması Gereken Kişi'ye Bakanlık'ın içinden faydalı bilgiler iletiyordu!"</p><p class="calibre9">Harry bu defa Karkaroff'un on ikiden vurduğunu anlamıştı. Seyredenlerin hepsi mırıldanmaya başlamıştı.</p><p class="calibre9">"Rookwood mu?" dedi Mr. Crouch. Başıyla önündeki bir cadıya işaret verdi ve cadı önündeki parşömene yazmaya başladı. "Gizem Dairesi'nden Augustus Rookwood mu?"</p><p class="calibre9">"Ta kendisi," dedi Karkaroff hevesle. "Sanıyorum Bakanlık'ın içinde ve dışında, dikkatle konumlandırılmış büyücülerden oluşan bir ağı vardı, bilgi topluyordu -"</p><p class="calibre9">"Öte yandan, Travers ve Mulciber elimizde," dedi Mr. Crouch. "Pekâlâ, Karkaroff, hepsi buysa, Azkaban'a geri götürülüp orada bizim kararımızı -"</p><p class="calibre9">"Daha değil!" diye feryat etti Karkaroff, çok çaresiz görünüyordu. "Bekleyin, dahası da var!"</p><p class="calibre9">Harry meşalelerin ışığı altında onun terlediğini, bembeyaz teninin siyah saçı ve sakalıyla sert bir tezat oluşturduğunu görebiliyordu.</p><p class="calibre9">"Snape!" diye bağırdı. "Severus Snape!"</p><p class="calibre9">"Snape bu konsey tarafından aklandı," dedi Crouch soğuk bir sesle. "Albus Dumbledore kendisine kefil oldu."</p><p class="calibre9">"Hayır!" diye bağırdı Karkaroff, kendisini sandalyeye bağlayan zincirleri zorlayarak. "Sizi temin ederim! Severus Snape bir Ölüm Yiyen!"</p><p class="calibre9">Dumbledore ayağa kalkmıştı. "Bu konuda daha önce delil sunmuştum," dedi sakin sakin. "Severus Snape eskiden gerçekten de bir Ölüm Yiyen'di. Ancak, Lord Voldemort'un düşüşünden önce tekrar bizim saflarımıza katıldı ve kendi hayatını büyük bir tehlikeye atarak bizim için casusluk yaptı. Şimdi ben ne kadar Ölüm Yiyen'sem, o da o kadar Ölüm Yiyen."</p><p class="calibre9">Harry dönüp Deli-Göz-Moody'ye baktı. Moody, Dumbledore'un arkasında, yüzünde derin bir kuşku ifadesiyle duruyordu.</p><p class="calibre9">"Pekâlâ, Karkaroff," dedi Crouch soğuk bir sesle. "Bize yardımcı oldun. Durumunu yeniden gözden geçireceğim. Sen de bu arada Azkaban'a dönüp..."</p><p class="calibre9">Mr. Crouch'un sesi alçalıp kayboldu. Harry çevresine baktı; zindan sanki dumandan yapılmış gibi eriyor, her şey silinip gidiyordu; Harry şimdi sadece kendi bedenini görebiliyordu, gerisi dönüp duran bir karanlıktan ibaretti...</p><p class="calibre9">Sonra birden, zindan geri döndü. Harry başka bir yerde oturuyordu. Yine en yüksek sıradaydı, ama şimdi Mr. Crouch'un solundaydı. Atmosfer oldukça farklıydı: Rahat, neredeyse neşeli bir hava vardı. Odayı çevreleyen cadılar ve büyücüler birbirleriyle konuşuyorlardı, bir spor karşılaşmasındaymış gibiydiler. Karşı taraftaki dizi dizi sıraların ortalarına doğru bir yerde oturan bir cadı Harry'nin gözüne çarptı. Kısa, sarı saçları vardı, bordo bir cüppe giymişti ve asit yeşili bir tüy kalemin ucunu emiyordu. Şüphesiz, daha genç bir Rita Skeeter'dı bu. Harry çevresine baktı; Dumbledore yine yanında oturuyordu, üstünde farklı bir cüppe vardı. Mr. Crouch daha yorgun, bir şekilde daha haşin ve zayıf görünüyordu... Harry neler olduğunu anladı. Bu başka bir anı, başka bir gündü... başka bir duruşma.</p><p class="calibre9">Köşedeki kapı açıldı ve odaya Ludo Bagman girdi.</p><p class="calibre9">Ancak bu, tohuma kaçmış bir Ludo Bagman değildi, Quidditch oynamanın getirdiği zindeliğin zirvesindeki bir Ludo Bagman'di. Burnu kırık değildi, kendisi de uzun, ince ve kaslıydı. Bagman zincirli sandalyeye otururken tedirgin görünüyordu, ama sandalye, Karkaroff'un tersine, onu bağlamadı. Bagman da, belki bundan cesaret alarak, seyreden kalabalığın üzerinde göz gezdirip aralarından bir iki tanesine el salladı, hatta hafifçe gülümsemeyi bile başardı.</p><p class="calibre9">"Ludo Bagman, Ölüm Yiyenler'in faaliyetleriyle ilgili suçlamalara yanıt vermek için Sihirli Yasa Konseyi'nin önüne getirildin," dedi Mr. Crouch. "Aleyhine delilleri duyduk ve karara varmak üzereyiz. Kararımızı açıklamadan önce ifadene ekleyeceğin bir şey var mı?"</p><p class="calibre9">Harry kulaklarına inanamıyordu. Ludo Bagman bir Ölüm Yiyen, ha?</p><p class="calibre9">"Sadece şu," dedi Bagman, sıkıntıyla gülümseyerek, "şeyy - biliyorum, budalalık ettim -"</p><p class="calibre9">Zindanı çevreleyen sıralardaki bir iki büyücü ve cadı hoşgörüyle gülümsediler. Anlaşılan Mr. Crouch onların hislerini paylaşmıyordu. Ludo Bagman'a, yüzünde son derece haşin ve tiksinti dolu bir ifadeyle bakıyordu.</p><p class="calibre9">Harry'nin arkasında biri, "Hayatında ettiğin en doğru laftı bu, evlat," diye soğuk soğuk mırıldandı Dumbledore'a. Harry arkasına döndüğünde, Moody'nin yine orada oturduğunu gördü. "O Bludger'lardan biri beyninde kalıcı hasara yol açtı derdim ama, her zaman böyle mankafaydı..."</p><p class="calibre9">"Ludovic Bagman, Lord Voldemort'un destekçilerine bilgi aktarırken yakalandın," dedi Mr. Crouch. "Bunun için Azkaban'da hapsini öneriyorum, en az -"</p><p class="calibre9">Ama zindanı çevreleyen sıralardan öfke dolu bağırtılar yükseldi. Birçok cadı ve büyücü ayağa kalkıp Mr. Crouch'a bakarak başlarını, hatta yumruklarını sallamaya başladı.</p><p class="calibre9">"Ama size söyledim, hiç farkında değildim!" diye bağırdı Bagman ciddi bir sesle, kalabalığın uğultusunun üzerinden sesini duyurmak için. yuvarlak ve mavi gözleri iri iri açılmıştı. "Hem de hiç! İhtiyar Rookwood babamın arkadaşıydı... Kim-Olduğunu-Bilirsin-Sen'in tarafında olacağı hiç aklıma gelmedi! Bizim taraf için bilgi topladığını sanıyordum! Rookwood da daha sonra bana Bakanlık'ta iş ayarlayacağından bahsedip duruyordu... yani Quidditch oyunculuğu günlerim sona erdikten sonra... Yani, hayatımın sonuna kadar Bludger'lara hedef olup duramam, değil mi?"</p><p class="calibre9">Kalabalıktan kıkırtılar geldi.</p><p class="calibre9">"Oylamaya konulacak," dedi Mr. Crouch soğuk soğuk. Zindanın sağ tarafına döndü. "Jüri üyeleri lütfen ellerini kaldırsınlar... mahkûmiyet diyenler..."</p><p class="calibre9">Harry zindanın sağ tarafına baktı. Bir kişi bile elini kaldırmamıştı. Seyreden cadılarla büyücülerin çoğu alkışlamaya başladı. Jüri üyeleri arasından bir cadı ayağa kalktı.</p><p class="calibre9">"Evet?" diye bağırdı Crouch sinirle.</p><p class="calibre9">"Sadece, Mr. Bagman'ı geçen cumartesi günü İngiltere'nin Türkiye'ye karşı oynadığı Quidditch maçında sergilediği muhteşem performanstan ötürü tebrik etmek istemiştik," dedi cadı heyecanla.</p><p class="calibre9">Mr. Crouch küplere binmişti. Zindan alkışlarla inliyordu. Bagman ayağa kalktı ve yüzünde bir gülümsemeyle, eğilip selam verdi.</p><p class="calibre9">Bagman dışarı çıkarken, Mr. Crouch yerine oturdu ve Dumbledore'a bakıp, "Rezillik," dedi kızgın kızgın. "Rookwood ona iş ayarlayacakmış, ha... Ludo Bagman'ın bize katılacağı gün Bakanlık için kara bir gün olacak..."</p><p class="calibre9">Sonra zindan yine yok oldu. Geri döndüğünde, Harry çevresine bakındı. O ve Dumbledore hâlâ Mr. Crouch'un yanında oturuyorlardı, ama atmosfer ancak bu kadar farklı olabilirdi. Katıksız sessizliği bölen tek şey, Mr. Crouch'un yanında oturan incecik, çelimsiz bir cadının gözyaşsız hıçkırıklarıydı. Titreyen ellerle mendilini ağzına bastırıyordu. Harry, Crouch'a baktığında, onu her zamankinden daha da zayıf ve solgun gördü. Şakağındaki damar seğirip duruyordu.</p><p class="calibre9">"Getirin," dedi. Sesi, çıt çıkmayan zindanın her tarafında yankılandı.</p><p class="calibre9">Köşedeki kapı bir kez daha açıldı. Bu defa içeri altı Ruh Emici girdi, beraberlerinde dört kişi vardı. Harry kalabalığın içindekilerin dönüp Mr. Crouch'a baktıklarını gördü. Bazıları aralarında fısıldaştılar.</p><p class="calibre9">Şimdi zindanın ortasında dört tane zincirli sandalye vardı, Ruh Emiciler yanlarındaki dört kişiyi o dört sandalyeye yerleştirdiler. Tıknaz olan adam Crouch'a boş gözlerle bakıyordu; daha sıska ve tedirgin görünüşlü adam ise, gözlerini hızla kalabalığın üzerinde gezdiriyordu; gür ve parlak saçlı, şiş gözkapaklı kadın zincirli sandalyede sanki bir tahttaymış gibi oturuyordu; dördüncü kişi ise, yirmi yaşının altında bir erkek çocuğuydu. Çocuk adeta taş kesilmişti. Titriyordu, saman sarısı saçları bütün yüzüne dağılmıştı, çilli teni süt beyazıydı. Crouch'un yanındaki incecik ve ufak tefek cadı oturduğu yerde öne arkaya sallanmaya başlamış, mendilini ağzına kapatmış inliyordu.</p><p class="calibre9">Crouch ayağa kalktı. Aşağıda duran dört kişiye, yüzünde katıksız bir nefretle baktı.</p><p class="calibre9">"Buraya, Sihirli Yasa Konseyi'nin huzuruna," dedi tane tane konuşarak, "hakkınızda karara varmamız amacıyla getirildiniz. Öyle iğrenç bir suçla suçlanıyorsunuz ki -"</p><p class="calibre9">"Baba," dedi saman sarısı saçlı çocuk. "Baba... lütfen..."</p><p class="calibre9">"- şimdiye kadar bu mahkemede eşine benzerine rastlamadık," dedi Crouch, daha yüksek sesle konuşmaya başlayıp oğlunun sesini bastırarak. "Aleyhinizdeki delilleri dinledik. Siz dördünüz bir Seherbaz'ı -Frank Longbottom'ı- yakalayıp, sürgündeki efendiniz Adı Anılmaması Gereken Kişi'nin yerini bildiği düşüncesiyle, üzerinde Cruciatus lanetini uygulamakla suçlanıyorsunuz -"</p><p class="calibre9">"Baba, yapmadım!" diye feryat figan bağırdı, aşağıda zincirlenmiş olan çocuk. "Yapmadım, yemin ederim, baba, beni yine Ruh Emiciler'e gönderme -"</p><p class="calibre9">"Ayrıca," dedi Mr. Crouch, "Frank Longbottom size bilgi vermeyince, Cruciatus lanetini onun karısı üzerinde uygulamakla da suçlanıyorsunuz. Adı Anılmaması Gereken Kişi'yi yeniden güce kavuşturup, onun güçlü olduğu dönemlerde sürdüğünüz varsayılan şiddet dolu hayata dönmeyi planlıyordunuz. Şimdi jüriden–"</p><p class="calibre9">"Anne!" diye feryat etti aşağıdaki çocuk. Crouch'un yanındaki incecik ve ufak tefek cadı ağlamaya, bir öne bir arkaya sallanmaya başladı. "Anne, ona engel ol, anne, ben yapmadım, ben değildim!"</p><p class="calibre9">"Şimdi jüriden," diye bağırdı Mr. Crouch, "benle aynı kanıda olup bu suçluların Azkaban'da ömür boyu hapsi hak ettiğini düşünenlerin ellerini kaldırmalarını istiyorum!"</p><p class="calibre9">Zindanın sağ tarafındaki cadılar ve büyücüler aynı anda ellerini kaldırdılar. Zindanı çevreleyen sıralardaki büyücüler ve cadılar Bagman'ı alkışladıkları gibi alkışlamaya başladılar. Yüzlerinde vahşi bir zafer ifadesi vardı. Çocuk feryat figan bağırmaya başladı.</p><p class="calibre9">"Yo! Anne, hayır! Ben yapmadım, yapmadım, bilmiyordum! Beni oraya gönderme, ona izin verme!"</p><p class="calibre9">Ruh Emiciler yine süzülürcesine içeri girmişlerdi. Çocuğun yanındaki üç kişi sessizce ayağa kalktı; şiş gözkapaklı kadın başını kaldırıp Crouch'a baktı ve bağırdı: "Karanlık Lord yeniden güçlenecek, Crouch! Bizi Azkaban'a at; biz bekleriz! O yeniden güçlenecek ve bizi almaya gelecek, bizi diğer destekçilerinden çok daha fazla ödüllendirecek! Yalnız biz ona sadık kaldık! Yalnız biz onu bulmaya çalıştık!"</p><p class="calibre9">Çocuk ise Ruh Emiciler'i savuşturmaya çalışıyordu, ama Harry Ruh Emiciler'in soğuk, insanı tüketen güçlerinin onu etkilemeye başladığını görüyordu. Kadın zindandan çıkarken kalabalık yuhalıyordu, kimileri ayağa kalkmıştı. Çocuksa mücadele etmeyi sürdürdü.</p><p class="calibre9">"Ben senin oğlunum!" diye bağırdı Crouch'a. "Ben senin oğlunum!"</p><p class="calibre9">"Sen benim oğlum değilsin!" diye böğürdü Mr. Crouch. Birden gözleri yerinden uğramıştı. "Benim oğlum yok!"</p><p class="calibre9">Crouch'un yanındaki incecik cadı büyük bir iniltiyle oturduğu yere yığıldı. Bayılmıştı. Crouch farkında değil gibiydi.</p><p class="calibre9">"Götürün onları!" diye kükredi Ruh Emiciler'e, ağzından tükürükler saçarak. "Götürün onları, dilerim orada çürürler!"</p><p class="calibre9">"Baba! Baba, ben aralarında değildim! Hayır! Hayır! Baba, lütfen!"</p><p class="calibre9">"Harry, sanınm odama dönme vakti geldi," dedi bir ses usulca, Harry'nin kulağına.</p><p class="calibre9">Harry irkildi. Şöyle bir çevreye bakındı. Sonra öbür tarafına baktı.</p><p class="calibre9">Bir Albus Dumbledore sağında oturmuş, Crouch'un oğlunun Ruh Emiciler tarafından götürülmesini izliyordu - bir Albus Dumbledore ise sol tarafında durmuş, ona bakıyordu.</p><p class="calibre9">"Gel," dedi solundaki Dumbledore ve elini Harry'nin dirseğinin altına koydu. Harry havalandığını hissetti; zindan, çevresinde yok olup gitti; bir an için sadece karanlık vardı, sonra Harry kendini sanki ağır çekimde bir salto atmış ve birdenbire ayaklarının üstüne inmiş gibi hissetti. Dumbledore'un güneş alan odasının aydınlığı gözlerini kamaştırmıştı. Taş çanak önünde, dolabın içinde ışıldıyordu. Albus Dumbledore ise yanında duruyordu.</p><p class="calibre9">"Profesör," dedi Harry soluk soluğa, "biliyorum, yapmamam gerekirdi - ben sadece - dolabın kapısı açıktı ve -"</p><p class="calibre9">"Gayet iyi anlıyorum," dedi Dumbledore. Çanağı kaldırdı, götürüp masasının cilalı yüzeyinin üstüne koydu ve masanın arkasındaki sandalyeye oturdu. Harry'ye de karşısına oturmasını işaret etti.</p><p class="calibre9">Harry gözlerini taş çanaktan alamadan oturdu, içindeki madde eski gümüşi-beyaz haline dönmüştü, anaforlar oluşturuyor, dalgalanıyordu.</p><p class="calibre9">"Nedir bu?" diye sordu Harry titrek bir sesle.</p><p class="calibre9">"Bu mu? Buna Düşünseli deniyor," dedi Dumbledore. "Bazen zihnime çok fazla düşünce ve anının tıkıştırılmış olduğunu hissediyorum, eminim bunun nasıl bir his olduğunu bilirsin."</p><p class="calibre9">"Şeyy," dedi Harry. Doğrusu hiç buna benzer bir şey hissettiğini hatırlamıyordu.</p><p class="calibre9">"Böyle zamanlarda," dedi Dumbledore, taş çanağı işaret ederek, "Düşünseli'ni kullanırım. Basit bir işlem: Zihnindeki fazla düşünceleri dışarı akıtıp çanağa dolduruyor, sonra da gönlünce inceleyebiliyorsun. Anlıyorsun ya, kalıplar ve bağlantılar bu biçimdeyken onları saptamak daha kolay oluyor."</p><p class="calibre9">"Yani... o şey sizin düşünceleriniz mi?" dedi Harry, çanaktaki dönüp duran beyaz maddeye hayretle bakarak.</p><p class="calibre9">"Elbette," dedi Dumbledore. "Bak göstereyim."</p><p class="calibre9">Dumbledore cüppesinin içinden asasını çıkardı ve ucunu gümüşi saçının içine, şakağına yakın bir yere dayadı. Asasını başından çektiğinde, ucuna saç yapışmış gibi görünüyordu - ama sonra Harry bunun saç değil, Düşünseli'ni dolduran gümüşi-beyaz maddenin aynısından, ıslak ıslak parlayan bir tel olduğunu gördü. Dumbledore bu taze düşünceyi de kaba ekledi ve Harry, hayretler içinde, kendi yüzünün de çanağın yüzeyinde yüzmeye başladığını gördü.</p><p class="calibre9">Dumbledore uzun parmaklı elleriyle Düşünseli'ni iki yanından tutup çevirmeye başladı, tıpkı bir altın arayıcısının altın parçalarını ayıklaması gibi... Harry kendi yüzünün yumuşak bir geçişle Snape'in yüzüne dönüştüğünü gördü. Snape ağzını açtı ve tavana doğru konuştu, sesi hafifçe yankılanıyordu. "Yeniden beliriyor... Karkaroff'unki de... her zamankinden de güçlü ve belirgin..."</p><p class="calibre9">"Yardım almadan da kurabileceğim bir bağlantı," dedi Dumbledore iç çekerek, "ama neyse." Yarım ay biçimindeki gözlüğünün üzerinden Harry'ye baktı. Harry ağzını bir karış açmış, kabın içinde dönüp duran Snape'in yüzüne bakıyordu. "Mr. Fudge toplantımız için geldiğinde Düşünseli'ni kullanıyordum, alelacele ortadan kaldırdım. Belli ki dolabın kapısını doğru dürüst kapatamamışım. Dikkatini çekmesi doğaldı."</p><p class="calibre9">"Özür dilerim," diye geveledi Harry.</p><p class="calibre9">Dumbledore başını salladı.</p><p class="calibre9">"Merak günah değildir," dedi. "Ama merak ederken, ihtiyatı elden bırakmamalıyız... hem de nasıl..."</p><p class="calibre9">Hafifçe kaşlarını çatıp, asasının ucuyla çanağın içindeki düşünceleri dürttü. Çanaktan hemen biri yükseldi, aşağı yukarı on altı yaşında, tombul, asık yüzlü bir kız. Ayakları hâlâ çanağın içinde, yavaş yavaş kendi çevresinde dönmeye başladı. Harry'nin ya da Profesör Dumbledore'un orada olduklarının hiç farkında değilmiş gibiydi. Konuştuğunda sesi Snape'inki gibi yankılandı, sanki taş çanağın derinliklerinden geliyordu. "Bana bir uğursuzluk büyüsü yaptı, Profesör Dumbledore, bense sadece onunla dalga geçiyordum, efendim. Onu geçen perşembe seraların arkasında Florence'la öpüşürken gördüğümü söyledim yalnızca..."</p><p class="calibre9">"Ama neden, Bertha," dedi Dumbledore üzgün üzgün, şimdi sessizce kendi çevresinde dönüp duran kıza bakarak. "Neden onu takip ettin ki?"</p><p class="calibre9">"Bertha mı?" diye fısıldadı Harry, başını kaldırıp ona bakarak. "O - o Bertha Jorkins miydi?"</p><p class="calibre9">"Evet," dedi Dumbledore, çanağın içindeki düşünceleri bir kez daha dürterek; Bertha düşüncelerin arasına battı ve çanağın içi yeniden gümüşi ve donuk bir görünüme büründü. "Bertha'nın, okul yıllarından hatırladığım hali."</p><p class="calibre9">Düşünseli'nden gelen gümüşi ışık Profesör Dumbledore'un yüzüne vuruyordu. Harry birden onun ne kadar yaşlı göründüğünü fark etti. Dumbledore'un yaşının epey ileri olduğunu elbette biliyordu, ama nedense daha önce onu yaşlı bir adam olarak görmemişti hiç.</p><p class="calibre9">"Evet, Harry," dedi Dumbledore usulca. "Benim düşüncelerime dalıp gitmeden önce, bana bir şey söylemek istiyordun."</p><p class="calibre9">"Evet," dedi Harry. "Profesör - az önce Kehanet'teydim ve - ee - uyuyakaldım."</p><p class="calibre9">Bunu söyledikten sonra, azar işitip işitmeyeceğini merak ederek durakladı. Ama Dumbledore sadece, "Gayet anlaşılır bir durum. Devam et," dedi.</p><p class="calibre9">"Şey, bir rüya gördüm" dedi Harry. "Lord Voldemort hakkında bir rüya. Kılkuyruk'a işkence ediyordu... Kılkuyruk'un kim olduğunu biliyor -"</p><p class="calibre9">"Biliyorum," dedi Dumbledore hemen. "Lütfen devam et."</p><p class="calibre9">"Voldemort'a bir baykuşla mektup geldi. Voldemort, Kılkuyruk'un hatasının onarıldığına benzer bir şey söyledi. Birinin öldüğünü söyledi. Sonra dedi ki, Kılkuyruk yılana yem olmayacakmış - koltuğunun yanında bir yılan vardı. Dedi ki - dedi ki, onun yerine yılana beni yedirecekmiş. Sonra Kılkuyruk'un üzerinde Cruciatus lanetini uyguladı - ve yara izim acıdı," dedi Harry. "Öyle fena acıdı ki, beni uyandırdı."</p><p class="calibre9">Dumbledore hâlâ suskun suskun ona bakıyordu.</p><p class="calibre9">"Şeyy - bu kadar," dedi Harry.</p><p class="calibre9">"Anlıyorum," dedi Dumbledore usulca. "Anlıyorum. Peki, yazın seni uyandırdığından beri bu yıl yara izin bir daha acımış mıydı hiç?"</p><p class="calibre9">"Hayır, ben - yazın beni uyandırdığını nereden bildiniz?" dedi Harry şaşkınlıkla.</p><p class="calibre9">"Sirius'un tek mektup arkadaşı sen değilsin," dedi Dumbledore. "Geçen yıl Hogwarts'tan ayrıldığından beri onunla ben de temas halindeyim. Kalacağı en güvenli yer olarak dağdaki mağarayı öneren de bendim."</p><p class="calibre9">Dumbledore ayağa kalktı ve masasının arkasında bir aşağı bir yukarı yürümeye başladı. Arada bir asasını şakağına götürüyor, gümüşi renkte parıldayan yeni bir düşünce çıkarıyor ve onu Düşünseli'ne katıyordu. Çanağın içindeki düşünceler öylesine büyük bir hızla dönüyorlardı ki, Harry hiçbir şey seçemiyordu: Her şey bulanık bir renk cümbüşünden ibaretti.</p><p class="calibre9">Birkaç dakika sonra Harry alçak sesle, "Profesör?" dedi.</p><p class="calibre9">Dumbledore bir aşağı bir yukarı yürümeyi bırakıp Harry'ye baktı.</p><p class="calibre9">"Özür dilerim," dedi usulca. Dönüp masasına oturdu.</p><p class="calibre9">"Acaba - acaba yara izimin niye acıdığını biliyor musunuz?"</p><p class="calibre9">Dumbledore, Harry'ye bir süre büyük bir dikkatle baktı, sonra da, "Bir teorim var sadece..." dedi. "Kanımca yara izin hem Lord Voldemort yakınındayken acıyor, hem de o, çok güçlü bir nefret dalgasına kapıldığı zaman."</p><p class="calibre9">"Ama... neden?"</p><p class="calibre9">"Çünkü ikiniz birbirinize, başarısızlığa uğrayan lanetle bağlısınız," dedi Dumbledore. "O sıradan bir yara izi değil."</p><p class="calibre9">"Yani size göre... o rüya... gerçek miydi?"</p><p class="calibre9">"Mümkün," dedi Dumbledore. "Hatta bence - yüksek bir olasılık. Harry - Voldemort'u gördün mü?"</p><p class="calibre9">"Hayır," dedi Harry. "Sadece koltuğunun arkasını gördüm. Ama - görülecek bir şey olmaması gerekir, değil mi? Yani, bir bedeni yok, değil mi? Ama... ama o zaman asayı nasıl tutmuş olabilir?" .dedi Harry ağır ağır.</p><p class="calibre9">"Evet, gerçekten de nasıl?" diye mırıldandı Dumbledore. "Gerçekten de nasıl..."</p><p class="calibre9">Bir süre Harry de, Dumbledore da konuşmadı. Dumbledore öylece durup çevresine bakıyor, arada bir asasının ucunu şakağına dayıyor ve gümüş renginde parıldayan bir düşünceyi çekip Düşünseli'nin içindeki köpüren kütleye ekliyordu.</p><p class="calibre9">"Profesör," dedi Harry sonunda, "sizce o güçleniyor mu?"</p><p class="calibre9">"Voldemort mu?" dedi Dumbledore, Düşünseli'nin üzerinden Harry'ye bakarak. Dumbledore'un Harry'ye zaman zaman yönelttiği o tanıdık, delici bakıştı bu. Harry böyle zamanlarda Dumbledore'un onun içini, Moody'nin sihirli gözünün bile göremeyeceği bir şekilde gördüğü hissine kapılıyordu. "Harry, bu konuda da ancak tahminde bulunabilirim."</p><p class="calibre9">Dumbledore bir kez daha iç çekti. Her zamankinden daha yaşlı; daha yıpranmış görünüyordu.</p><p class="calibre9">"Voldemort'un yükseliş yılları," dedi," kaybolma vakalarının sıklığıyla da bilinirdi. Bertha Jorkins, Voldemort'un en son görüldüğü söylenen yerde, arkasında en ufak bir iz bırakmadan kayboldu. Mr. Crouch da kayboldu... hem de burada, okul arazisinde. Üçüncü bir kaybolma olayı da var, üzüntüyle söyleyeyim ki, Bakanlık bir Muggle söz konusu olduğu için bu olayı önemsemiyor. Kaybolan kişinin adı Frank Bryce'tı. Voldemort'un babasının büyüdüğü köyde yaşıyordu ve geçen ağustostan beri görülmedi. Gördüğün gibi, Bakanlık'taki çoğu dostumun aksine, ben Muggle gazetelerini okurum."</p><p class="calibre9">Dumbledore, Harry'ye, yüzünde çok ciddi bir ifadeyle baktı. "Bu kaybolma vakaları bana birbirleriyle bağlantılı gibi görünüyor. Bakanlık aynı fikirde değil - odamın dışında beklerken sen de duymuşsundur."</p><p class="calibre9">Harry başıyla onayladı. Odaya yeniden bir sessizlik çöktü. Dumbledore arada bir düşüncelerini çıkarıyordu. Harry gitmesi gerektiğini hissediyordu, ama merakı onu sandalyesinde tuttu.</p><p class="calibre9">"Profesör?" dedi yine.</p><p class="calibre9">"Evet, Harry?" dedi Dumbledore.</p><p class="calibre9">"Şeyy... size şeyi sorabilir miyim... o mahkemeyi... hani Düşünseli'nin içindeki?"</p><p class="calibre9">"Sorabilirsin," dedi Dumbledore ciddiyetle. "O mahkemeye defalarca katıldım, ama bazı davaları diğerlerinden daha belirgin şekilde hatırlıyorum... özellikle de şu aralar..."</p><p class="calibre9">"Geldiğinizde - geldiğinizde izlediğim davayı biliyorsunuz, değil mi? Hani Crouch'un oğlunun olduğu davayı? Şeyy... Neville'in annesiyle babasından mı bahsediyorlardı?"</p><p class="calibre9">Dumbledore, Harry'ye, içe işleyen bakışlarla baktı.</p><p class="calibre9">"Neville onu niye ninesinin büyüttüğünü sana anlatmadı mı?" dedi.</p><p class="calibre9">Harry başını iki yana salladı. Neville'i dört yıldır tanıyordu, nasıl olup da bunu sormayı akıl etmediğini anlayamıyordu.</p><p class="calibre9">"Evet, Neville'in annesiyle babasından bahsediyorlardı," dedi Dumbledore. "Babası Frank, tıpkı Profesör Moody gibi bir Seherbaz'dı. Duyduğun gibi, o ve eşi, Voldemort'un gücünü yitirdikten sonra nerede olduğunu söyletmek amacıyla işkence gördüler."</p><p class="calibre9">"Yani öldüler mi?" dedi Harry alçak sesle.</p><p class="calibre9">"Hayır," dedi Dumbledore. Sesinde Harry'nin daha önce hiç duymadığı bir acı vardı. "Delirdiler. İkisi de St. Mungo Sihirsel Hastalıklar ve Sakatlıklar Hastanesi'ndeler. Sanınm Neville tatillerde ninesiyle birlikte onları ziyaret ediyor. Onu tanımıyorlar."</p><p class="calibre9">Harry öylece kaldı, dehşete düşmüştü. Bilmiyordu... dört yıldır hiç öğrenmeye çalışmamıştı...</p><p class="calibre9">"Longbottom'lar çok popülerdi," dedi Dumbledore. "Onlara yapılan saldırılar Voldemort'un düşüşünden sonra, tam herkes güvende olduğunu düşünürken gerçekleşti. O saldırılar benzerine hiç rastlamadığım şiddette bir öfkeye yol açtı. Bakanlık bunu yapanları yakalamak için büyük baskı altındaydı. Ne yazık ki, Longbottom'ların sunduğu deliller -durumları göz önüne alınırsa- çok güvenilir değildi."</p><p class="calibre9">"O halde Mr. Crouch'un oğlu işin içinde olmayabilirdi?" dedi Harry, ağır ağır konuşarak.</p><p class="calibre9">Dumbledore başını iki yana salladı. "Bu konuda hiçbir fikrim yok."</p><p class="calibre9">Harry bir süre daha sessizlik içinde oturup Düşünseli'nin içindeki anaforu seyretti. Sormaya can attığı iki soru daha vardı... ama bunlar yaşayan kişilerin suçlarıyla ilgiliydi...</p><p class="calibre9">"Şeyy," dedi, "Mr. Bagman..."</p><p class="calibre9">"... bir daha hiçbir Karanlık faaliyetle suçlanmadı," dedi Dumbledore sakince.</p><p class="calibre9">"Peki," dedi Harry çabucak. Gözleri yine Düşünseli'nin içine daldı. Dumbledore yeni düşünceler eklemeye son verdiğinden, şimdi çanağın içindekiler daha yavaş dönüyordu. "Bir de... şeyy..."</p><p class="calibre9">Ama Düşünseli, Harry'nin aklındaki soruyu onun yerine soruyordu adeta. Yüzeyde yine Snape'in yüzü belirdi. Dumbledore bir ona, bir de Harry'ye baktı.</p><p class="calibre9">"Profesör Snape için de aynı şey geçerli," dedi.</p><p class="calibre9">Harry, Profesör Dumbledore'un açık mavi gözlerine baktı. Daha kendine engel olamadan, asıl bilmek istediği şey ağzından dökülmüştü bile. "Niçin onun Voldemort'u desteklemeyi gerçekten bıraktığını düşünüyorsunuz, Profesör?"</p><p class="calibre9">Dumbledore gözlerini bir süre Harry'nin gözlerine dikti. Sonra, "İşte bu konu, Harry," dedi, "Profesör Snape'le benim aramda."</p><p class="calibre9">Harry konuşmanın sona erdiğini anladı; Dumbledore kızgın görünmüyordu, ama sesinde Harry'ye gitme vaktinin geldiğini söyleyen bir kesinlik vardı. Harry ayağa kalktı, Dumbledore da öyle.</p><p class="calibre9">"Harry," dedi, tam Harry kapıya ulaştığında. "Lütfen Neville'in annesiyle babasından kimseye bahsetme. Bunu insanlara kendisinin söylemeye hakkı var, hazır olduğu zaman."</p><p class="calibre9">"Peki, Profesör," dedi Harry. Çıkmak için arkasını döndü.</p><p class="calibre9">"Ve -"</p><p class="calibre9">Harry dönüp baktı.</p><p class="calibre9">Dumbledore, Düşünseli'nin önünde duruyordu. Yüzü çanaktan yükselen gümüşümsü ışıkla alttan aydınlanmıştı ve her zamankinden daha yaşlı görünüyordu. Harry'ye bir süre öylece baktı ve, "Üçüncü görevde iyi şanslar," dedi.</p><div class="mbppagebreak" id="calibre_pb_66"></div>
</body></html>
