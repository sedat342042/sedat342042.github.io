<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos511255" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  ALTINCI  BÖLÜM: ATEŞ  KADEHİ</span></span></p><p class="calibre8">Hogwarts öğrencileri merdivende Durmstrang'lıların arkasında sıra olurlarken, Ron nutku tutulmuş bir edayla, "İnanmıyorum!" dedi. "Krum, Harry! Viktor Krum!"</p><p class="calibre9">“Tanrı aşkına, Ron, sadece bir Quidditch oyuncusu," dedi Hermione.</p><p class="calibre9">Ron ona kulaklarına inanamıyormuş gibi bakarak, "Sadece bir Quidditch oyuncusu ha?" dedi. "Hermione - o dünyanın en iyi Arayıcı'larından biri! Hâlâ öğrenci olduğundan haberim yoktu!"</p><p class="calibre9">Büyük Salon'a giden diğer Hogwarts öğrencileriyle beraber tekrar Giriş Salonu'ndan geçtiler. Lee Jordan zıplayıp duruyor, Krum'un başının arkasını daha iyi görmeye çalışıyordu. Altıncı sınıftan bazı kızlar, yürürken bir yandan da hummalı bir şekilde ceplerinde bir şeyler aranıyorlardı - "Ay, inanamıyorum, üzerimde tek bir tüy kalem yok -" "Şapkama rujla imza atar mı dersin?"</p><p class="calibre9">Hermione, ruj hakkında dırdır eden kızların yanından geçerlerken, burnu büyük bir edayla, "Aman yani," dedi.</p><p class="calibre9">"Ben imzasını alıyorum," dedi Ron. "Yani, alabilirsem. Yanında tüy kalem yok, değil mi, Harry?"</p><p class="calibre9">"Hayır, kalemler yukarıda, çantamda," dedi Harry.</p><p class="calibre9">Gryffindor masasına gidip oturdular. Ron kapıya bakan tarafta oturmaya özen gösterdi, çünkü Krum'la diğer Durmstrang'lı öğrenciler hâlâ kapının oradaydılar. Nereye oturacaklarını bilemiyormuş gibiydiler. Beauxbatons öğrencileri ise Ravenclaw masasını tercih etmişlerdi. Yüzlerinde somurtkan ifadelerle Büyük Salon'u süzüyorlardı. Üç tanesi başlarındaki eşarplarla şallara hâlâ sıkı sıkıya sarılmış haldeydi.</p><p class="calibre9">Hermione sinirli bir tavırla, "O kadar da soğuk değil ki," dedi. "Pelerinlerini niye getirmemişler sanki?"</p><p class="calibre9">"Buraya! Gelin, buraya oturun!" diye tısladı Ron. "Buraya! Hermione, toparlan, yer aç -"</p><p class="calibre9">"Ne?"</p><p class="calibre9">"Çok geç," dedi Ron acı acı.</p><p class="calibre9">Viktor Krum ile Durmstrang'dan arkadaşları Slytherin masasına yerleşmişlerdi. Harry, Malfoy, Crabbe ve Goyle'un onlar geldi diye pek memnun havalara girdiklerini görebiliyordu. O bakarken, Malfoy, Krum'la konuşmak için öne eğildi.</p><p class="calibre9">Ron iğneleyici bir sesle, "Evet, işte böyle, yağcılık et, Malfoy" dedi. "Ama bahse girerim Krum onun ruhunu okuyordur... Bahse girerim insanların ona yaltaklanmasına alışkındır... Nerede uyuyacaklar dersiniz? Onlara yatakhanemizde bir yer teklif edebiliriz, Harry... Yatağımı ona veririm, bana göre hava hoş. Portatif bir yatağa kıvrılırım, olur biter."</p><p class="calibre9">Hermione onu küçümseyen bir "hıh" sesi çıkardı.</p><p class="calibre9">Harry, "Beauxbatons'kilerden çok daha keyifli bir halleri var," dedi.</p><p class="calibre9">Durmstrang öğrencileri kalın kürklerini çıkarıyor ve yıldızlı, siyah tavana ilgiyle bakıyorlardı. Bir kısmı ise altın tabaklarla kadehleri ellerine almış inceliyordu, besbelli etkilenmişlerdi.</p><p class="calibre9">Bu arada hademe Filch öğretmenlerin masasına sandalye ekliyordu. Bu akşamın şerefine kürklü, eski frakını giymişti. Harry onun Dumbledore'un iki yanına dört sandalye daha koyduğunu görünce şaşırdı.</p><p class="calibre9">"Ama fazladan sadece iki kişi var," dedi. "Filch neden dört sandalye koyuyor ki, başka kim gelecek?"</p><p class="calibre9">"Efendim?" dedi Ron. Aklı başka yerdeydi. Hâlâ gözlerini dikmiş, hayranlıkla Krum'a bakıyordu.</p><p class="calibre9">Bütün öğrenciler salona girip kendi binalarının masasında yerlerini aldıktan sonra, öğretmenler içeri girdi. En uçtaki masaya doğru sıra halinde yürüyüp yerlerini aldılar. Sıranın en sonunda Profesör Dumbledore, Profesör Karkaroff ve Madam Maxime vardı. Müdireleri görününce Beauxbatons öğrencileri fırlayıp ayağa kalktılar. Hogwarts öğrencilerinden bazıları güldü. Beauxbatons'lular utanmışa benzemiyordu. Madam Maxime, Dumbledore'un sol tarafına yerleşene kadar da yerlerine oturmadılar. Dumbledore oturmadı, Büyük Salon'a bir sessizlik çöktü.</p><p class="calibre8"><span class="calibre12"><span class="italic">"İyi akşamlar, hanımlar beyler, hayaletler ve -hepsinden önce- konuklar,"</span></span></p><p class="calibre8">dedi Dumbledore, yabancı öğrencilere gülümseyerek.</p><p class="calibre8"><span class="calibre12"><span class="italic">"Hepinize Hogwarts'a hoş geldiniz demekten büyük memnuniyet duyuyorum. Umarım burada konuğumuzken hem rahat, hem de hoş vakit geçirirsiniz."</span></span></p><p class="calibre8">Başındaki atkıyı hâlâ sıkı sıkı tutan Beauxbatons'lu bir kız öğrenci hiçbir kuşkuya yer vermeyecek şekilde alaylı alaylı güldü.</p><p class="calibre9">Saçları dikilen Hermione, "Kimse seni burada zorla tutmuyor!" diye fısıldadı.</p><p class="calibre9">Dumbledore,</p><p class="calibre8"><span class="calibre12"><span class="italic">"Turnuva şölenin sonunda resmi olarak başlayacak,"</span></span></p><p class="calibre8">dedi.</p><p class="calibre8"><span class="calibre12"><span class="italic">"Şimdi hepinizi yemeye içmeye davet ediyorum, evinizdeymiş gibi davranın!"</span></span></p><p class="calibre8">Yerine oturdu. Harry, Karkaroff'un hemen öne eğilerek onunla konuşmaya başladığını gördü.</p><p class="calibre9">Önlerindeki tabaklar her zaman olduğu gibi yemekle doldu. Mutfaktaki ev cinleri sınır tanımamıştı anlaşılan; Harry'nin önünde o güne kadar gördüğü en zengin menü diziliydi. Üstelik aralarında yabancı mutfaklara ait olduğu belli olan yemekler de vardı.</p><p class="calibre9">Ron büyük bir etli pudingin yanında duran büyük bir tabağı parmağıyla göstererek, "O da ne?" diye sordu. Tabağın içinde bir tür kabuklu deniz hayvanı yahnisi vardı.</p><p class="calibre9">"Bouillabaisse," dedi Hermione.</p><p class="calibre9">"Ne bezi, ne bezi?" dedi Ron.</p><p class="calibre9">"Fransız yemeği," dedi Hermione. "Bir önceki yaz tatilinde yedim. Çok güzeldir."</p><p class="calibre9">Ron bu kara pudingden tabağına bol bol koyarken, "Senin sözün bana yeter," dedi.</p><p class="calibre9">Büyük Salon her zamankinden çok daha kalabalıkmış gibi görünüyordu, oysa fazladan sadece yirmi öğrenci vardı. Belki de farklı renklerdeki üniformaları siyah Hogwarts cüppelerinin arasında çok dikkati çektiği için daha kalabalık görünüyorlardı. Kürklerini çıkaran Durmstrang öğrencilerinin içlerinde koyu kan kırmızısı cüppeler olduğu anlaşılmıştı.</p><p class="calibre9">Hagrid şölen başladıktan yirmi dakika sonra öğretmenler masasının arkasındaki bir kapıdan usulca salona girdi. Masanın ucundaki yerine süzülürcesine oturup, adamakıllı sargılanmış elini Harry, Ron ve Hermione'ye salladı.</p><p class="calibre9">"Kelekerler'in keyfi yerinde mi, Hagrid?" diye seslendi Harry.</p><p class="calibre9">Hagrid neşeyle, "Bomba gibiler," diye cevap verdi.</p><p class="calibre9">Ron yavaşça, "Ona ne şüphe," dedi. "Sonunda hoşlarına giden bir yiyecek bulmuşa benziyorlar, değil mi? Hagrid'in parmakları."</p><p class="calibre9">Tam o sırada bir ses, "Pardon," dedi, "acaba bouillabaisse'i isti'ör muydunuz?"</p><p class="calibre9">Sesin sahibi, Dumbledore'un konuşması sırasında gülmüş olan Beauxbatons'lu kızdı. Sonunda atkıyı çıkarmıştı. Uzun, gümüşi sarı saçları dalga dalga, neredeyse beline kadar uzanıyordu. Büyük, lacivert gözleri ve çok beyaz, düzgün dişleri vardı.</p><p class="calibre9">Ron morardı. Başını kaldırıp ona baktı, cevap vermek için ağzını açtı, ama ağzından çıka çıka hafif bir guruldama sesi çıktı.</p><p class="calibre9">"Evet, alabilirsiniz," dedi Harry, tabağı kıza doğru iterek.</p><p class="calibre9"> "İş'niz bitti mi onla?"</p><p class="calibre9">Ron soluk soluğa, "Evet," dedi, "evet, harikaydı."</p><p class="calibre9">Kız tabağı aldı ve itinayla Ravenclaw masasına taşıdı. Ron, sanki daha önce hiç kız görmemişçesine, faltaşı gibi açılmış gözlerle hâlâ onun arkasından bakıyordu. Harry gülmeye başladı. Anlaşılan bu ses Ron'u kendine getirmişti.</p><p class="calibre9">Ron boğuk bir sesle Harry'ye, "O bir veelal" dedi.</p><p class="calibre9">"Elbette değil," diye cevap verdi Hermione ters ters. "Ağzı açık ayran budalası gibi ona bakan başka hiç kimse görmüyorum!"</p><p class="calibre9">Oysa bu konuda hiç de haklı sayılmazdı. Kız salonu geçerken, birçok oğlanın başı ona doğru çevrildi. Bazılarının, tıpkı Ron gibi, geçici süreyle nutku tutulmuşa benziyordu.</p><p class="calibre9">Ron onu rahatça görebilmek için yana eğilerek, "Size söylüyorum, bu normal bir kız değil!" dedi. "Hogwarts'tan böyle kızlar çıkmıyor!"</p><p class="calibre9">Harry düşünmeden, "Hogwarts'tan çıkanlar da hiç fena sayılmaz," dedi. Cho Chang gümüşi saçlı kızdan birkaç sandalye ötede oturuyordu.</p><p class="calibre9">Hermione onları harekete geçirmek istermiş gibi, "Gözleriniz yuvalarına oturduysa," dedi, "kim geldi diye bakarsınız belki."</p><p class="calibre9">Anlamlı anlamlı öğretmenler masasını işaret etti. Geri kalan iki boş sandalye az önce dolmuştu. Ludo Bagman şimdi Profesör Karkaroff'un öbür yanında oturuyordu.</p><p class="calibre9">Percy'nin patronu Mr. Crouch ise Madam Maxime'in yanına oturmuştu.</p><p class="calibre9">Harry şaşkınlıkla, "Onların burada ne işi var?" dedi.</p><p class="calibre9">"Üç-Büyücü Turnuvası'nı onlar düzenliyor sonuçta, değil mi?" dedi Hermione. "Herhalde başlarken burada olmak istediler."</p><p class="calibre9">İkinci yemekler geldiğinde, hiç bilmedikleri birkaç tatlı da olduğunu gördüler. Ron, Fransız usulü, tuhaf ve soluk bir sütlü pelteyi yakından inceledi, sonra onu dikkatle birkaç santim sağına çekti ki, Ravenclaw masasından kolayca görülebilsin. Ancak veela'ya benzeyen kız yeterince yemiş gibiydi, gelip tatlıyı almadı.</p><p class="calibre9">Altın tabaklar temizlendikten sonra, Dumbledore tekrar ayağa kalktı. Şimdi salonu hoş bir gerginlik havası sarmış gibiydi. Ne olacağını merak eden Harry de hafif bir heyecan hissediyordu. Onlardan birkaç sandalye ötede Fred ve George öne eğilmiş, gözlerini büyük bir dikkatle Dumbledore'a dikmişlerdi.</p><p class="calibre9">Dumbledore kendisine dönük yüzler denizine gülümseyerek,</p><p class="calibre8"><span class="calibre12"><span class="italic">"Beklenen an geldi,"</span></span></p><p class="calibre8">dedi.</p><p class="calibre8"><span class="calibre12"><span class="italic">"Üç-Büyücü Turnuvası başlamak üzere. Sandığı getirmeden önce birkaç kelimelik bir açıklama yapmak istiyorum -"</span></span></p><p class="calibre8">"Neyi getirmeden?" diye mırıldandı Harry.</p><p class="calibre9">Ron omuzlarını silkti.</p><p class="calibre8"><span class="calibre12"><span class="italic">"- bu yıl izleyeceğimiz prosedürü açıklığa kavuşturmak için. Ama önce, onları tanımayanlara, Uluslararası Sihirsel İşbirliği Dairesi Başkanı Mr. Bartemius Crouch ile"</span></span></p><p class="calibre8">-kibar bir alkış duyuldu-</p><p class="calibre8"><span class="calibre12"><span class="italic">"Sihirli Oyunlar ve Sporlar Dairesi Başkanı Mr. Ludo Bagman'ı takdim edeyim."</span></span></p><p class="calibre8">Belki Vurucu olarak sahip olduğu ünden, belki de sadece daha cana yakın görünüşünden dolayı, Bagman, Crouch'tan çok daha fazla alkış aldı. Babacan bir el hareketiyle alkışa karşılık verdi. Bartemius Crouch ise adı söylenince ne gülümsedi, ne de el salladı. Onu Quidditch Dünya Kupası'ndaki şık takım elbisesiyle hatırlayan Harry, büyücü cüppesiyle tuhaf göründüğünü düşündü. Diş fırçası biçimindeki bıyığı ve kesin bir çizgiyle ikiye ayrılmış saçları, Dumbledore'un uzun, beyaz saçı ve sakalı yanında çok acayip duruyordu.</p><p class="calibre9">Dumbledore,</p><p class="calibre8"><span class="calibre12"><span class="italic">"Mr. Bagman ve Mr. Crouch, Üç-Büyücü Turnuvası'nın düzenlenmesi için son birkaç ay boyunca yorulmak bilmeden çalıştılar,"</span></span></p><p class="calibre8">diye devam etti.</p><p class="calibre8"><span class="calibre12"><span class="italic">"Ve şampiyonlara puan verecek olan jüride, ben, Profesör Karkaroff ve Madam Maxime'le birlikte yer alacaklar."</span></span></p><p class="calibre8">"Şampiyonlar" kelimesinin telaffuz edilmesi üzerine, dinleyen öğrenciler de büsbütün dikkat kesildiler.</p><p class="calibre9">Belki de Dumbledore onların ani suskunluğunu fark etmişti, çünkü gülümseyerek,</p><p class="calibre8"><span class="calibre12"><span class="italic">"O halde, zahmet olmazsa sandığı alalım, Mr. Filch,"</span></span></p><p class="calibre8">dedi.</p><p class="calibre9">Salonun uzak bir köşesinde kimsenin gözüne çarpmadan sinmiş bekleyen Filch, mücevherle kaplı büyük, tahta bir sandıkla Dumbledore'a yaklaştı. Sandık son derece eski görünüyordu. İzleyen öğrencilerden heyecanlı, meraklı bir mırıltı yükseldi. Dennis Creevey sandığı doğru dürüst görebilmek için sandalyesinin üstüne çıkmıştı, ama öyle minikti ki başı yine de hemen hemen herkesinkinden aşağıda kalıyordu.</p><p class="calibre9">Filch sandığı itinayla masaya, Dumbledore'un önüne koyarken,</p><p class="calibre8"><span class="calibre12"><span class="italic">"Şampiyonların bu yıl karşılaşacakları görevlere ilişkin talimatlar Mr. Crouch ve Mr. Bagman tarafından incelendi,"</span></span></p><p class="calibre8">dedi Dumbledore.</p><p class="calibre8"><span class="calibre12"><span class="italic">"Her aşama için gereken düzenlemeleri yaptılar. Okul yılı boyunca üç görev yerine getirilecek ve bunlar şampiyonların farklı farklı niteliklerini sınayacak... sihirli güçlerini - cesaretlerini - sonuca varma yetilerini - ve, elbette, tehlikeyle başa çıkma yeteneklerini."</span></span></p><p class="calibre8">"Tehlike" kelimesi üzerine salona mutlak bir sessizlik çöktü, öyle ki kimse soluk almaya dahi cesaret edemiyordu.</p><p class="calibre9">Dumbledore sakin sakin,</p><p class="calibre8"><span class="calibre12"><span class="italic">"Bildiğiniz gibi Turnuva'da üç şampiyon karşı karşıya geliyor,"</span></span></p><p class="calibre8">diye devam etti,</p><p class="calibre8"><span class="calibre12"><span class="italic">"katılan okulların her birinden birer şampiyon. Onlara Turnuva görevlerinin her birini ne kadar iyi yerine getirdiklerine göre puan verilecek ve üçüncü görevden sonra en yüksek toplam puana sahip şampiyon Üçbüyücü Kupası'nı kazanacak. Şampiyonlar tarafsız bir seçici tarafından seçilecek: Ateş Kadehi."</span></span></p><p class="calibre8">Dumbledore asasını çıkardı ve sandığın tepesine üç kere vurdu. Kapak gıcırdayarak yavaşça açıldı. Dumbledore uzanıp sandığın içinden büyük, kabaca yontulmuş tahta bir kadeh çıkardı. Dans eden mavi-beyaz alevlerle ağzına kadar dolu olmasa, hiç de göze çarpmayan bir kadeh olurdu bu.</p><p class="calibre9">Dumbledore sandığı kapadı ve Kadeh'i itinayla onun üstüne yerleştirdi. Kadeh, bulunduğu yerde salondaki herkes tarafından rahatlıkla görülebiliyordu.</p><p class="calibre8"><span class="calibre12"><span class="italic">"Şampiyon olarak başvurmak isteyen herkesin, adını ve okulunu bir parşömen parçasına açıkça yazıp Kadeh'e atması gerekiyor,"</span></span></p><p class="calibre8">dedi Dumbledore.</p><p class="calibre8"><span class="calibre12"><span class="italic">"Müstakbel şampiyonların başvuru için yirmi dört saatleri var. Yarın gece, yani Cadılar Bayramı'nda, Kadeh, okullarını temsil etmeye en uygun bulduğu üç kişinin adını verecek. Kadeh bu gece Giriş Salonu'na konacak, böylece yarışmak isteyen herkes ona kolayca erişebilecek."</span></span></p><p class="calibre8">Dumbledore,</p><p class="calibre8"><span class="calibre12"><span class="italic">"Yaşı küçük öğrencilerin iştahı kabarmasın diye,"</span></span></p><p class="calibre8">dedi,</p><p class="calibre8"><span class="calibre12"><span class="italic">"Ateş Kadehi Giriş Salonu'na konunca çevresine bir Yaş Çizgisi çizeceğim. Yaşı on yedinin altında olan kimse bu çizgiyi geçemeyecek. Son olarak, içinizden katılmak isteyen herkese, bu turnuvanın öyle elini kolunu sallaya sallaya girilecek bir şey olmadığını vurgulamak isterim. Ateş Kadehi bir kez bir şampiyonu seçince, o şampiyon Turnuva'yı sonuna kadar götürmek zorunda. Adınızı Kadeh'e atmak bağlayıcı, sihirli bir anlaşma oluşturur. Bir kez şampiyon seçilince artık fikrinizi değiştiremezsiniz. Onun için, adınızı Kadeh'e atmadan önce, lütfen yarışmaya katılmaya hazır olduğunuzdan bütün kalbinizle emin olun. Şimdi, sanırım yatma vakti geldi. Hepinize iyi geceler."</span></span></p><p class="calibre8">Büyük Salon'dan geçip Giriş Salonu'na açılan kapılara giderlerken, Fred Weasley, gözleri parlayarak, "Bir Yaş Çizgisi!" dedi. "Eh, bu çizgiyi bir Yaşlanma İksiri ile kandırabiliriz, değil mi? Ve adımız bir kez Kadeh'e girdi mi, son gülen biz olacağız demektir - çünkü Kadeh on yedi yaşında olup olmadığımızı anlayamaz!"</p><p class="calibre9">"Ama on yedi yaşın altındakilerin pek şansı olacağını sanmıyorum," dedi Hermione. "Yeterince şey öğrenmedik ve..."</p><p class="calibre9">George, "Kendi adına konuş," diyerek lafı kısa kesti. "Sen katılmayı deneyeceksin, değil mi, Harry?"</p><p class="calibre9">Harry bir an Dumbledore'un, on yedi yaşın altındaki kimsenin adını koymaması yolundaki ısrarını düşündü, derken Üç-Büyücü Turnuvası Kupası'nı alırkenki o harika tablo zihnini yeniden doldurdu... Sonra on yedi yaşın altında biri gerçekten de Yaş Çizgisi'ni geçerse Dumbledore'un ne kadar kızacağını merak etti...</p><p class="calibre9">"Nerede?" dedi Ron. Konuşmanın tek kelimesini bile dinlemeden, Krum'a ne olduğunu görmek için kalabalığa bakıyordu. "Dumbledore, Durmstrang'lıların nerede uyuduğunu söylemedi, değil mi?"</p><p class="calibre9">Ama merakı anında giderildi. Şimdi Slytherin masasının hizasındaydılar ve Karkaroff öğrencilerini apar topar ayağa kaldırmıştı.</p><p class="calibre9">"Haydi öyleyse, gemiye dönelim," diyordu. "Viktor, kendini nasıl hissediyorsun? Yeterince yedin mi? Mutfaktan biraz tatlı şarap isteteyim mi?"</p><p class="calibre9">Harry, Krum'un, kürkünü tekrar giyerken başını iki yana salladığını gördü.</p><p class="calibre9">Durmstrang'lı diğer çocuklardan biri umutla, "Profesür, ben şarab isterim," dedi.</p><p class="calibre9">Karkaroff, sıcak, babacan havası saniyede yok olarak, "Sana teklif etmiyordum, Poliakoff," dedi. "Bakıyorum da yine cüppenin önüne boydan boya yemek dökmüşsün, iğrenç çocuk seni -"</p><p class="calibre9">Karkaroff döndü ve öğrencilerinin önüne düşüp kapılara doğru yürüdü. Oraya Harry, Ron ve Hermione ile aynı anda vardı. Harry önce o geçsin diye durdu.</p><p class="calibre9">Karkaroff ona bakarak kayıtsızca, "Teşekkürler," dedi.</p><p class="calibre9">Ve sonra da donup kaldı. Başını yeniden Harry'ye çevirdi, gözlerine inanamıyormuş gibi ona baktı. Müdürlerinin arkasında Durmstrang öğrencileri de durmuştu. Karkaroff'un gözleri yavaşça Harry'nin yüzüne odaklandı ve yara izine dikildi. Durmstrang öğrencileri de merakla Harry'ye bakıyorlardı. Harry gözünün ucuyla bazılarının yüzündeki ifadeyi görüp, meseleyi anladıklarını fark etti. Önüne boydan boya yemek döken çocuk yanındaki kızı dürttü ve parmağıyla açıkça Harry'nin alnını gösterdi.</p><p class="calibre9">"Evet, o, Harry Potter," dedi arkalarından biri homurtuyla.</p><p class="calibre9">Profesör Karkaroff olduğu yerde döndü. Deli-Göz Moody orada duruyordu, bastonuna iyice dayanmıştı, sihirli gözü hiç kırpılmaksızın Durmstrang Müdürü'ne dikilmişti.</p><p class="calibre9">Harry bakarken Karkaroff un yüzünden rengin çekildiğini gördü. Yüzüne hiddet ve korku karışımı, dehşet dolu bir ifade yerleşti.</p><p class="calibre9">"Sen!" dedi, Moody'ye gözlerini dikerek. Onu gerçekten gördüğünden emin değilmiş gibi bir hali vardı.</p><p class="calibre9">"Evet, ben," dedi Moody karanlık bir edayla. "Potter'a söyleyecek bir şeyin yoksa, Karkaroff, yoluna devam etmek istersin belki. Kapıyı tıkıyorsun."</p><p class="calibre9">Doğruydu, salondaki öğrencilerin yarısı şimdi onların arkasında bekliyor, yolun niye kesildiğini anlamak için birbirlerinin omuzlarının üstünden ileri doğru bakıyorlardı.</p><p class="calibre9">Profesör Karkaroff tek kelime daha etmeden, öğrencilerini de kendisiyle birlikte sürükleyip götürdü. Moody, gözden kaybolana kadar onu bakışlarıyla izledi, sihirli gözü arkası üzerinde sabitleşmişti, şekli bozulmuş yüzünde yoğun bir hoşnutsuzluk ifadesi vardı.</p><p class="calibre9">Ertesi gün cumartesiydi ve normalde öğrencilerin çoğu cumartesi günleri kahvaltıya geç saatte inerdi. Ancak Harry, Ron ve Hermione diğer hafta sonlarına kıyasla erken uyandılar, dahası bu konuda yalnız değildiler. Giriş Salonu'na gittiklerinde, yaklaşık yirmi kişinin salon çevresinde kümeler halinde toplanmış olduğunu gördüler. Kimi kızarmış ekmek yiyor, hepsi Ateş Kadehi'ni inceliyordu. Kadeh, salonun ortasına, üzerine genellikle Seçmen Şapka'nın konduğu taburenin üstüne yerleştirilmişti. Yere, taburenin çevresine ise ince, altın bir çizgiyle yirmi beş santim yarıçapında bir çember çizilmişti.</p><p class="calibre9">Ron üçüncü sınıftan bir kıza heyecanla, "Adını koyan oldu mu?" diye sordu.</p><p class="calibre9">Kız, "Durmstrang grubunun hepsi," diye cevap verdi. "Ama daha Hogwarts'tan kimseyi görmedim."</p><p class="calibre9">Harry, "Bahse girerim bazıları adlarını dün gece biz yatmaya gittikten sonra koymuştur," dedi. "Ben olsam öyle yapardım... herkes baksın istemezdim. Ya Kadeh seni hemencecik gerisingeri püskürtürse?"</p><p class="calibre9">Harry'nin arkasında biri güldü. Harry dönünce Fred, George ve Lee Jordan'ı gördü. Büyük bir heyecanla, telaş içinde merdivenden iniyorlardı.</p><p class="calibre9">Fred muzaffer bir fısıltıyla Harry, Ron ve Hermione'ye, "Yaptım," dedi. "İçtim."</p><p class="calibre9">"Neyi?" dedi Ron.</p><p class="calibre9">"Yaşlanma İksiri'ni, kuş beyinliler," dedi Fred.</p><p class="calibre9">George neşeyle ellerini ovuşturarak, "Hepimize birer damla," dedi. "Birkaç ay büyük olsak yetiyor."</p><p class="calibre9">Lee ağzı kulaklarında sırıtarak, "Birimiz kazanırsa, bin Galleon'u üçümüz paylaşacağız," dedi.</p><p class="calibre9">Hermione, "Biliyor musunuz, bunun işe yaracağından emin değilim," diye uyardı onları. "Eminim Dumbledore bunu düşünmüştür."</p><p class="calibre9">Fred, George ve Lee ona kulak asmadılar.</p><p class="calibre9">Fred heyecanla titreyerek diğer ikisine, "Hazır mıyız?" dedi. "Hadi öyleyse - ilk ben gidiyorum -"</p><p class="calibre9">Fred cebinden üzerinde "Fred Weasley - Hogwarts" yazan bir parşömen parçasını çekerken, Harry onu büyülenmişçesine seyretti. Fred çizginin kenarına kadar yürüdü ve orada durup, on beş metreden aşağı atlamaya hazırlanan bir tramplenci gibi ayak parmaklarının üzerinde sallanmaya başladı. Sonra da, Giriş Salonu'ndaki herkesin gözü üstündeyken, derin bir soluk alıp çizgiyi geçti.</p><p class="calibre9">Harry bir an onun başardığını sandı -George ise kesinlikle öyle düşünmüştü, çünkü bir zafer narası atarak Fred'in ardından zıpladı- ama bir an sonra büyük bir cızırtı duyuldu ve ikizlerin ikisi de, sanki görünmeyen bir gülleci tarafından atılmış gibi, altın çemberin dışına fırlatıldı. Soğuk taş döşemede bir metre öteye küt diye indiler. Üstelik, canlarının acıdığı yetmiyormuş gibi bir de rezil olmuşlardı: Yüksek bir pat sesinin ardından ikisinin de bir anda birbirinin eşi uzun, beyaz sakalları oldu.</p><p class="calibre9">Giriş Salonu kahkahalarla çınladı. Fred ve George bile, ayağa kalkıp birbirlerinin sakallarına şöyle iyice bir bakınca, kahkahayı patlattılar.</p><p class="calibre9">Kalın bir ses, çok eğleniyormuş gibi bir edayla, "Sizi uyarmıştım," dedi. Herkes arkasına döndü. Profesör Dumbledore'du bu, Büyük Salon'dan çıkıyordu. Gözleri pırıldayarak Fred ve George'u izledi. "Yukarı, Madam Pomfrey'ye gitmenizi tavsiye ederim. Şu anda Ravenclaw'dan Miss Fawcett ve Hufflepuff'tan Mr. Summers'la ilgileniyor, onlar da sizin gibi kendilerini biraz yaşlandırmaya karar vermişler. Ama şunu söyleyebilirim: İkisinin sakalları da sizinki kadar güzel değil."</p><p class="calibre9">Fred ve George, yanı başlarında gülmekten kırılan Lee ile birlikte hastane kanadına doğru yola koyulurken, Harry, Ron ve Hermione de kıkırdayarak kahvaltıya indiler.</p><p class="calibre9">Büyük Salon'daki süslemeler bu sabah değişmişti. Cadılar Bayramı olduğu için, bir canlı yarasalar bulutu sihirli tavanın çevresinde kanatlarını çırparken, yüzlerce oyulmuş balkabağı her köşeden pis pis sırıtıyordu.</p><p class="calibre9">Harry ötekilerin önüne düşerek, Hogwarts'tan on yedi yaşında ya da üstünde hangi öğrencilerin katılabileceğini tartışan Dean ve Seamus'ın yanına gitti.</p><p class="calibre9">Dean, "Bir rivayete göre, Warrington sabah erkenden kalkıp adını Kadeh'e atmış," dedi Harry'ye. "Hani şu tembel hayvana benzeyen Slytherin'li azman."</p><p class="calibre9">Warrington'ın karşısında Quidditch oynamış olan Harry tiksintiyle başını salladı. "Slytherin'li bir şampiyonumuz olamaz!"</p><p class="calibre9">Seamus küçümsemeyle, "Bütün Hufflepuff'lılar da Diggory'yi dillerine dolamış durumda," dedi. "Oysa onun yakışıklılığını tehlikeye atmak isteyeceğini sanmazdım."</p><p class="calibre9">Hermione birden, "Dinleyin!" dedi.</p><p class="calibre9">Giriş Salonu'nda insanlar tezahürat yapıyordu. Hepsi sandalyelerinde arkaya döndüler ve Angelina Johnson'ın mahçup mahçup gülümseyerek salona girmekte olduğunu gördüler. Gryffindor Quidditch Takımı'nda Kovalayıcı olarak oynayan uzun boylu, kara derili bir kız olan Angelina onların yanına geldi, oturdu ve, "Eh, yaptım işte!" dedi. "Az önce adımı koydum!"</p><p class="calibre9">Etkilenmiş görünen Ron, "Şaka ediyorsun!" dedi.</p><p class="calibre9">"On yedi yaşında mısın yani?" diye sordu Harry.</p><p class="calibre9">Ron, "Elbette öyle, yüzünde sakal görüyor musun?" dedi.</p><p class="calibre9">"Geçen hafta doğum günümdü," dedi Angelina.</p><p class="calibre9">Hermione, "Eh, Gryffindor'dan birinin katıldığına sevindim," dedi. "Umarım seçilirsin, Angelina!"</p><p class="calibre9">Angelina ona gülümsedi. "Sağ ol, Hermione."</p><p class="calibre9">Seamus, "Evet, Güzel-Çocuk Diggory olacağına sen ol, daha iyi," dedi. Masalarının önünden geçen birkaç Hufflepuff ona kaşlarını fena halde çatarak baktı.</p><p class="calibre9">Kahvaltıyı bitirip Büyük Salon'dan çıktıkları zaman, Ron, Harry ile Hermione'ye, "Bugün ne yapacağız, peki?" diye sordu.</p><p class="calibre9">Harry, "Daha Hagrid'i ziyarete gitmedik," dedi.</p><p class="calibre9">"Tamam," dedi Ron, "Kelekerler'e birkaç parmak bağışlamamızı istemediği sürece, mesele yok."</p><p class="calibre9">Birden Hermione'nin yüzü büyük bir heyecanla ışıldadı.</p><p class="calibre9">"Bak şimdi fark ettim - Hagrid'den E. R. İ. T.'e katılmasını istemedim ben!" dedi neşeyle. "Beni bekleyin, çabucak yukarı çıkıp rozetleri alacağım."</p><p class="calibre9">Hermione mermer merdivenden yukarı koşarken, Ron sabrı tükenmiş halde, "Nesi var bunun ya?" diye sordu.</p><p class="calibre9">"Hey, Ron," dedi Harry birden. "Arkadaşın..."</p><p class="calibre9">Beauxbatons öğrencileri araziye açılan ön kapılardan giriyorlardı, veela kız da aralarındaydı. Ateş Kadehi'nin çevresinde toplanmış olanlar, onlara geçmeleri için yol verip merakla gözlemeye koyuldular.</p><p class="calibre9">Madam Maxime, salona öğrencilerinin ardından girdi ve onları sıraya soktu. Beauxbatons öğrencileri birer birer Yaş Çizgisi'ni geçip parşömen parçalarını mavi-beyaz alevlere bıraktılar. Her isim ateşe girerken, ateş bir an kıpkızıl yanıyor ve kıvılcım çıkarıyordu.</p><p class="calibre9">Veela kız kendi parşömenini Ateş Kadehi'ne bırakırken, Ron, "Seçilmeyenlere ne olur dersin?" diye fısıldadı Harry'ye. "Okullarına mı dönecekler, yoksa Turnuva'yı izlemek için burada mı kalacaklar?"</p><p class="calibre9">"Ne bileyim," dedi Harry. "Herhalde burada takılırlar... Madam Maxime hakemlik etmek için kalıyor ya."</p><p class="calibre9">Beauxbatons öğrencilerinin hepsi isimlerini atınca, Madam Maxime onları yeniden salondan geçirip bahçeye çıkardı.</p><p class="calibre9">Ron ön kapılara doğru hareketlenip onların ardından bakarak, "Peki ya onlar nerede uyuyor?" dedi.</p><p class="calibre9">Arkalarından gelen büyük bir tangırtı, onlara Hermione'nin E. R. İ. T. rozet kutusuyla birlikte döndüğünü duyurdu.</p><p class="calibre9">Ron, "Hah, iyi, çabuk olun," dedi ve gözlerini şimdi Madam Maxime'le birlikte çimenlerin yarısına gelmiş olan veela kızın sırtından ayırmadan, mermer merdiveni atlaya atlaya indi.</p><p class="calibre9">Onlar Hagrid'in Yasak Orman'ın kenarındaki kulübesine yaklaşırlarken, Beauxbatons öğrencilerinin nerede uyuduğu esrarı da çözüldü. Geldikleri devasa, toz mavisi atlı araba Hagrid'in ön kapısından iki yüz metre kadar uzağa park edilmişti, öğrenciler de yeniden arabaya giriyordu. Arabayı çeken fil cüsseli uçan atlar ise hemen yandaki geçici padokta otluyordu.</p><p class="calibre9">Harry, Hagrid'in kapısına vurunca, Fang'in top sesi gibi havlamaları ona hemen karşılık verdi.</p><p class="calibre9">Hagrid kapıyı hızla ardına kadar açıp onları görünce, "Vakti gelmişti!" dedi. "Nerede oturduğumu unuttunuz sandım!"</p><p class="calibre9">"Gerçekten çok meşguldük, Hag–" diye başladı</p><p class="calibre9">Hermione, ama sonra Hagrid'e bakıp kalakaldı, nutku tutulmuş gibiydi.</p><p class="calibre9">Hagrid en iyi (ve pek korkunç) tüylü kahverengi takım elbisesini giymiş, ekoseli bir sarı-turuncu kravat takmıştı. Ama en fenası bu değildi; belli ki, makine yağına benzeyen bir şeyden bolca sürerek saçını ehlileştirmeye çalışmıştı. Saçı şimdi yağlı iki hevenk gibiydi - belki de Bill'inki gibi bir atkuyruğu yapmaya çalışmış, ama haddinden fazla saçı olduğunu keşfetmişti. Bu görünüş ona hiç mi hiç uymuyordu. Hermione bir an gözleri faltaşı gibi açılmış halde ona bakakaldı, sonra da besbelli yorumda bulunmamaya karar vererek, "Hımmm -" dedi, "Kelekerler nerede?"</p><p class="calibre9">Hagrid mutlu mutlu, "Balkabağı tarhının orda," dedi. "Koskocaman oldular, yirmi beş santim falan. Sorun şu ki, birbirlerini öldürmeye başladılar."</p><p class="calibre9">Hermione, Hagrid'in tuhaf saç modeline gözünü dikmiş bakan Ron tam bu konuda bir şey söylemek için ağzını açmışken, ona susturan bir bakış atarak, "Ah, hayır, sahi mi?" dedi.</p><p class="calibre9">Hagrid hüzünle, "Evet," dedi. "Yine de tamam yani, şimdi onları ayrı ayrı kutulara koydum. Hâlâ yirmi tane kadar var."</p><p class="calibre9">"Ne şans," dedi Ron. Hagrid onun sesindeki alaycı tonu fark etmedi.</p><p class="calibre9">Hagrid'in kulübesi, bir köşesinde yamalı bir yorgan örtülmüş devasa bir yatağın durduğu tek bir odadan oluşuyordu. Tavandan sarkan bolca füme jambon ve ölü kuşun altındaki şöminenin önündeyse, yine muazzam büyüklükte bir tahta masa ve sandalyeler duruyordu. Hagrid çay yapmaya koyulurken, onlar masaya oturdular ve yeniden Üç-Büyücü Turnuvası tartışmasına daldılar. Hagrid de bu konuda onlar kadar heyecanlı görünüyordu.</p><p class="calibre9">Sırıtarak, "Bekleyin," dedi. "Bekleyin bakalım. Daha önce hiç görmediğiniz şeyler göreceksiniz. İlk görev... ama, söylememem gerekiyor."</p><p class="calibre9">"Devam et, Hagrid!" Harry, Ron ve Hermione onu yüreklendirdiler, ama Hagrid başını sallayıp sırıtmakla yetindi.</p><p class="calibre9">"Tadını kaçırmak istemem. Ama bak söyleyeyim, muhteşem olacak. O şampiyonların başını kaşıyacak vakti olmayacak. Üç Büyücü Turnuvası'nın yeniden yapıldığını göreceğimi hiç sanmazdım doğrusu!"</p><p class="calibre9">Sonunda Hagrid'le öğle yemeğine oturdular. Gerçi pek bir şey yemediler - Hagrid güveçte biftek olduğunu iddia ettiği bir şey yapmıştı, ama Hermione kendininkinde büyük bir tırnak bulduktan sonra üçünün de iştahı kaçtı denebilir. Yine de, Hagrid'e Turnuva'daki görevlerin neler olacağını söyletmeye uğraşarak, katılanlardan hangilerinin şampiyon seçileceğini tahmin etmeye çalışarak ve Fred'le George'un sakallarından kurtulup kurtulmadığını merak ederek hoşça vakit geçirdiler.</p><p class="calibre9">Öğleden sonra yağmur çiselemeye başlamıştı. Ateşin yanında oturup damlaların penceredeki yumuşak pıtırtısını dinleyerek, Hagrid'in çoraplarını yamamasını ve Hermione ile ev cinleri konusunda tartışmasını izlemek insanda bir rahatlık duygusu uyandırıyordu - Hermione ona rozetleri gösterince, Hagrid E. R. İ. T.'e katılmayı kesinlikle reddetmişti.</p><p class="calibre9">Kocaman bir kemik iğneye kalın, sarı bir iplik geçirerek, ciddi ciddi, "Bu zalimlik olur, Hermione," dedi. "İnsanlara bakmak onların doğasında var, hoşlarına gidiyor, anlıyor musun? İşlerini ellerinden alırsan onları mutsuz edersin, ücret ödemeye çalışmak da hakaret gibi bir şey."</p><p class="calibre9">Hermione, "Ama Harry onu serbest bırakınca Dobby havalara uçtu!" dedi. "Ve duyduğumuza göre şimdi ücret talep ediyormuş!"</p><p class="calibre9">"Eh, her türün kaçıkları olur. Bazen bir cin çıkıp özgürlük istemez demiyorum, ama çoğunu buna asla ikna edemezsin - hayır, ben bu işte yokum, Hermione."</p><p class="calibre9">Çok kızmış görünen Hermione, rozet kutusunu pelerininin cebine tıktı.</p><p class="calibre9">Beş buçuk sıralarında hava kararmaya başlamıştı. Ron, Harry ve Hermione, Cadılar Bayramı Şöleni için -daha da önemlisi, okul şampiyonlarının ilan edilmesi için- şatoya dönme vakti geldiğine karar verdiler.</p><p class="calibre9">Hagrid yamadığı çorapları kaldırarak, "Ben de sizinle geliyorum," dedi. "Bir dakika müsaade edin."</p><p class="calibre9">Hagrid kalktı, yatağının yanındaki şifoniyere gidip bir şey aramaya koyuldu. Burunlarına gerçekten berbat bir koku gelene kadar ona pek aldırmadılar.</p><p class="calibre9">Ron öksürerek, "Hagrid," dedi, "bu da neyin nesi?"</p><p class="calibre9">"Ne?" dedi Hagrid, elinde büyük bir şişeyle dönerek. "Hoşuna gitmedi mi?"</p><p class="calibre9">Hermione boğuk bir sesle, "Tıraş losyonu mu bu?" diye sordu.</p><p class="calibre9">Hagrid, "Şey - kolonya," diye mırıldandı. Yüzü kızarmaya başlamıştı. Boğuk bir sesle, "Belki de fazla kaçırdım," dedi. "Gidip çıkarıyorum, durun biraz..."</p><p class="calibre9">Hantal adımlarla kulübeden dışarı çıktı. Pencerenin dışındaki su fıçısında yüzüne bol bol su çarptığını gördüler.</p><p class="calibre9">Hermione şaşkınlıkla, "Kolonya mı?" dedi. "Hagrid mi?"</p><p class="calibre9">Harry alçak sesle, "Peki ya saçla takım elbiseye ne demeli?" diye sordu.</p><p class="calibre9">Ron birden, "Bakın!" dedi. Pencereden dışarıyı işaret ediyordu.</p><p class="calibre9">Hagrid az önce doğrulmuş ve arkasına dönmüştü. Az önce de yüzü kızarmıştı ama, şimdikinin yanında hiç kalırdı. Hagrid onları görmesin diye dikkatle doğrulan Harry, Ron ve Hermione pencereden dışarı göz attılar ve Madam Maxime ile Beauxbatons öğrencilerinin o anda arabalarından çıktığını gördüler. Belli ki onlar da şölene gidiyordu. Hagrid'in ne dediğini duymuyorlardı, ama Madam Maxime'le konuşurken yüzünde ve buğulanan gözlerinde, Harry'nin daha önce bir tek kez gördüğü, kendinden geçmiş gibi bir ifade vardı - bebek ejderha Norbert'a bakarken takındığı ifadeydi bu.</p><p class="calibre9">Hermione gücenmiş bir edayla, "Onunla şatoya çıkıyor," dedi. "Bizi bekliyor sanmıştım!"</p><p class="calibre9">Hagrid kulübesine bir bakış bile atmadan okul arazisinde Madam Maxime'le birlikte ağır ağır yürümeye koyuldu. Beauxbatons öğrencileri de onların koca adımlarına ayak uydurmaya çalışıp koşturarak arkalarından gidiyorlardı.</p><p class="calibre9">Ron inanamayarak, "Ondan hoşlanıyor!" dedi. "Eh, eğer sonunda çocukları olursa, dünya rekoru kıracaklar demektir - bahse girerim ki onların bebeği bir ton çeker."</p><p class="calibre9">Kulübeden çıkıp kapıyı arkalarından kapattılar. Dışarısı şaşılacak kadar karanlıktı. Pelerinlerine daha da sıkı sarınıp çimenli yamacı tırmanmaya başladılar.</p><p class="calibre9">Hermione, "Aa, bakın, onlar!" diye fısıldadı.</p><p class="calibre9">Durmstrang grubu gölden şatoya doğru yürüyordu. Viktor Krum, Karkaroff'un yanındaydı. Öteki Durmstrang öğrencileri onlara ayak uydurmaya çalışıyorlardı. Ron heyecanla Krum'u gözledi, ama Krum üçünün biraz önünde ön kapılara varıp içeri girerken onlara bakmadı.</p><p class="calibre9">Mumlarla aydınlatılmış Büyük Salon onlar girdiğinde neredeyse tıkabasa doluydu. Ateş Kadehi'nin yeri değiştirilmişti, şimdi Dumbledore'un öğretmenler masasındaki boş sandalyesinin önünde duruyordu. Fred ve George -yeniden sakalsız halde- hayal kırıklıklarını geride bırakmış görünüyorlardı.</p><p class="calibre9">Harry, Ron ve Hermione yerlerine otururlarken, Fred, "Umarım Angelina seçilir," dedi.</p><p class="calibre9">"Ben de," dedi Hermione soluk soluğa. "Eh, birazdan öğreniriz!"</p><p class="calibre9">Cadılar Bayramı Şöleni sanki her zamankinden uzun sürdü. Belki de iki günde ikinci şölenleri olduğu için, Harry çeşit çeşit yemeğe her zamanki kadar itibar etmedi. İleri uzanan boyunlara, yüzlerdeki sabırsız ifadelere, kıpırdanmalara ve Dumbledore'un yemeği bitti mi diye bakmak için ikide bir ayağa kalkmalara bakılırsa, Harry gibi salondaki herkes de sadece tabakların temize havale edilmesini ve kimlerin şampiyon seçildiğini duymayı istiyordu.</p><p class="calibre9">En sonunda altın tabaklar yemeğin başındaki lekesiz hallerine döndüler; salondaki gürültü düzeyi bir anda yükseldi, ama Dumbledore ayağa kalkar kalkmaz kesildi. İki yanındaki Profesör Karkaroff ve Madam Maxime de herkes kadar gergin ve beklenti içindeydi. Ludo Bagman gülümsüyor ve bazı öğrencilere göz kırpıyordu. Sadece Mr. Crouch hayli ilgisiz, hatta sıkkındı.</p><p class="calibre9">Dumbledore,</p><p class="calibre8"><span class="calibre12"><span class="italic">"Evet, Kadeh kararını vermeye hazır sayılır,"</span></span></p><p class="calibre8">dedi.</p><p class="calibre8"><span class="calibre12"><span class="italic">"Sanırım bir dakika daha gerekiyor. Şimdi, şampiyonların isimleri ilan edilince, onlardan salonun baş tarafına gelmelerini, öğretmenler masası boyunca yürümelerini ve bitişik odaya geçmelerini rica ediyorum"</span></span></p><p class="calibre8">Öğretmenler masasının gerisindeki kapıyı gösterdi -</p><p class="calibre8"><span class="calibre12"><span class="italic">"Orada ilk talimatlarını alacaklar."</span></span></p><p class="calibre8">Asasını çıkardı, onunla havada büyük bir dalga çizdi; o anda, oyulmuş balkabaklarının içindekiler hariç bütün mumlar söndü, salon loşluğa gömüldü. Ateş Kadehi artık salondaki her şeyden daha fazla parlıyordu, alevlerin ışıltılı, parlak mavi-beyazlığı adeta gözleri acıtıyordu. Herkes gözlüyor, bekliyordu... Birkaç kişi boyuna saatine bakıp duruyordu...</p><p class="calibre9">Harry'nin iki sandalye ötesindeki Lee Jordan, "Dananın kuyruğu kopuyor," diye fısıldadı.</p><p class="calibre9">Kadeh'in içindeki alevler birden tekrar kırmızıya döndü. İçinden kıvılcımlar saçılmaya başladı. Bir an sonra havaya alevden bir dil fırladı, Kadeh'in içinden kavruk bir parşömen parçası çırpınarak çıktı - bütün salon soluğunu tuttu.</p><p class="calibre9">Dumbledore parşömen parçasını yakalayarak, yeniden mavi-beyaza dönüşmüş alevlerin ışığında okuyabilmek için bir kol boyu uzaklıkta tuttu.</p><p class="calibre9">Güçlü, berrak bir sesle, "Durmstrang şampiyonu," diye okudu, "Viktor Krum."</p><p class="calibre9">Salonu bir alkış ve tezahürat fırtınası sararken, Ron, "Bunda şaşılacak bir şey yok!" diye haykırdı. Harry, Viktor Krum'un Slytherin masasından kalktığını ve Dumbledore'a doğru kamburunu çıkara çıkara yürüdüğünü gördü. Krum sağa döndü, öğretmenler masası boyunca yürüdü ve kapıdan bitişik odaya geçerek gözden kayboldu.</p><p class="calibre9">Karkaroff, "Bravo, Viktor!" diye öyle yüksek sesle bağırdı ki, alkışlara rağmen herkes onu duyabildi. "Buna senin layık olduğunu biliyordum!"</p><p class="calibre9">Alkışlar ve konuşmalar duruldu. Şimdi herkesin dikkati, birkaç saniye sonra bir kez daha kırmızıya dönüşen Kadeh üzerinde odaklanmıştı yeniden. Alevlerin ittiği ikinci bir parşömen parçası fırladı.</p><p class="calibre9">"Beauxbatons şampiyonu," dedi Dumbledore, "Fleur Delacour!"</p><p class="calibre9">"Bu o, Ron!" diye haykırdı Harry. Veela'ya çok benzeyen kız zarafetle ayağa kalkmış, dalga dalga inen gümüşi sarı saçlarını savurarak Ravenclaw ve Hufflepuff masaları arasından geçiyordu.</p><p class="calibre9">Hermione gürültüyü bastırarak, "Ay, bakın, nasıl hayal kırıklığına uğradılar," dedi. Başıyla Beauxbatons grubundaki geri kalan öğrencileri işaret etti. Aslında "hayal kırıklığı" hafif kalır, diye düşündü Harry. Seçilmeyen kızlardan iki tanesi resmen gözyaşlarına boğulmuştu. Başlarını kollarına dayamış, hıçkırıyorlardı.</p><p class="calibre9">Fleur Delacour da yan odaya girip gözden kaybolunca, salona yeniden sessizlik çöktü, ama bu seferki sessizlik öyle heyecan dolu, öylesine somuttu ki, elinizi uzatsanız dokunabilirdiniz neredeyse. Sırada Hogwarts şampiyonu vardı...</p><p class="calibre9">Ateş Kadehi bir kez daha kızardı, içinden kıvılcımlar fışkırdı, alevden dil havalara yükseldi ve Dumbledore üçüncü parşömen parçasını çekip aldı.</p><p class="calibre9">"Hogwarts şampiyonu," diye seslendi, "Cedric Diggory!"</p><p class="calibre9">Ron yüksek sesle, "Hayır!" dedi, ama onu Harry'den başka duyan olmadı; yan masadan yükselen tezahürat çok gürültülüydü. Hufflepuff'ların her biri ayağa fırlamıştı. Cedric, ağzı kulaklarında onların yanından geçip öğretmenler masasının arkasındaki odaya yönelirken, haykırıyor ve ayaklarını yere vuruyorlardı. Hatta Cedric'e tutulan alkış öyle uzadı ki, Dumbledore'un sesini duyurabilmesi epeyce vakit aldı.</p><p class="calibre9">En son patırtı da dinerken, Dumbledore hayatından memnun bir şekilde,</p><p class="calibre8"><span class="calibre12"><span class="italic">"Mükemmel!"</span></span></p><p class="calibre8">dedi.</p><p class="calibre8"><span class="calibre12"><span class="italic">"Şimdi, üç şampiyonumuz da belli oldu. Beauxbatons ve Durmstrang'ın geri kalan öğrencileri de dahil olmak üzere hepinize, şampiyonunuza elinizden gelen desteği vereceğiniz konusunda güvenebileceğimden eminim. Şampiyonunuzu destekleyerek gerçek bir katkı -"</span></span></p><p class="calibre8">Ama Dumbledore birden sustu. Herkes onun dikkatini neyin dağıttığını anlamıştı.</p><p class="calibre9">Kadeh'teki ateş yeniden kırmızıya dönmüştü. İçinden kıvılcımlar fışkırıyordu. Birden havaya uzun bir alev fırladı, ucunda bir parşömen parçası daha vardı.</p><p class="calibre9">Dumbledore neredeyse otomatikman elini uzatıp parşömeni yakaladı. İleride tutup üzerinde yazılı ada baktı. Dumbledore elindeki kâğıt parçasına bakarken, uzun bir duraklama oldu. Salondaki herkes gözünü ona dikmişti. Derken Dumbledore boğazını temizleyip adı okudu -</p><p class="calibre8"><span class="calibre12"><span class="italic">"Harry Potter."</span></span></p><div class="mbppagebreak" id="calibre_pb_35"></div>
</body></html>
