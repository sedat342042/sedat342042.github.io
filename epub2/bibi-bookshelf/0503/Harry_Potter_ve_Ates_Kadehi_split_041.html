<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1336622" class="calibre1"><span class="calibre2">
</span></p><p class="calibre7"><span class="calibre4"><span class="bold">OTUZ  ÜÇÜNCÜ  BÖLÜM: ÖLÜM  YİYENLER</span></span></p><p class="calibre8">Voldemort, Harry'ye bakmayı bırakıp kendi bedenini incelemeye koyuldu. Elleri büyük, soluk renkli örümcekleri andırıyordu. Uzun, beyaz parmakları kendi göğsünü, kollarını, yüzünü okşadı. Gözbebekleri tıpkı bir kedininki gibi incecik ve dikey olan kırmızı gözleri, karanlıkta daha da fazla parlıyordu. Ellerini kaldırıp parmaklarını büktü, yüzünde bir coşku, bir bayram sevinci ifadesi vardı. Yerde yatmış kıvranan, kanları akan Kılkuyruk'a da, yeniden sürünerek ortaya çıkıp tıslaya tıslaya Harry'nin çevresinde daireler çizen yılana da aldırmadı bile. Anormal derecede uzun parmaklı ellerinden birini cebine sokup bir asa çıkardı. Onu da şefkatle okşadı. Sonra kaldırdı ve Kılkuyruk'a çevirdi. Kılkuyruk havalanarak Harry'nin bağlı olduğu mezar taşına çarptı. Taşın dibine çöktü, yerde büzülerek ağladı. Voldemort kıpkırmızı gözlerini Harry'ye çevirdi; tiz, soğuk, neşesiz bir kahkaha attı.</p><p class="calibre9">Kılkuyruk'un cüppesi artık kanla parıldıyordu; kolunun kesik yerini cüppesine sarmıştı. "Lordum..." dedi, tıkanarak, "Lordum... söz verdiniz... söz vermiştiniz..."</p><p class="calibre9">Voldemort tembel tembel, "Kolunu uzat," dedi.</p><p class="calibre9">"Ah, Efendimiz... teşekkür ederim, Efendimiz..."</p><p class="calibre9">Kanayan güdük kolunu uzattı, ama Voldemort yine güldü. "Öteki kolun, Kılkuyruk."</p><p class="calibre9">"Efendimiz, lütfen... lütfen..."</p><p class="calibre9">Voldemort yere eğilerek Kılkuyruk'un sol kolunu zorla altından çekti; onun cüppesinin kol ağzını dirseğinin yukarısına kadar açtı ve Harry o kolun derisinde, canlı bir kırmızı dövmeyi andıran bir şey gördü -ağzından bir yılan çıkan bir kafatası- Quidditch Dünya Kupası'nda gökte beliren görüntü: Karanlık İşaret. Voldemort onu dikkatle inceledi, Kılkuyruk'un artık kontrolden çıkmış ağlamasını da umursamadı.</p><p class="calibre9">Yumuşak bir sesle, "Geri gelmiş," dedi. "Hepsi fark etmiş olmalı... ve artık, göreceğiz... artık öğreneceğiz..."</p><p class="calibre9">Uzun, beyaz işaret parmağını Kılkuyruk'un kolundaki damgaya bastırdı.</p><p class="calibre9">Harry'nin alnındaki yara izi yeniden keskin bir acıyla dağlandı ve Kılkuyruk ulurcasma bağırdı; Voldemort parmaklarını Kılkuyruk'un İşaret'inden çekti; Harry, İşaret'in kapkara kesilmiş olduğunu gördü.</p><p class="calibre9">Voldemort yüzünde zalim bir memnuniyet ifadesiyle doğruldu, başını geriye attı ve karanlık mezarlığa göz gezdirdi.</p><p class="calibre9">"Kaç tanesi bunu hissedince geri dönme cesaretini gösterecek?" diye fısıldadı. Işıldayan kırmızı gözleri yıldızlara dikilmişti. "Ve kaç tanesi budalalık edip gelmeyecek?"</p><p class="calibre9">Gözleri sürekli mezarlığı tarayarak, Harry ile Kılkuyruk'un önünde bir aşağı bir yukarı volta atmaya başladı. Bir iki dakika sonra, yılan yüzünü andıran yüzünü çarpıtan zalim bir gülümsemeyle, yeniden Harry'ye baktı.</p><p class="calibre9">"Sen, Harry Potter, ölmüş babamın kalıntıları üzerinde duruyorsun," diye tısladı yavaşça. "Bir Muggle ve bir budala... tıpkı sevgili annen gibi. Ama ikisinin de faydası dokundu, değil mi? Annen sen çocukken seni savunmak için öldü... ve ben de babamı öldürdüm. Bak şimdi, ölüyken nasıl da faydası dokundu bana..."</p><p class="calibre9">Voldemort yeniden güldü. Yürürken dört bir yana bakınarak yeniden volta attı, yılan da çimenlikte daireler çizmeyi sürdürdü.</p><p class="calibre9">"Tepenin yamacındaki o evi görüyor musun, Potter? Orada babam otururdu. Bu köyde yaşayan bir cadı olan annem ona âşık olmuştu. Ama ne olduğunu söyleyince, babam onu terk etti... Sihirden hoşlanmazdı benim babam...</p><p class="calibre9">"Onu terk etti ve daha ben doğmadan Muggle annesiyle babasının yanına döndü, Potter. Annem beni doğururken öldü; bir Muggle yetimhanesinde büyüdüm... ama babamı bulmaya yemin etmiştim... ondan intikamımı aldım, bana adını veren o budaladan...Tom Riddle..."</p><p class="calibre9">Yine dolaşmayı sürdürdü, kırmızı gözleriyle mezarları tarıyordu.</p><p class="calibre9">Sakin bir sesle, "Bana da bakın bir," dedi, "aile tarihini yâd ediyorum... Eh, duygusallaştım herhalde... Ama bak, Harry! Gerçek ailem dönüyor..."</p><p class="calibre9">Hava birden pelerinlerin çıkardığı ıslık sesleriyle dolmuştu. Mezarlar arasında, porsuk ağacının arkasında, her gölgeli boşlukta, büyücüler cisimleniyordu. Hepsi kukuletalı ve maskeliydi. Ve birer birer ilerliyorlardı... yavaşça, ihtiyatla, sanki gözlerine inanmakta güçlük çekiyormuş gibi. Voldemort sessizce durup onları bekledi. Derken, Ölüm Yiyenler'den biri dizlerinin üstüne çöktü, Voldemort'a doğru süründü, kara cüppesinin eteğini öptü.</p><p class="calibre9">"Efendimiz... Efendimiz..." diye mırıldandı.</p><p class="calibre9">Arkasındaki Ölüm Yiyenler de aynı şeyi yaptılar; teker teker hepsi dizleri üzerinde Voldemort'a yaklaştı ve cüppesini öptü, sonra da gerileyerek ayağa kalktılar. Tom Riddle'ın mezarını, Harry'yi, Voldemort'u ve hıçkırıp kıvranan o yığını, yani Kılkuyruk'u çevreleyen sessiz bir çember çizdiler. Ancak çemberin içinde boşluklar bırakmışlardı, sanki başkalarını da bekliyorlarmış gibi. Voldemort ise başka kimseyi beklemiyor gibiydi. Kukuletalı yüzlere baktı ve rüzgâr esmediği halde sanki hepsi titremiş gibi çemberi baştan başa bir hışırtı dolaştı.</p><p class="calibre9">Voldemort usulca, "Hoş geldiniz, Ölüm Yiyenler," dedi. "On üç yıl... son buluşmamızdan bu yana on üç yıl geçti. Ama siz yine de benim çağrıma sanki dün buluşmuşuz gibi karşılık verdiniz... demek ki hâlâ Karanlık İşaret'in altında birleşmiş haldeyiz! Acaba öyle miyiz?"</p><p class="calibre9">Tekrar korkunç yüzünü takındı ve birer yarıktan oluşan burun delikleri genişleyerek çevreyi kokladılar.</p><p class="calibre9">"Suç kokusu alıyorum," dedi. "Havada pis bir suç kokusu var."</p><p class="calibre9">Çemberde yeniden bir titreyiş dolaştı. Çemberi oluşturanların hepsi Voldemort'tan uzaklaşmak istiyor da cesaret edemiyor gibiydi.</p><p class="calibre9">"Hepinizi görüyorum, eksiksiz ve sağlıklı, güçlerinize el değmemiş -ne de çabuk geldiniz!- ve kendi kendime soruyorum... neden bu büyücüler çetesi ebedi sadakat yemini ettikleri efendilerinin yardımına asla koşmadı?"</p><p class="calibre9">Kimse konuşmadı. Kimse kıpırdamadı; yerde, kanayan koluna kapanmış, hâlâ hıçkıran Kılkuyruk dışında.</p><p class="calibre9">"Ve kendi kendime cevap veriyorum," diye fısıldadı Voldemort, "benim güçsüz düştüğümü sandılar, gittim sandılar. Düşmanlarımın arasına karıştılar ve masum olduklarını, hiçbir şeyden haberleri olmadığını, büyülendiklerini iddia ettiler...</p><p class="calibre9">"Ve sonra kendi kendime soruyorum, ama nasıl olur da benim dirilmeyeceğime inanırlar? Onlar ki, benim çok, çok önce kendimi fanilerin ölümüne karşı korumak için aldığım önlemleri biliyorlardı. Onlar ki, ben gelmiş geçmiş her büyücüden daha güçlüyken, benim gücümün sınırsızlığının kanıtlarını görmüşlerdi.</p><p class="calibre9">"Ve kendi kendime cevap veriyorum: Belki daha da büyük bir gücün var olabileceğine inandılar, Lord Voldemort'u bile mağlup edebilecek bir gücün... belki de bağlılıklarını başka birine sundular... belki de sıradan insanların, Bulanıklar'ın ve Muggle'ların koruyucusuna, Albus Dumbledore'a."</p><p class="calibre9">Dumbledore'un adı geçince, çemberi oluşturanlar kımıldandılar, kimileri mırıldanıp başlarını hayır anlamında salladı.</p><p class="calibre9">Voldemort onlara aldırmadı. "Benim için bir hayal kırıklığı bu... hayal kırıklığına uğradığımı itiraf ediyorum..."</p><p class="calibre9">Adamlardan biri birden ileri atıldı, çemberden ayrıldı. Tepeden tırnağa titreyerek Voldemort'un ayakları dibine yığıldı.</p><p class="calibre9">"Efendimiz!" diye feryat etti. "Efendimiz, beni affedin! Hepimizi affedin!"</p><p class="calibre9">Voldemort gülmeye başladı. Asasını kaldırdı. "Crucio!"</p><p class="calibre9">Yerdeki Ölüm Yiyen kıvrandı ve haykırdı; Harry bu sesin civardaki evlere ulaşacağından emindi... N'olur polis gelsin, diye düşündü umutsuzca... kim olursa... ne olursa...</p><p class="calibre9">Voldemort asasını kaldırdı. İşkence görmüş Ölum Yiyen yere yapışmış yatıyor, kesik kesik soluk alıyordu.</p><p class="calibre9">Voldemort yumuşak bir sesle, "Ayağa kalk, Avery," dedi. "Ayağa kalk. Affedilmek mi istiyorsun? Ben affetmem. Ben unutmam. On üç uzun yıl... Sizi affetmeden önce on üç yılın bedelini istiyorum. Kılkuyruk borçlarının bir kısmını ödedi bile, değil mi, Kılkuyruk?"</p><p class="calibre9">Yere, hıçkırmaya devam eden Kılkuyruk'a baktı.</p><p class="calibre9">"Sen sadakatin yüzünden değil, eski dostlarından korktuğun için bana geri döndün. Bu acıyı hak ediyorsun, Kılkuyruk. Bunu biliyorsun, değil mi?"</p><p class="calibre9">"Evet, Efendimiz," diye inledi Kılkuyruk, "lütfen, Efendimiz... lütfen..."</p><p class="calibre9">Voldemort onun yerde hıçkırmasını soğukkanlılıkla izleyerek, "Yine de, bedenime dönmeme yardımcı oldun," dedi. "Değersiz ve hain olduğun halde, bana yardım ettin... ve Lord Voldemort kendisine yardım edenleri ödüllendirir..."</p><p class="calibre9">Voldemort asasını yeniden kaldırdı ve havada döndürdü. Asasını indirince, erimiş gümüşe benzeyen parlak bir şerit havada asılı kaldı. Bir an şekilsiz durduktan sonra kıvrılıp büküldü ve sonra da bir insan elinin ışıldayan, ay kadar parlak bir kopyası halini aldı. Aşağı süzüldü, kendini Kılkuyruk'un kanayan bileğine yapıştırdı.</p><p class="calibre9">Kılkuyruk'un hıçkırıkları hemen kesildi. Sert sert, kesik kesik soluyarak başını kaldırdı ve inanamayan gözlerle gümüş ele baktı. El şimdi, sanki göz kamaştıran bir eldivenmiş gibi koluna bağlanmıştı, ek yeri belli olmuyordu bile. Kılkuyruk parlayan parmaklarını oynattı, titreyerek yerden küçük bir dal aldı, ezip toz haline getirdi.</p><p class="calibre9">"Lordum," diye fısıldadı. "Efendimiz... çok güzel... teşekkür ederim... teşekkür ederim..."</p><p class="calibre9">Dizleri üzerinde hızla öne doğru sürünerek Voldemort'un cüppesinin eteğini öptü.</p><p class="calibre9">"Dilerim sadakatin bir daha hiç sarsılmasın, Kılkuyruk," dedi Voldemort.</p><p class="calibre9">"Hayır, Lordum... asla, Lordum..."</p><p class="calibre9">Kılkuyruk ayağa kalktı ve çemberdeki yerini aldı; gözleri hâlâ yaşlarla parıldayarak güçlü yeni eline bakıyordu. Voldemort, Kılkuyruk'un sağındaki adama yaklaştı.</p><p class="calibre9">Onun önünde durarak, "Lucius, benim kaypak arkadaşım," diye fısıldadı. "Dünyaya saygın bir çehre sunduğun halde, eski usullerden vazgeçmediğini söylediler bana. Sanırım Muggle'lara biraz işkence edilecek olsa yine önderlik etmeye hazırsın, değil mi? Ama beni bulmaya hiç çalışmadın, Lucius... Quidditch Dünya Kupası'ndaki maceralarının eğlenceli olduğunu söyleyebilirim... ama enerjini efendini bulmaya ve ona yardımcı olmaya yöneltsen daha hayırlı olmaz mıydı?"</p><p class="calibre9">Lucius Malfoy'un sesi kukuletasının altından hemen yükseldi: "Lordum, ben hep tetikteydim. Sizden en ufak bir işaret gelse, biri bana nerede olduğunuzu fısıldasa, derhal yanınıza gelirdim, hiçbir şey bana engel olamazdı -"</p><p class="calibre9">"Buna rağmen, geçen yaz sadık bir Ölüm Yiyen benim işaretimi gökyüzüne gönderdiğinde, ondan kaçtın," dedi Voldemort tembel tembel. Mr. Malfoy hemen konuşmayı kesti. "Evet, bunu da biliyorum, Lucius... Beni hayal kırıklığına uğrattın... gelecekte daha sadık hizmet etmeni bekliyorum."</p><p class="calibre9">"Elbette, Lordum, elbette... Affetme büyüklüğü gösteriyorsunuz, teşekkür ederim..."</p><p class="calibre9">Voldemort ilerledi ve sonra durdu. Malfoy'la bir sonraki adam arasındaki -iki kişinin sığacağı kadar büyük- boşluğa bakıyordu.</p><p class="calibre9">Yavaşça, "Lestrange'lar burada olmalıydı," dedi. "Ama onlar Azkaban'da mezara tıkılmış gibiler. Sadıktılar. Beni inkâr etmektense, Azkaban'a gittiler... Azkaban'ın kapıları kırılıp açılınca, Lestrange'lar hayallerinin de ötesinde onurlandırılacak. Ruh Emiciler bize katılacak... onlar doğal müttefiklerimiz... sürgün edilen devleri de çağıracağız... Bütün vefakâr hizmetkârlarım bana geri dönecek, herkesin korktuğu bir yaratıklar ordusu da yanımda olacak..."</p><p class="calibre9">Yürümeye devam etti. Bazı Ölüm Yiyenler'in yanından sessizce geçti, ama bazılarının önünde durup onlarla konuştu.</p><p class="calibre9">"Macnair... Kılkuyruk bana diyor ki, şimdi Sihir Bakanlığı için tehlikeli hayvanları ortadan kaldırıyormuşsun, öyle mi? Çok geçmeden daha iyi kurbanların olacak, Macnair. Onları sana Lord Voldemort sağlayacak..."</p><p class="calibre9">"Teşekkür ederim, Efendimiz... teşekkür ederim," diye mırıldandı Macnair.</p><p class="calibre9">Voldemort kukuletalı adamların en iriyarı olanlarına yaklaştı. "Ve işte - Crabbe burada... Bu sefer daha iyi hizmet sunacaksın, değil mi, Crabbe? Ya sen, Goyle?"</p><p class="calibre9">İkisi de beceriksizce eğilip selam verdiler, ahmak ahmak mırıldandılar. "Evet, Efendimiz..." "Sunacağız, Efendimiz..."</p><p class="calibre9">"Aynı şey senin için de geçerli, Nott," dedi Voldemort usulca, Mr. Goyle'un gölgesindeki kambur birinin yanından geçerken.</p><p class="calibre9">"Lordum, önünüzde yerlere kapanıyorum, ben sizin en sadık -"</p><p class="calibre9">"Yeter, yeter," dedi Voldemort.</p><p class="calibre9">Şimdi en büyük boşluğa gelmişti. İfadesiz, kırmızı gözleriyle durup bu boşluğu inceledi, sanki orada duran insanlar görüyormuş gibiydi.</p><p class="calibre9">"Ve burada altı Ölüm Yiyen eksik... üçü hizmetimde öldü. Biri, dönemeyecek kadar ödlek çıktı... bunu ödeyecek. Bir tanesi, sanırım beni ebediyen terk etti... öldürülecek, elbette... ve biri, hâlâ benim en sadık hizmetkârım, yeniden hizmetime girdi bile."</p><p class="calibre9">Ölüm Yiyenler kıpırdandılar, Harry maskelerinin altından birbirlerine çabucak yan yan baktıklarını gördü.</p><p class="calibre9">"O sadık hizmetkârım Hogwarts'ta ve genç arkadaşınızda bu akşam buraya onun çabasıyla geldi..."</p><p class="calibre9">Çemberdekilerin gözleri hızla Harry'nin yönüne dönerken, "Evet," dedi Voldemort, dudaksız ağzını büken bir sırıtışla. "Harry Potter lütfedip yeniden doğuş partim için aramıza katıldı. Hatta biraz daha ileri gidip ona şeref misafirim bile diyebiliriz."</p><p class="calibre9">Bir sessizlik oldu. Sonra Kılkuyruk'un sağındaki Ölüm Yiyen öne çıktı ve maskenin altından Lucius Malfoy'un sesi duyuldu.</p><p class="calibre9">"Efendimiz, bilmeyi çok arzu ediyoruz... bize anlatmanız için yalvanyoruz... bunu nasıl sağladınız... bu mucizeyi... bize dönmeyi nasıl başardınız?.."</p><p class="calibre9">"Ah, bir bilsen, ne hikâye, Lucius," dedi Voldemort. "Ve buradaki genç arkadaşımla başlıyor - onunla da bitiyor."</p><p class="calibre9">Tembel tembel yürüyerek Harry'nin yanına geldi, çemberdekilerin hepsinin gözü şimdi ikisinin üstündeydi. Yılan daireler çizmeyi sürdürüyordu.</p><p class="calibre9">Voldemort usulca, "Bu çocuğa benim mahvoluş nedenim dediklerini biliyorsunuz, elbette," dedi. Kırmızı gözleri, yara izi ona neredeyse bir ıstırap çığlığı attıracak kadar şiddetle yanmaya başlayan Harry'nin üstündeydi. "Hepiniz güçlerimi ve bedenimi yitirdiğim gece onu öldürmeye çalıştığımı biliyorsunuz. Annesi onu kurtarma çabası sırasında öldü - ve bilmeden ona bir koruma sağladı, itiraf edeyim ki, bunu önceden düşünmedim... Çocuğa dokunamıyordum."</p><p class="calibre9">Voldemort uzun, beyaz parmaklarından birini kaldırıp Harry'nin yanağının çok yakınına getirdi. "Annesi onun üzerinde fedakârlığının izlerini bıraktı... Bu, eski sihir, bunu hatırlamalıydım, göz ardı etmekle budalalık ettim... ama olsun. Şimdi ona dokunabiliyorum."</p><p class="calibre9">Harry uzun, beyaz parmağın soğuk ucunun kendisine dokunduğunu hissetti, acıdan başının patlayacağını sandı.</p><p class="calibre9">Voldemort alçak sesle kulağının içine doğru güldü, sonra da parmağını çekti ve Ölüm Yiyenler'e hitap etmeye devam etti: "Yanlış hesapladım, dostlarım, bunu kabul ediyorum. Lanetim kadının budalaca fedakârlığı yüzünden geri tepti ve bana döndü. Aaah... acının da ötesinde bir acı, dostlarım; hiçbir şey beni buna hazırlayamazdı. Bedenimden koparıldım, ruh bile değildim, en değersiz hayaletten de beterdim... ama yine de, hayattaydım. Neydim, ben bile bilmiyorum... Ben, ölümsüzlüğe ulaşan yolda herkesten daha ileri gitmiş olan ben. Amacımı biliyorsunuz - ölümü fethetmek. Ve şimdi, sınandım ve anlaşıldı ki, deneylerimden bir ikisi işe yaramış... çünkü öldürülmedim, oysa lanet bunu yapmalıydı. Ne var ki, en zayıf canlı kadar güçsüzdüm ve kendime yardım etme olanağım yoktu... çünkü bedenim yoktu ve bana yardımcı olabilecek her büyü bir asa kullanılmasını gerektiriyordu...</p><p class="calibre9">"Kendimi, uykusuz, duraksız, saniye saniye, var olmaya zorladığımı hatırlıyorum sadece... Uzak bir yere, bir ormana yerleştim ve bekledim... Sadık Ölüm Yiyenlerim'den biri mutlaka beni bulmaya çalışacaktı... bir tanesi gelecek ve benim yeniden bir bedene kavuşmak için yapamadığım sihri gerçekleştirecekti... ama boşuna bekledim..."</p><p class="calibre9">Voldemort'u dinleyen Ölüm Yiyenler çemberinde yine bir titreme dolaştı. Voldemort devam etmeden önce, sessizliğin dehşet verici bir noktaya tırmanmasına izin verdi. "Bir tek gücüm kalmıştı. Başkalarının bedenlerini ele geçirebiliyordum. Ama insanların sayıca çok olduğu yerlere gitmeye cesaret edemiyordum, çünkü Seherbazlar'ın hâlâ her ülkede beni aradıklarını biliyordum. Bazen hayvan bedenlerine giriyordum -tercihim yılanlardı elbette- ama onların içinde de saf bir ruhken olduğumdan daha iyi durumda sayılmazdım, çünkü bedenleri sihir yapmaya uygun değildi... ve benim onları ele geçirmem ömürlerini kısaltıyordu; hiçbiri fazla dayanamadı...</p><p class="calibre9">"Derken... dört yıl önce... dönüşüm garantiye alınmış gibi göründü. Bir büyücü -genç, budala ve aldatılmaya yatkın- kendime yuva edindiğim ormanda gezerken yoluma çıktı. Ah, o benim hayal ettiğim fırsata benziyordu... çünkü Dumbledore'un okulunda öğretmendi... onu irademin emrine almam kolay oldu... beni bu ülkeye geri getirdi ve bir süre sonra onun bedenini ele geçirdim ki, emirlerimi yerine getirmesini yakından denetleyeyim. Ancak planım başarısızlığa uğradı. Felsefe Taşı'nı çalamadım. Ebedi hayat garantisine kavuşamadım. Engellenmiştim... bir kere daha engellenmiştim, Harry Potter tarafından..."</p><p class="calibre9">Yeniden sessizlik; hiçbir şey kıpırdamıyordu, hatta porsuk ağacının yaprakları bile. Ölüm Yiyenler neredeyse hareketsizdi, maskelerindeki ışıldayan gözler Voldemort'un ve Harry'nin üzerine dikilmişti.</p><p class="calibre9">"Ben bedenini terk ettiğimde hizmetkâr öldü ve ben yine eskisi gibi zayıf kaldım," diye devam etti Voldemort. "Uzaklardaki saklanma yerime geri döndüm; o sırada güçlerimi asla yeniden edinemeyeceğimden korktuğumu sizden saklayacak değilim... Evet, bu belki de benim en karanlık dönemimdi... Bedenini ele geçireceğim bir başka büyücünün gönderileceğini umut edemezdim... ve Ölüm Yiyenlerim'den herhangi birinin benim başıma neler geldiğine aldırdığını ummaktan da vazgeçmiştim..."</p><p class="calibre9">Çemberdeki bir iki maskeli büyücü rahatsız rahatsız kıpırdandılar, ama Voldemort aldırmadı.</p><p class="calibre9">"Ve sonra, bir yıldan az bir zaman önce, neredeyse bütün umutlarımı kaybetmiş ki, sonunda oldu... Bir hizmetkâr bana geri döndü. Adaletten kaçmak için kendini öldü gibi göstermiş olan bu Kılkuyruk, bir vakitler dost saydığı kişiler tarafından saklandığı yerden çıkartılmıştı ve efendisine dönmeye karar vermişti. Uzun zamandır saklandığımın rivayet olunduğu ülkede aradı beni tabii, yolda rastladığı fareler de ona yardım ettiler. Kılkuyruk'un farelerle tuhaf bir ilişkisi vardır, değil mi, Kılkuyruk? Pis, küçük dostları ona bir Arnavutluk ormanının derinliklerinde, gitmekten kaçındıkları bir yer olduğunu söylediler. Burada onlar gibi küçük hayvanlar, onları hükmü altına alan karanlık bir gölgenin elinde ölüyorlardı...</p><p class="calibre9">"Ama onun bana dönüş yolculuğu pek de pürüzsüz sayılmazdı, değil mi, Kılkuyruk? Çünkü karnının aç olduğu bir gece, beni bulmayı umut ettiği ormanın kıyısında, budalalık edip yiyecek almak için bir hana uğradı... ve orada rastlaya rastlaya, Sihir Bakanlığı'ndan bir cadı olan Bertha Jorkins'e rastladı.</p><p class="calibre9">"Görüyorsunuz, kader Lord Voldemort'un yüzüne nasıl da gülüyor. Bu hem Kılkuyruk'un, hem de benim yeniden doğma umudumun sonu olabilirdi. Ama Kılkuyruk -ondan hiç ummayacağım bir soğukkanlılık örneği sergileyerek- Bertha Jorkins'i bir gece gezintisinde kendisine eşlik etmeye ikna etti. Onu zararsız hale getirdi... onu bana getirdi. Ve her şeyi mahvedebilecek olan Bertha Jorkins'in en çılgın hayallerimin bile ötesinde bir armağan olduğu ortaya çıktı... çünkü -biraz ikna edince- gerçek bir bilgi madeni haline geldi.</p><p class="calibre9">"Bu yıl Üç-Büyücü Turnuvası'nın Hogwarts'ta yapılacağını söyledi. Eğer temas kurabilirsem bana yardım etmeye can atacak sadık bir Ölüm Yiyen tanıdığını söyledi. Bana birçok şey söyledi... ama ondaki Hafıza Büyüsü'nü kırmak için kullandığım yöntemler çok güçlüydü. Ve ondan her türlü yararlı bilgiyi çektiğimde, hem zihni hem bedeni onarılamayacak kadar hasar görmüştü. Görevini yerine getirmişti artık. Ona hükmedemezdim. İşini bitirdim."</p><p class="calibre9">Voldemort korkunç bir şekilde gülümsedi, kırmızı gözleri ifadesiz ve acımasızdı.</p><p class="calibre9">"Kılkuyruk'un bedeni ele geçirilmeye hiç uygun değildi elbette; herkes onu ölü sanıyordu ve görülürse çok dikkat çekerdi. Ancak, o benim ihtiyacım olan hizmetkârdı, elim ayağım oldu. Büyücü olarak beş para etmese de, ona verdiğim talimatları yerine getirebildi. Bu da beni, gerçek bir yeniden doğuşu meydana getirecek temel maddeleri beklerken, kendime ait güdük, zayıf bir bedene yerleşmeye döndürdü... Kendi icadım olan bir iki büyü... sevgili Nagini'mden biraz yardım" -Voldemort'un kırmızı gözleri hiç durmadan daireler çizen yılana çevrildi- "tek boynuzlu at kanından hazırlanmış bir iksir ve Nagini'nin sağladığı yılan zehiri... Çok geçmeden, neredeyse insani denebilecek bir biçime kavuştum ve seyahat edebilecek kadar kuvvetlendim.</p><p class="calibre9">"Artık Felsefe Taşı'nı çalma umudu kalmamıştı, çünkü Dumbledore'un onun yok edilmesini sağladığından emindim. Ama ölümsüzlüğü kovalamaya başlamadan önce, fani hayatı yeniden kucaklamaya istekliydim.</p><p class="calibre9">Kendime daha mütevazı hedefler seçtim... Eski bedenime ve eski kuvvetime sahip olmakla yetinecektim.</p><p class="calibre9">"Biliyordum ki, bunu başarmak için -bu gece bana yeniden can veren iksir eski bir Kara Büyü'dür- üç güçlü malzemeye ihtiyacım olacaktı. Eh, bunlardan biri zaten elimin altındaydı, değil mi, Kılkuyruk? Bir hizmetkârın sunduğu et...</p><p class="calibre9">"Babamın kemiği ise, doğal olarak buraya, onun gömülü olduğu yere gelmemizi gerektirdi. Ama bir düşmanın kanı... Kılkuyruk'a kalsa herhangi bir büyücüyü kullanacaktım, değil mi, Kılkuyruk? Benden nefret etmiş olan herhangi bir büyücüyü... ve pek çoğu da hâlâ ediyor. Ama ben, eğer düştüğüm sıradakinden daha büyük bir güçle yükseleceksem, kimden yararlanmam gerektiğini biliyordum. Harry Potter'ın kanını istiyordum. On üç yıl önce benden gücümü almış olanın kanını istiyordum... çünkü o zaman annesinin ona sağladığı, etkisi geçmeyen koruma bu sayede benim de damarlarımda akacaktı...</p><p class="calibre9">"Ama Harry Potter'ı nasıl ele geçirmeliydi? Çünkü kendisinin bile bildiğini sanmadığım kadar iyi korunuyordu. Çok uzun yıllar önce çocuğun geleceğini düzenlemek ona düştüğünde Dumbledore'un bulduğu yöntemlerle korunuyordu. Dumbledore çocuğun, akrabalarının bakımı altında olduğu sürece korunmasını garantiye almak için çok eski bir sihir kullandı. Orada ona ben bile dokunamam... Sonra, tabii, Quidditch Dünya Kupası vardı... Orada, akrabaları ve Dumbledore'dan uzakta, korunmasının zayıflayabileceğini düşündüm, ama bir Bakanlık büyücüleri sürüsünün ortasından insan kaçırmaya girişecek kadar kuvvetli değildim henüz. Ve sonra, çocuk Hogwarts'a dönecekti, ki orada sabahtan akşama kadar o Muggle-aşığı budalanın kanca burnunun altındaydı. Peki, nasıl alacaktım onu?</p><p class="calibre9">"Eh... Bertha Jorkins'in verdiği bilgilerden yararlanarak elbette. Hogwarts'a yerleştirilmiş olan sadık Ölüm Yiyenim'den yararlanıp çocuğun adının Ateş Kadehi'ne atılmasını sağlayarak. Çocuğun Turnuva'yı kazanmasını -Üçbüyücü Kupası'na ilk önce onun elinin değmesini- garantiye almak için Ölüm Yiyenim'den yararlanarak. Ölüm Yiyenim Kupa'yı, çocuğu buraya, Dumbledore'un yardımı ve korumasından uzağa, benim bekleyen kollarıma getirecek bir Anahtar'a dönüştürdü. Ve işte burada... hepinizin benim mahvoluş nedenim olduğuna inandığınız çocuk..."</p><p class="calibre9">Voldemort ağır ağır ilerledi ve Harry'le yüz yüze gelmek için döndü ve asasını kaldırdı. "Crucio!"</p><p class="calibre9">Harry'nin o güne kadar çektiği bütün acıların ötesindeydi bu; kemikleri tutuşmuş gibiydi; başının yara izi boyunca yarıldığına emindi; gözleri başında deli gibi dönüyordu; sona ermesini istiyordu... her şeyin kararmasını... ölmeyi...</p><p class="calibre9">Ve sonra bitti. Onu Voldemort'un babasının mezar taşına bağlayan iplerden güçsüzce sarkıyordu, bir tür sis arasından o parlak kırmızı gözlere bakıyordu. Gece Ölüm Yiyenler'in kahkahalarının sesiyle çınlıyordu.</p><p class="calibre9">"Bu çocuğun benden daha kuvvetli olabileceğini sanmanın ne kadar budalaca bir şev olduğunu anlıyorsunuz sanırım," dedi Voldemort. "Ama kimsenin aklında yanlış bir şey kalsın istemiyorum. Harry Potter benden şans eseri kaçtı. Ve şimdi onu burada, hepinizin önünde, ona yardım edecek bir Dumbledore yokken ve onun için ölecek bir anne yokken öldürerek, gücümü kanıtlayacağım. Ona bir şans tanıyacağım. Dövüşmesine izin verilecek ve sizin de kimin daha kuvvetli olduğu hakkında en ufak bir şüpheniz kalmayacak. Biraz daha bekle, Nagini," diye fısıldadı. Yılan otların arasından kayarak Ölüm Yiyenler'in Harry ile Voldemort'u gözledikleri yere gitti.</p><p class="calibre9">"Şimdi, onun iplerini çöz, Kılkuyruk ve asasını ona geri ver."</p><div class="mbppagebreak" id="calibre_pb_73"></div>
</body></html>
