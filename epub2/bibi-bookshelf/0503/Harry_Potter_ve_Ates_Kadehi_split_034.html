<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre5"><span class="calibre12"><span class="italic"><span class="bold">HARRY POTTER'IN GİZLİ AŞKI</span></span></span></p><p class="calibre13"><span class="calibre12"><span class="italic">Belki de başka kimselere benzemeyen bir çocuk - ama ergenliğin bütün sıradan acılarını çeken bir çocuk, diye yazıyor Rita Skeeter. Annesiyle babasının trajik ölümünden sonra, on dört yaşındaki Harry Potter teselliyi Hogwarts'taki uzun süreli kız arkadaşı olan, Muggle anne babadan doğma Hermione Granger'da bulduğunu düşünmüştü. Kısa süre sonra, zaten kişisel kayıplarla dolu olan hayatında yeni bir duygusal darbe yiyeceğini bilemezdi tabii.</span></span></p><p class="calibre9"><span class="calibre12"><span class="italic">Gösterişsiz ama hırslı bir kız olan Miss Granger'ın ünlü büyücülere karşı, Harry'nin tek başına tatmin edemeyeceği bir düşkünlüğü var gibi görünüyor. Bulgaristan Arayıcısı ve son Dünya Quidditch Kupası'nın kahramanı Viktor Krum'un Hogwarts'a gelişinden beri, Miss Granger her iki çocuğun da sevgileriyle oynuyor. Entrikacı Miss Granger'a açıkça abayı yakmış olan Krum, onu yaz tatilinde Bulgaristan'a gelip kendisini ziyaret etmeye davet etti bile. Krum ısrarla "daha önce bir kız hakkında hiç böyle şeyler hissetmediğini" söylüyor.</span></span></p><p class="calibre9"><span class="calibre12"><span class="italic">Ancak, bu iki bahtsız çocuğun ilgisini çeken yalnızca Miss Granger'ın şüpheli doğal cazibesi olmayabilir.</span></span></p><p class="calibre9"><span class="calibre12"><span class="italic">Güzel ve hayat dolu bir dördüncü sınıf öğrencisi olan Pansy Parkinson, "O kız gerçekten çirkin," diyor. "Ama bir Aşk İksiri yapıyor olabilir, kafası epeyce çalışır. Bence işi böyle götürüyor."</span></span></p><p class="calibre9"><span class="calibre12"><span class="italic">Aşk İksirleri elbette Hogwarts'ta yasak, Albus Dumbledore'un bu iddiaları soruşturacağına da hiç şüphe yok. Bu arada, Harry Potter'ın iyiliğini dileyenlere, bir dahaki sefere kalbini buna daha fazla layık olan birine vermesini ümit etmek düşüyor.</span></span></p><p class="calibre8">Hermione yazıya bakarken, Ron, "Demiştim sana!" diye tısladı. "Sana Rita Skeeter'ı kızdırma demiştiml Seni bir tür - kötü kadına çevirmiş işte!"</p><p class="calibre9">Hermione şaşkınlığını atıp kahkahayı koyuverdi.</p><p class="calibre9">"Kötü kadın mı?" diye tekrarladı, dönüp Ron'a bakarken kıkırdamama çabasıyla sarsılarak.</p><p class="calibre9">Ron, kulakları kızararak, "Annem onlara öyle der," dedi.</p><p class="calibre9">Hermione hâlâ kıkırdayarak, "Eğer Rita'nın elinden bundan fazlası gelmiyorsa," dedi, "ustalığını kaybediyor demektir." Elinde tuttuğu Cadı Gündemi'ni yanındaki boş sandalyeye attı. "Bir yığın eski moda saçmalık."</p><p class="calibre9">Başını kaldırıp, yazıdan rahatsız olup olmadıklarını anlamak için onu ve Harry'yi gözleyen Slytherin'lere baktı. Hermione alaycı bir gülüşle onlara el salladı. O, Harry ve Ron, Zekâ-Bileyici İksir için gerekecek malzemeleri çıkarmaya başladılar.</p><p class="calibre9">Hermione on dakika sonra, elindeki tokmağı havada, bir kâse dolusu bokböceği üzerinde tutarken, "Ama bunda bir tuhaflık var," dedi. "Rita Skeeter nasıl bilebilir ki...?"</p><p class="calibre9">Ron hemen, "Neyi nasıl bilir?" dedi. "Aşk İksirleri karıştırmıyordun, değil mi?"</p><p class="calibre9">Hermione, "Aptallaşma," diye cevabı yapıştırdı, yeniden böceklerini dövmeye başladı. "Hayır, sadece... Viktor'un beni yazın davet ettiğini nereden bildi?"</p><p class="calibre9">Hermione bunu söylerken kıpkırmızı kesildi ve gözlerini kararlı bir şekilde Ron'dan kaçırdı.</p><p class="calibre9">"Ne?" dedi Ron, tokmağını büyük bir gümbürtüyle düşürerek.</p><p class="calibre9">"Beni gölden çıkarır çıkarmaz söyledi," diye mırıldandı Hermione. "Köpekbalığı kafasını çıkardıktan sonra. Madam Pomfrey bize battaniye vermişti, Viktor beni, duymasınlar diye jüriden biraz uzağa çekti ve yazın bir şey yapmıyorsam ona gitmek ister miyim diye sordu -"</p><p class="calibre9">"Peki sen ne dedin?" dedi Ron. Tokmağını almıştı ve gözleri Hermione'nin üstünde olduğu için, onu kâsesinden yirmi beş santim kadar uzağa vuruyor, sırayı dövüyordu.</p><p class="calibre9">Hermione, "Ve başka kimse için böyle şeyler hissetmediğini gerçekten söyledi," diye devam etti. Artık öyle kızarmıştı ki, çevreye sıcaklık yayıyormuş gibi geldi Harry'ye. "Ama Rita Skeeter onu nasıl duymuş olabilir? Orada değildi... orada mıydı yoksa? Belki gerçekten de bir görünmezlik pelerini var; belki de ikinci görevi izlemek için gizlice okul arazisine girdi..."</p><p class="calibre9">"Peki sen ne dedin?" diye tekrarladı Ron. Tokmağı öyle şiddetle vuruyordu ki, sırayı göçertmişti.</p><p class="calibre9">"Şey, aklım fikrim seninle Harry'nin kurtulup kurtulmadığınızda olduğu için -"</p><p class="calibre9">Arkalarından gelen buz gibi bir ses, "Sosyal hayatınız mutlaka büyüleyicidir, Miss Granger," dedi, "yine de sizden bunu sınıfımda tartışmamanızı istemek zorundayım. Gryffindor'dan on puan."</p><p class="calibre9">Onlar konuşurken Snape sessizce yanlarına gelmişti. Şimdi bütün sınıf dönmüş onlara bakıyordu. Malfoy bu fırsattan faydalanarak zindanın öbür ucundan “<span class="italic">DANDİK POTTER</span>” rozetini Harry'ye gösterdi.</p><p class="calibre9">"Ah... demek masa altında dergi de okuyorsunuz?" dedi Snape, Cadı Gündemi'ni kaparak. "Gryffindor'dan on puan daha... ah, ama elbette..." Snape'in kara gözleri Rita Skeeter'ın yazısını görünce parladı. "Potter'ın gazete kupürlerini saklaması gerek..."</p><p class="calibre9">Zindan Slytherin'lerin kahkahasıyla çınladı, Snape'in ince ağzı da sevimsiz bir gülümsemeyle büküldü. Harry'yi öfkeden kudurtarak, yazıyı yüksek sesle okumaya koyuldu.</p><p class="calibre9">" '<span class="italic">Harry Potter'ın Gizli Aşkı...</span>' aman aman, Potter, şimdi derdin ne böyle? '<span class="italic">Belki de başka kimselere benzemeyen bir çocuk...</span>' "</p><p class="calibre9">Harry yüzünün yandığını hissedebiliyordu. Snape, Slytherin'ler şöyle gür bir kahkaha atabilsinler diye, her cümlenin sonunda duruyordu. Yazı, o okuduğu zaman, gerçekte olduğundan on kat beter geliyordu kulağa.</p><p class="calibre9">"... '<span class="italic">Bu arada, Harry Potter'ın iyiliğini dileyenlere, bir dahaki sefere kalbini buna daha fazla layık olan birine vermesini ümit etmek düşüyor.</span>' Ne kadar dokunaklı," diye alaycı alaycı güldü Snape. Slytherin'lerin sınıfı çınlatan kahkahaları sürerken, dergiyi katladı. "Eh, sanırım en iyisi üçünüzü ayırmak. Belki de böylece kafanızı karmaşık aşk hayatlarınıza değil, iksirlerinize yorabilirsiniz. Weasley, sen burada kal. Miss Granger, oraya, Miss Parkinson'ın yanına. Potter - benim masamın önündeki masaya. Hadi. Hemen."</p><p class="calibre9">Öfkeden deliye dönen Harry, malzemeleriyle çantasını kazanının içine attı ve kazanı zindanın baş tarafındaki boş masaya sürükledi. Snape arkasından geldi, masasına oturup Harry'nin kazanını boşaltmasını izledi. Snape'e bakmamaya kararlı olan Harry, bokböceklerini ezmeyi sürdürdü. Her birisinin Snape'in yüzü olduğunu hayal ediyordu.</p><p class="calibre9">Sınıfın geri kalanı yeniden çalışmaya başlayınca, Snape alçak sesle, "Basının sana olan bu ilgisi, zaten büyümüş olan burnunu daha da büyütmüşe benziyor, Potter," dedi.</p><p class="calibre9">Harry cevap vermedi. Snape'in onu kışkırtmaya çalıştığını biliyordu; bunu daha önce de yapmıştı. Hiç kuşkusuz, ders sona ermeden Gryffindor'dan yuvarlak hesap elli puan indirmek için bahane anyordu.</p><p class="calibre9">Snape, "Bütün büyücülük dünyasının senden etkilendiği şeklinde bir yanılgıya düşmüş olabilirsin," diye devam etti. Öyle alçak sesle konuşuyordu ki, başka hiç kimse onu duyamıyordu (Harry bokböceklerini ezmeyi sürdürdü, oysa onları çoktan incecik toz haline getirmişti bile). "Ama ben resminin gazetelerde kaç kez çıktığına aldırmıyorum. Bana göre, Potter, sen kendini kuralların üstünde gören pis bir küçük çocuktan başka bir şey değilsin."</p><p class="calibre9">Harry toz haline gelmiş böcekleri kazanına koyup, zencefil köklerini kesmeye başladı. Elleri sinirden hafifçe titriyordu, ama sanki Snape'in ona söylediklerini duyamıyormuş gibi, başını kaldırmadı.</p><p class="calibre9">Snape daha da yumuşak ve tehlikeli bir sesle, "Bunun için seni adil bir şekilde uyarıyorum, Potter," dedi, "minik çaplı bir şöhret olsan da olmasan da - bir kez daha gizlice odama girerken seni yakalarsam -"</p><p class="calibre9">Harry sağırlık tasladığını unutarak, öfkeyle, "Ben odanızın yakınına bile gitmedim!" dedi.</p><p class="calibre9">"Bana yalan söyleme," diye tısladı Snape. Dipleri görünmeyen kara gözleri Harry'ninkileri burgu gibi deliyordu sanki. "Kanguru derisi. Galsamotu. Her ikisi de benim özel stoğumdan ve onları kimin çaldığını biliyorum."</p><p class="calibre9">Harry dik dik Snape'e baktı, gözlerini kırpmamaya ya da suçlu görünmemeye kararlıydı. Aslında, bunların ikisini de Snape'ten o çalmamıştı. Onlar ikinci sınıftayken, kanguru derisini Hermione almıştı -Çok Özlü İksir için gerekiyordu- ve Snape o sıralar Harry'den şüphelendiği halde, bunu asla kanıtlayamamıştı. Galsamotu'nu ise Dobby almıştı, tabii.</p><p class="calibre9">Harry soğukkanlılıkla, "Neden söz ettiğinizi bilmiyorum," diye yalan söyledi.</p><p class="calibre9">"Odama girildiği gece sen yatağında değildin!" diye tısladı Snape. "Biliyorum, Potter! Deli-Göz Moody de senin hayranlar kulübüne katılmış olabilir ama, ben davranışını hoş görmeyeceğim! Bir kere daha gece gezintisine çıkıp odama girersen, Potter, bedelini ödersin!"</p><p class="calibre9">"Tamam," dedi Harry sakin bir şekilde, zencefil köklerine dönerek. "Eğer içimden oraya gitmek gelirse, bunu aklımdan çıkarmayacağım."</p><p class="calibre9">Snape'in gözleri ateşler saçtı. Bir elini kara cüppesinin içine daldırdı. Harry bir an Snape'in asasını çekip ona bir lanet yapmak üzere olduğunu sandı - sonra Snape'in, içinde tamamen berrak bir iksir olan küçük bir kristal şişe çıkardığını gördü ve bakakaldı.</p><p class="calibre9">"Bunun ne olduğunu biliyor musun, Potter?" dedi Snape, gözleri yeniden tehlikeli bir şekilde parıldamaya başlamıştı.</p><p class="calibre9">"Hayır," dedi Harry, bu kez doğru söylüyordu.</p><p class="calibre9">"Veritaserum - öylesine güçlü bir Hakikat İksiri ki, üç damlası bile en gizli sırlarını bütün sınıfın önünde ortaya dökmene yeter," dedi Snape, kötücül bir edayla. "Şimdi, bu iksirin kullanımı çok sert Bakanlık talimatlarıyla kontrol edilir. Ama eğer sen ayağını denk almazsan, bir bakarsın elim kayıvermış -" kristal şişeyi hafifçe salladı "- hem de tam akşamları içtiğin balkabağı suyunun üstünde. İşte o zaman, Potter... işte o zaman benim odama girip girmediğini anlarız."</p><p class="calibre9">Harry hiçbir şey söylemedi. Yeniden zencefil köklerine döndü, bıçağını aldı ve onları bölmeye koyuldu. Bu Hakikat İksiri işinden hiç hoşlanmamıştı, doğrusu Snape'ten de elinin kayıp ona iksir vermesini beklerdi hani. Snape böyle bir şey yaparsa ağzından neler dökülebileceğini düşününce, titremesini zorlukla önledi... Bir sürü insanın başına dert açmak bir yana -başta Hermione ve Dobby olmak üzere- sakladığı bütün o diğer şeyler de vardı... Sirius'la bağlantısı olduğu gerçeği gibi... ve -düşününce içi burkuldu- Cho'ya karşı duyguları gibi... Zencefil köklerini de kazana attı ve acaba Moody'nin izinden gidip sadece özel bir cep şişesinden mi içmeye başlasa diye düşündü.</p><p class="calibre9">Zindan kapısı çalındı.</p><p class="calibre9">Snape her zamanki sesiyle, "Girin," dedi.</p><p class="calibre9">Kapı açılırken sınıf dönüp baktı. Profesör Karkaroff içeri girdi. Snape'in masasına yürürken herkes onu izledi. Parmağını yine keçi sakalına dolamış, kıvırıp duruyordu ve endişeli görünüyordu.</p><p class="calibre9">Snape'in masasına varır varmaz, "Konuşmamız gerek," dedi. Söylediklerini kimsenin duymamasına öyle dikkat ediyordu ki, dudaklarını belli belirsiz oynatıyordu; başarısız bir vantrilok gibiydi. Harry gözlerini zencefil köklerinden ayırmadan kulak kabarttı.</p><p class="calibre9">Snape, "Seninle dersimden sonra konuşurum, Karkaroff -" diye mırıldandı. Ama Karkaroff onun sözünü kesti.</p><p class="calibre9">"Beni atlatma, Severus, ben şimdi konuşmak istiyorum. Benden kaçıyorsun."</p><p class="calibre9">"Dersten sonra," diye tersledi onu Snape.</p><p class="calibre9">Harry, yeterince armadülo safrası döküp dökmediğini anlamak için ölçme kabına bir göz atma bahanesiyle, ikisine yan yan baktı. Karkaroff çok endişeli, Snape de kızgın görünüyordu.</p><p class="calibre9">Karkaroff iki saatlik ders sona erene kadar Snape'in masasının başında dikilip durdu. Ders sonunda Snape'in ondan kaçmasını önlemeye azmetmiş görünüyordu. Karkaroff'un ne diyeceğini merak eden Harry, zilden iki dakika önce armadillo safrası şişesini bile bile döktü. Böylece de sınıfın geri kalanı gürültüyle kapıya doğru giderken, kazanının arkasına saklanıp yeri silmek için bir bahanesi oldu.</p><p class="calibre9">Snape'in Karkaroff'a, tıslarmış gibi, "Neymiş bu kadar acele olan?" dediğini duydu.</p><p class="calibre9">"Bu," dedi Karkaroff. Kazanının yanından gözetleyen Harry, Karkaroff'un, cüppesinin sol kolunun yenini yukarı çekip Snape'e dirseğinin altında, kolun iç tarafında bir şeyi gösterdiğini gördü.</p><p class="calibre9">"Ee?" dedi Karkaroff, hâlâ dudaklarını oynatmamak için elinden geleni yapıyordu. "Görüyor musun? Asla bu kadar net olmamıştı, ta o zamandan–"</p><p class="calibre9">Kara gözleriyle sınıfı tarayan Snape, "Kapat şunu!" diye hırladı.</p><p class="calibre9">"Ama sen de fark etmiş olmalısın -" diye başladı Karkaroff, endişeli bir sesle.</p><p class="calibre9">"Daha sonra konuşabiliriz, Karkaroff!" diye tersledi Snape. "Potter! Ne yapıyorsun sen orada?"</p><p class="calibre9">Harry masum masum, "Armadillo saframı temizliyorum, Profesör," dedi. Doğrulup Snape'e elindeki sırılsıklam bezi gösterdi.</p><p class="calibre9">Karkaroff bir anda geri dönüp zindandan çıktı.</p><p class="calibre9">Hem kaygılı, hem öfkeli görünüyordu. Fevkalade kızgın bir Snape'le yalnız kalmak istemeyen Harry de kitaplarıyla malzemelerini çantasına attı ve az önce tanık olduğu şeyi Ron ile Hermione'ye anlatmak için son hızla sınıfı terk etti.</p><p class="calibre10">*****</p><p class="calibre8">Ertesi gün öğleyin şatodan ayrıldıklarında, dışarıda gümüş renkli zayıf bir güneşin parladığını gördüler. Hava bütün yıl olduğundan daha ılımlıydı ve Hogsmeade'e geldiklerinde üçü de pelerinlerini çıkartıp omuzlarına atmışlardı. Sirrus'un getirmelerini söylediği yiyecekler Harry'nin çantasındaydı. Öğle yemeğinde masadan bir düzine tavuk budu, bir somun ekmek ve bir sürahi balkabağı suyu yürütmüşlerdi.</p><p class="calibre9">Dobby'ye hediye almak için Bayramlık Büyücügiyim dükkânına girdiler. Orada bulabilecekleri en renkli çorapları seçerek hoşça vakit geçirdiler. Aralarında, parıldayan altın ve gümüş yıldızlı deseni olan bir çift çorapla, çok koktuğu zaman yüksek sesle bağıran bir çift çorap da vardı. Sonra, saat bir buçukta High Street'ten yukarı doğru yola koyuldular, Dervish ve Banges'ı geçtiler ve köyün ucuna doğru yürüdüler.</p><p class="calibre9">Harry daha önce hiç bu yönde gitmemişti. Dolambaçlı yol onları, Hogsmeade'i çevreleyen yabanıl kırlara götürüyordu. Burada az sayıda kulübe vardı, bahçeleri de daha büyüktü; Hogsmeade'in gölgesinde yattığı dağın eteğine doğru yürüyorlardı. Bir köşeyi dönünce, yolun sonunda bir çit gördüler. Çok büyük, salkımsaçak tüylü, kara bir köpek, ön ayakları en üst tahtada, onları bekliyordu. Ağzında gazeteler vardı ve pek tanıdık görünüyordu...</p><p class="calibre9">Yanına vardıkları zaman Harry, "Merhaba, Sirius" dedi.</p><p class="calibre9">Kara köpek hevesle Harry'nin çantasını kokladı, kuyruğunu bir kez salladı, sonra döndü ve yükselerek dağın kayalık eteğine giden çalılığı geçip yoluna devam etti. Harry, Ron ve Hermione çiti aşıp onun peşinden gittiler.</p><p class="calibre9">Sirius önlerine düşüp onları, yerin taşlarla ve kayalarla kaplı olduğu dağın eteğine götürdü. Ona göre hava hoştu tabii, dört ayağı vardı. Ama Harry, Ron ve Hermione'nin çok geçmeden soluğu kesildi. Daha yükseklere, dağın tepesine doğru giden Sirius'u takip ettiler. Yarım saat kadar dik, dolambaçlı ve taşlı bir patikadan tırmandılar, güneş altında terleyerek Sirius'un sallanan kuyruğunu izlediler. Harry'nin çantasının kayışları omzunu kesiyordu.</p><p class="calibre9">Nihayet, Sirius birden gözden kayboldu, yok olduğu yere vardıklarında kayada dar bir yarık gördüler. Güçlükle içeri girdiklerinde, kendilerini serin ve loş bir mağarada buldular. Mağaranın bir ucunda, ipinin ucu büyük bir kayaya bağlı, hipogrif Şahgaga duruyordu. Yarı gri at, yarı dev kartal olan Şahgaga'nın yırtıcı bakışlı, turuncu gözü onları görünce parladı. Hepsi eğilip ona selam verdiler. Şahgaga üçünü bir an hükmeden bakışlarla süzdükten sonra, pullu ön dizlerini eğdi ve Hermione'nin koşup tüylü boynunu okşamasına izin verdi. Harry ise kara köpeğe bakıyordu. Köpek vaftiz babasına dönüşmüştü.</p><p class="calibre9">Sirius yırtık pırtık, gri bir cüppe giymişti, Azkaban'dan çıktığında üzerinde olan cüppe. Siyah saçları, şöminenin içinde belirdiği zamankinden daha uzundu, hem karmakarışıktı, hem de keçeleşmişti. Çok zayıf görünüyordu.</p><p class="calibre9">Ağzındaki eski Gelecek Postası gazetelerini mağaranın zeminine fırlattıktan sonra, boğuk bir sesle, "Tavuk!" dedi.</p><p class="calibre9">Harry çantasını açtı ve tavuk butlarıyla ekmek çıkınını ona verdi.</p><p class="calibre9">Sirius çıkını açıp bir but kaparak, "Sağ ol," dedi. Yere oturdu, dişiyle koca bir parça kopardı. "Daha çok fare yiyorum. Hogsmeade'den fazla yiyecek çalamam; dikkati üstüme çekerim."</p><p class="calibre9">Harry'ye sırıttı, ama Harry onun sırıtışına gönülsüz bir şekilde karşılık verdi.</p><p class="calibre9">"Burada ne işin var, Sirius?" dedi.</p><p class="calibre9">Sirius köpeği andıran bir şekilde tavuk kemiğini geveleyerek, "Vaftiz baban olarak görevimi yerine getiriyorum," dedi. "Endişelenme, kendime sevimli bir sokak köpeği süsü veriyorum."</p><p class="calibre9">Hâlâ sırıtıyordu, ama Harry'nin yüzündeki kaygıyı görünce daha ciddi bir şekilde, "Olay yerinde olmak istedim," dedi. "Son mektubun... eh, diyelim ki işler daha da karışık bir hal aldı. Birisi gazeteyi attığında hemen çalıyorum ve anlaşıldığı kadarıyla tek kaygılanan da ben değilim."</p><p class="calibre9">Başıyla mağara zeminindeki, sayfaları sararmakta olan Gelecek Postası gazetelerini işaret etti, Ron da gazeteleri alıp açtı.</p><p class="calibre9">Ama Harry hâlâ gözlerini dikmiş, Sirius'a bakıyordu. "Ya seni yakalarlarsa? Ya görünürsen?"</p><p class="calibre9">"Burada benim Animagus olduğumu bilen kişiler, yalnızca siz üçünüz ve Dumbledore," dedi Sirius, omuz silkerek. Bir yandan da tavuk budunu kıtlıktan çıkmış gibi yemeyi sürdürüyordu.</p><p class="calibre9">Ron, Harry'yi dürttü ve Gelecek Postası gazetelerini ona verdi. İki taneydi. Birinin manşeti “<span class="italic">Bartemius Crouch'un Esrarengiz Hastalığı</span>"ydı, ötekininki de “<span class="italic">Bakanlık Cadısı Hâlâ Kayıp - Sihir Bakanı Şimdi Şahsen İlgileniyor</span>”du.</p><p class="calibre9">Harry, Crouch hakkındaki yazıya bir göz attı. Cümlecikler gözüne doğru zıplıyordu sanki: Kasımdan beri halk arasında görünmedi... evi terk edilmiş gibi... St. Mungo Sihirsel Hastalıklar Hastanesi yorum yapmaktan kaçınıyor... Bakanlık ciddi hastalık rivayetlerini doğrulamayı reddediyor...</p><p class="calibre9">Harry yavaş yavaş, "Sanki ölüyormuş gibi bir hava yaratıyorlar," dedi. "Ama eğer buraya gelebildiyse, o kadar hasta olamaz..."</p><p class="calibre9">Ron, Sirius'a, "Ağabeyim, Crouch'un özel yardımcısıdır," dedi. "O, Crouch'un fazla çalışmaktan bitap düştüğünü söylüyor."</p><p class="calibre9">Harry ağır ağır, hâlâ yazıyı okuyarak, "Bak, son kez yakından gördüğümde gerçekten hasta gibiydi," dedi. "Adımın Kadeh'ten çıktığı gece..."</p><p class="calibre9">Hermione soğuk bir sesle, "Winky'yi atmanın cezasını çekiyor, değil mi?" dedi. Sirius'un tavuk kemiklerini çatır çutur yiyen Şahgaga'yı okşuyordu. "Bahse girerim ki, şimdi keşke yapmamış olsam diyordur - Winky artık yanında değil, artık ona bakmıyor ya, bahse girerim ki şimdi aradaki farkı anlamıştır.”</p><p class="calibre9">Ron, Hermione'ye karanlık bir bakış atarak, "Hermione kafayı ev cinleriyle bozdu," diye mırıldandı Sirius'a.</p><p class="calibre9">Ama Sirius ilgilenmiş görünüyordu. "Crouch ev cinini mi kovdu?"</p><p class="calibre9">"Evet, Quidditch Dünya Kupası'nda," dedi Harry. Karanlık İşaret'in ortaya çıkışını, Winky'nin, elinde sıkı sıkı tuttuğu Harry'nin asasıyla bulunuşunu ve Mr. Crouch'un korkunç öfkesini anlatmaya koyuldu.</p><p class="calibre9">Harry anlatmayı bitirdiğinde, Sirius yeniden ayağa kalkmış, mağarada volta atıp duruyordu. Biraz sonra, yeni bir tavuk kemiğini sallayarak, "Şurasını iyice anlayayım," dedi. "Cini önce Üst Loca'da gördünüz. Crouch'a yer ayırmıştı, değil mi?"</p><p class="calibre9">Harry, Ron ve Hermione bir ağızdan, "Doğru," dediler.</p><p class="calibre9">"Ama Crouch maça gelmedi, ha?"</p><p class="calibre9">"Hayır," dedi Harry. "Sanırım çok meşgul olduğunu söyledi."</p><p class="calibre9">Sirius mağarayı sessizce bir uçtan bir uca adımladı. Sonra da, "Harry," dedi, "Üst Loca'dan çıktıktan sonra asan cebinde mi diye kontrol etmiş miydin?"</p><p class="calibre9">"Hımmm..." Harry iyice düşündü. Sonunda, "Hayır," dedi. "Ağaçlığa girmeden önce kullanmam gerekmedi. Elimi cebime soktuğumda da, orada sadece Envaigöz vardı." Sirius'a baktı. "Yani sen, İşaret'i yapan kimse, Üst Loca'da benim asamı mı çaldı demek istiyorsun?"</p><p class="calibre9">"Mümkündür," dedi Sirius.</p><p class="calibre9">Hermione, "O asayı Winky çalmadı!" diye ısrar etti.</p><p class="calibre9">Sirius, kaşları çatık, mağarayı adımlamaya devam ederken, "O locada sadece cin yoktu," dedi. "Arkanızda başka kim oturuyordu?"</p><p class="calibre9">"Bir sürü insan," dedi Harry. "Bulgar bakanlar... Cornelius Fudge... Malfoy'lar..."</p><p class="calibre9">Ron birden, "Malfoy'lar!" dedi. Öyle bağırmıştı ki, sesi mağaranın dört bir yanında yankılandı, Şahgaga da sinirli sinirli başını savurdu. "Bahse girerim Lucius Malfoy'dur!"</p><p class="calibre9">"Başka kimse yok muydu?" dedi Sirius.</p><p class="calibre9">Harry, "Kimse yoktu," dedi.</p><p class="calibre9">Hermione, "Vardı, Ludo Bagman, vardı," diye hatırlattı ona.</p><p class="calibre9">"Aa, evet..."</p><p class="calibre9">Sirius volta atmayı sürdürerek, "Bagman hakkında, eskiden Wimbourne Wasps'ın Vurucusu olduğu dışında bir şey bilmiyorum," dedi. "Nasıl biri?"</p><p class="calibre9">"İdare eder," dedi Harry. "Bana Üç-Büyücü Turnuvası'nda yardım teklif edip duruyor."</p><p class="calibre9">Sirius kaşlarını daha da fazla çatarak, "Öyle mi?" dedi. "Niye ediyor acaba?"</p><p class="calibre9">"Benden hoşlanmış," dedi Harry.</p><p class="calibre9">"Hımm," dedi Sirius, düşünceli görünüyordu.</p><p class="calibre9">Hermione, "Karanlık İşaret belirmeden hemen önce ağaçlıkta gördük onu," dedi Sirius'a. "Hatırlıyor musunuz?" dedi Harry ile Ron'a.</p><p class="calibre9">Ron, "Evet ama, ağaçlıkta kalmadı, değil mi?" dedi.</p><p class="calibre9">"Biz ona ayaklanmadan söz eder etmez, kamp yerine geri döndü."</p><p class="calibre9">"Nereden biliyorsun?" diye cevabı yapıştırdı Hermione. "Nereye buharlaştığını nereden biliyorsun?"</p><p class="calibre9">Ron kulaklarına inanamayarak, "Hadi canım," dedi, "yani sen şimdi Karanlık İşaret'i Ludo Bagman mı yaptı diyorsun?"</p><p class="calibre9">Hermione inatla, "Onun yapmış olması Winky'nin yapmış olmasından daha akla yakın," dedi.</p><p class="calibre9">Ron anlamlı anlamlı Sirius'a baktı. "Demiştim sana. Kafayı ev cinlerine -"</p><p class="calibre9">Ama Sirius elini kaldırıp Ron'u susturdu. "Karanlık İşaret yaratıldığında, cin elinde Harry'nin asasıyla yakalanınca, Crouch ne yaptı?"</p><p class="calibre9">"Çalılıklara bakmaya gitti," dedi Harry, "ama başka kimse yoktu."</p><p class="calibre9">“Tabii," diye mırıldandı Sirius, yukarı aşağı volta atarak, "tabii, bunu kendi cinine kondurmak istemiyordu... sonra da onu kovdu mu?"</p><p class="calibre9">"Evet," dedi Hermione hararetle, "onu kovdu, sırf çadırında kalmadı ve onu ezmelerine -"</p><p class="calibre9">"Hermione," dedi Ron, "şu cinden bahsetmeyi keser misin!"</p><p class="calibre9">Sirius başını salladı. "O, Crouch'un notunu senden iyi vermiş, Ron. Bir adamın nasıl biri olduğunu anlamak istiyorsan, kendisiyle eşit olanlara değil, astlarına nasıl muamele ettiğine bak."</p><p class="calibre9">Elini tıraş olmamış yüzünde gezdirdi, belli ki harıl harıl düşünüyordu. "Barty Crouch'un ortadan kaybolması... Quidditch Dünya Kupası'nda ev cininin kendisine yer ayırmasını sağlama zahmetine katlanıyor, ama sonra da kalkıp maçı izlemeye gelmiyor. Üç-Büyücü Turnuvası'nı yeniden başlatmak için çok çalışıyor ve sonra ona da gelmekten vazgeçiyor... Crouch'a yakışmayan şeyler bunlar. Eğer daha önce hastalık yüzünden bir gün olsun izin aldıysa, Şahgaga'yı yerim."</p><p class="calibre9">"Crouch'u tanıyor musun yani?" diye sordu Harry.</p><p class="calibre9">Sirius'un yüzü karardı. Birden, Harry'nin onunla ilk karşılaştığı geceki kadar tehdit edici göründü. Harry'nin Sirius'u hâlâ katil sandığı geceki kadar.</p><p class="calibre9">Sirius alçak sesle, "Haa, Crouch'u tanıyorum tabii," dedi. "Benim Azkaban'a gönderilmem için emir veren oydu - mahkemeye çıkarılmadan."</p><p class="calibre9">Ron ve Hermione bir ağızdan, "Ne?" dediler.</p><p class="calibre9">"Şaka ediyorsun!" dedi Harry.</p><p class="calibre9">Sirius tavuktan büyük bir lokma daha ısırarak, "Hayır, etmiyorum," dedi. "Crouch eskiden Sihirli Yasal Yaptırım Dairesi Başkanı'ydı, bilmiyor muydunuz?"</p><p class="calibre9">Harry, Ron ve Hermione hayır anlamında başlarını salladılar.</p><p class="calibre9">"Herkes onun Sihir Bakanı olmasını bekliyordu," dedi Sirius. "Büyük bir büyücüdür, Barty Crouch, sihir gücü yüksektir - ve iktidar hırsıyla doludur. Yo, asla bir Voldemort destekçisi olmadı," dedi, Harry'nin yüzündeki bakışı okuyarak. "Hayır, Barty Crouch her zaman Karanlık yana ilişkin hislerini yüksek sesle belirtirdi. Ama Karanlık yana karşı olan bir sürü insan... neyse, anlamazsınız... çok gençsiniz..."</p><p class="calibre9">Ron sesinde sinirli bir tınıyla, "Babam da Dünya Kupası'nda böyle demişti," dedi. "Sen yine de bir denesene, niye denemiyorsun?"</p><p class="calibre9">Sirius'un zayıf yüzü bir gülümsemeyle aydınlandı. "Pekâlâ, deneyeyim..."</p><p class="calibre9">Mağaranın üst kısmına doğru yürüdü, geri geldi ve, "Voldemort'un şu anda güçlü olduğunu varsayın," dedi. "Kimlerin onu desteklediğini bilmiyorsunuz, kimin onun için çalışıp kimin çalışmadığını bilmiyorsunuz. Ama biliyorsunuz ki, insanları kontrol ediyor, onlara ellerinde olmadan korkunç şeyler yaptırabiliyor. Kendiniz, aileniz ve dostlarınız için korkuyorsunuz. Her hafta daha fazla ölüm, daha fazla kaybolma, daha fazla işkence haberi geliyor... Sihir Bakanlığı karmakarışık, ne yapacaklarını bilmiyorlar, her şeyi Muggle'lardan saklamaya çalışıyorlar, ama bu arada Muggle'lar da ölüyor. Her yerde terör var... panik... kargaşa... Böyle günlerdi işte.”</p><p class="calibre9">"İşte böyle günler bazı insanların en iyi, bazılarının da en kötü taraflarını ortaya çıkarır. Crouch'un ilkeleri başlangıçta iyi olabilir - ben bilemiyorum. Bakanlık'ta hızla yükseldi ve Voldemort'un destekçilerine karşı çok sert önlemler almaya başladı. Seherbazlar'a yeni haklar verildi - örneğin, esir alma yerine öldürme hakkı. Ayrıca, mahkemeye çıkarılmadan dosdoğru Ruh Emiciler'e teslim edilen tek kişi de ben değildim. Crouch şiddete şiddetle karşılık verdi ve şüphelilere karşı Affedilmez Lanetler'in kullanılması için yetki verdi. Bana kalırsa, Karanlık yandakilerin çoğu kadar amansız ve acımasızlaştı. Yanlış anlamayın, onu destekleyenler vardı - birçok kişi onun işleri yapma şeklinin doğru olduğunu düşünüyordu ve bir sürü cadıyla büyücü onun Sihir Bakanı olması için yaygara ediyordu. Voldemort kaybolunca, Crouch'un bu üst mevkiye gelmesine an meselesi gözüyle bakılmaya başlandı. Ama sonra hayli talihsiz bir olay meydana geldi..." Sirius acı acı güldü. "Crouch'un kendi oğlu, ikna güçleri sayesinde Azkaban'dan uzak kalmayı beceren bir grup Ölüm Yiyen'le birlikte yakalandı. Besbelli Voldemort'u bulup onu yeniden iktidara getirmeye çalışıyorlardı."</p><p class="calibre9">"Crouch'un oğlu mu yakalandı?" dedi, soluğu kesilen Hermione.</p><p class="calibre9">"Aynen," dedi Sirius. Tavuk kemiğini Şahgaga'ya attı, kendisi de yere, ekmek somununun yanına sırtüstü uzanarak onu ikiye böldü. "İhtiyar Barty için bayağı kötü bir şoktu sanırım. Ailesiyle evde biraz daha fazla vakit geçirmeliymiş, değil mi? Arada bir bürosundan erken saatte çıkmalıymış... kendi oğlunu tanımalıymış."</p><p class="calibre9">Ekmeği koca parçalar halinde yutmaya başlamıştı.</p><p class="calibre9">"Oğlu gerçekten bir Ölüm Yiyen miydi?" diye sordu Harry.</p><p class="calibre9">"En ufak bir fikrim yok," dedi Sirius, hâlâ ağzına ekmek tıkıyordu. "O getirildiğinde ben de Azkaban'daydım. Bunların çoğunu çıktıktan sonra öğrendim. Oğlan gerçekten de, Ölüm Yiyen olduklarına hayatım üzerine bahse girebileceğim kişilerle yakalanmıştı - ama o da yanlış zamanda yanlış yerdeydi belki, tıpkı ev cini gibi."</p><p class="calibre9">Hermione, "Crouch oğlunu oradan çıkarmaya çalıştı mı?" diye fısıldadı.</p><p class="calibre9">Sirius havlamaya çok benzeyen bir kahkaha attı. "Crouch oğlunu çıkaracak, ha? Onun notunu verdin sanıyordum, Hermione. İtibarını lekeleme tehdidinde bulunan her şey gitmeliydi; bütün hayatını Sihir Bakanı olmaya adamıştı. Kendisini ona adamış bir ev cinini, yeniden Kara İşaret'le arasında bağlantı kurduğu için kovuşunu gördünüz - bu size onun nasıl biri olduğu hakkında bir fikir vermiyor mu? Crouch'un baba muhabbeti sadece oğlunun mahkemeye çıkmasını sağlamakla sınırlı kaldı ve, anlatılanlara göre, bu mahkeme de Crouch'un oğlandan ne kadar nefret ettiğini göstermesi için bir araçtan öte bir şey değildi... sonra da onu dosdoğru Azkaban'a yolladı."</p><p class="calibre9">Harry alçak sesle, "Kendi oğlunu Ruh Emiciler'e mi teslim etti?" diye sordu.</p><p class="calibre9">"Öyle," dedi Sirius, artık hiç de eğleniyormuş gibi görünmüyordu. "Ben Ruh Emiciler'in onu içeri getirişini gördüm, hücremin kapısındaki parmaklıkların arasından izledim. Taş çatlasa on dokuz yaşından fazla değildi. Onu benimkinin yakınında bir hücreye koydular. Gece olunca, anne, anne, diye bağırmaya başladı. Ama birkaç gün sonra sesi kesildi... sonunda hepsinin sesi kesilir zaten... yani uykularında haykırmadıkları sürece..."</p><p class="calibre9">Bir an için, Sirius'un gözlerindeki ölgün bakış her zamankinden daha belirgin hale geldi, sanki üstüne panjur kapanmış gibi.</p><p class="calibre9">"Yani hâlâ Azkaban'da mı?" dedi Harry.</p><p class="calibre9">"Hayır," dedi Sirius donuk bir sesle. "Hayır, artık orada değil. Onu getirmelerinden bir yıl sonra öldü."</p><p class="calibre9">"Öldü mü?"</p><p class="calibre9">"Tek ölen o değil," dedi Sirius acı acı. "Çoğu orada çıldırır ve sonunda çoğu yemek yemekten vazgeçer. Yaşama arzusunu yitirirler. Bir ölümün yaklaştığını daima anlayabilirdin, çünkü Ruh Emiciler bunu hissederlerdi ve heyecanlanırlardı. O çocuk geldiğinde de hayli hasta gibiydi. Crouch, Bakanlık'ın önemli bir üyesi olduğu için, karısıyla ikisine oğullarını ölüm döşeğinde ziyaret etme izni verilmişti. Barty Crouch'u en son o zaman gördüm, karısını yarı yarıya taşıyarak hücremin önünden geçti. Anlaşılan kadının kendi de kısa süre sonra öldü. Kederden. Tıpkı çocuğu gibi tükenip gitti. Crouch oğlunun cenazesini almaya gelmedi. Ruh Emiciler onu kalenin dışına gömdüler. Gömerlerken izledim."</p><p class="calibre9">Sirius az önce ağzına götürdüğü ekmeği kenara attı ve onun yerine balkabağı suyu sürahisini alıp başına dikti.</p><p class="calibre9">"İşte böyle, ihtiyar Crouch tam başarıya ulaştığını sandığı anda her şeyi kaybetti," diye devam etti, elinin tersiyle ağzını silerek. "Bir an, bir kahraman, Sihir Bakanı olmanın eşiğinde... bir an sonraysa, oğlu ölmüş, karısı ölmüş, aile itibarına leke sürülmüş biri. Kaçtıktan sonra duyduğum kadarıyla, eski popülerliğini de kaybetmiş. Oğlu öldükten sonra insanlar çocuğa karşı biraz daha sempati duymaya ve iyi bir aileden genç, hoş bir çocuğun nasıl olup da böyle yoldan çıktığını sormaya başladılar. Babasının onunla hiç ilgilenmediği sonucuna vardılar. Böylece en üst kademedeki işi Cornelius Fudge aldı, Crouch da Uluslararası Sihirsel İşbirliği Dairesi'ne kaydırıldı."</p><p class="calibre9">Uzun bir sessizlik oldu. Harry, Quidditch Dünya Kupası'nda, ağaçlıkta, onun sözünü dinlemeyen ev cinine tepeden bakarken Crouch'un gözlerinin nasıl fincan gibi olduğunu düşünüyordu. Crouch, Winky'nin Karanlık İşaret'in altında bulunmasına bu yüzden aşırı tepki göstermişti demek. Ona oğlunu ve eski skandalı hatırlatmıştı ve Bakanlık'ta gözden düşüşünü...</p><p class="calibre9">Harry, "Moody diyor ki, Crouch kafayı Karanlık büyücüleri yakalamakla bozmuş," dedi Sirius'a.</p><p class="calibre9">"Evet, ben de bunun onda bir tür manyaklık halini aldığını duydum," dedi Sirius, başını sallayarak. "Bana sorarsan, bir Ölüm Yiyen daha yakalayarak eski popülerliğine kavuşacağını sanıyor hâlâ."</p><p class="calibre9">Ron zafer duygusuyla, "Ve şatoya gizlice girip Snape'in odasını karıştırdı!" dedi, Hermione'ye bakarak.</p><p class="calibre9">"Evet," dedi Sirius, "ve bu da hiç akla yakın değil."</p><p class="calibre9">"Hayır, yakın!" dedi Ron heyecanla.</p><p class="calibre9">Ama Sirius başını salladı. "Dinle bak, eğer Crouch, Snape hakkında araştırma yapmak istediyse, niye Turnuva'nın jürisine katılmak için gelmiyor? Hogwarts'ı düzenli olarak ziyaret etmek ve gözünü Snape'in üzerinden ayırmamak için ideal bir bahane olurdu."</p><p class="calibre9">"Demek sen Snape'in bir işler karıştırıyor olabileceğini düşünüyorsun?" diye sordu Harry, ama Hermione hemen lafını kesti.</p><p class="calibre9">"Bak, ne dersen de ben aldırmıyorum, Dumbledore, Snape'e güveniyor -"</p><p class="calibre9">"Öf, bırak artık, Hermione," dedi Ron sabırsızca. "Biliyorum, Dumbledore zeki falan ama, bu gerçekten de uyanık bir Karanlık büyücünün onu kandıramayacağı anlamına -"</p><p class="calibre9">"Öyleyse birinci sınıftayken Snape niye Harry'nin hayatını kurtardı? Neden bırakmadı ölsün?"</p><p class="calibre9">"Bilmiyorum - belki de Dumbledore'un onu kovacağını düşündü -"</p><p class="calibre9">"Sen ne dersin, Sirius?" dedi Harry yüksek sesle. Ron ve Hermione de dinleyebilmek için didişmeyi bıraktılar.</p><p class="calibre9">Sirius, Ron ile Hermione'ye düşünceli düşünceli bakarak, "Bence ikisinin de haklı olduğu yanlar var," dedi. "Snape'in burada ders verdiğini öğrendiğimden beri, Dumbledore'un onu niye işe aldığını merak ediyorum. Karanlık Sanatlar, Snape'i hep büyülemiştir, okulda da bununla ünlüydü. Pis, kılçık, yağlı saçlı bir çocuktu," diye ekledi Sirius. Harry ve Ron da birbirlerine bakıp sırıttılar. "Snape okula geldiğinde yedinci sınıftaki çocukların yarısından fazla lanet biliyordu ve girdiği Slytherin çetesinin hemen hemen bütün üyeleri sonunda Ölüm Yiyen oldu."</p><p class="calibre9">Sirius parmaklarını kaldırdı ve tek tek saymaya başladı. "Rosier ve Wilkes - ikisi de Voldemort'un düşüşünden bir yıl önce Seherbazlar tarafından öldürüldüler. Lestrange'lar -evli bir çift- Azkaban'dalar. Avery -duyduğum kadarıyla, yaptıklarını Imperius lanetinin etkisi altında yaptığını söyleyerek başını dertten kurtarmış- hâlâ kaçak. Ama benim bildiğim kadarıyla, Snape asla bir Ölüm Yiyen olmakla suçlanmadı - hoş, bunun da pek anlamı yok ya, neyse. Çünkü çoğu hiç yakalanmamıştı. Ve Snape de başını derde sokmayacak kadar akıllı ve kurnazdır, burası kesin."</p><p class="calibre9">"Snape, Karkaroff'u yakından tanıyor, ama bunun duyulmasını pek istemiyor," dedi Ron.</p><p class="calibre9">Harry hemen, "Evet, dün Karkaroff İksir dersine geldiğinde Snape'in yüzünü görecektin!" dedi. "Karkaroff onunla konuşmak istiyordu, Snape'in ondan kaçtığını söylüyordu. Karkaroff gerçekten kaygılanmış görünüyordu. Snape'e kolundaki bir şeyi gösterdi, ama ben ne olduğunu göremedim."</p><p class="calibre9">Sirius samimi bir hayretle, "Snape'e kolundaki bir şeyi mi gösterdi?" dedi. Parmaklarını dalgın dalgın kirli saçlarından geçirdi, sonra da yine omuz silkti. "Eh, bunun ne olduğu hakkında hiçbir fikrim yok... ama eğer Karkaroff gerçekten kaygılanmışsa ve derdine çare bulmak için Snape'e gidiyorsa..."</p><p class="calibre9">Sirius bakışlarını mağara duvarına dikti ve çaresizlikle dişlerini sıktı. “Tabii, Dumbledore'un Snape'e güvenme meselesi de var. Dumbledore'un başkalarının güvenmeyeceği kişilere güvendiğini biliyorum ama, Voldemort için çalışmış olsa Snape'in Hogwarts'ta ders vermesine izin vereceğini hiç sanmam."</p><p class="calibre9">Ron inatla, "Peki öyleyse Moody ve Crouch niye ille de Snape'in odasına girmek istiyorlar?" diye sordu.</p><p class="calibre9">Sirius ağır ağır, "Eh," dedi, "Deli-Göz, Hogwarts'a geldikten sonra tek tek her öğretmenin odasını aradıysa şaşmam. Moody, Karanlık Sanatlara Karşı Savunma'yı ciddiye alır. Onun pek kimseye güvendiğini sanmıyorum, yaşadıklarından sonra bunda şaşacak bir şey de yok. Ama Moody için şunu söyleyeyim: Mecbur kalmadıkça hiç öldürmedi. Mümkünse eğer, insanları hep sağ olarak teslim etti. Serttir ama, asla Ölüm Yiyenler'in düzeyine inmemiştir. Crouch'a gelince... o farklı bir konu, bak... Gerçekten hasta mı? Eğer öyleyse, niye sürüne sürüne Snape'in odasına gelme zahmetine katlandı? Değilse... neler karıştırıyor? Dünya Kupası'nda o kadar önemli ne yapıyordu da Üst Loca'ya gelmedi? Turnuva'nın jürisinde yer alması gerektiği sırada neler yapıyordu?"</p><p class="calibre9">Sirius sustu, bakışları hâlâ mağaranın duvarındaydı. Şahgaga kayalık zeminde dolanıyor, gözünden kaçmış olabilecek kemikleri arıyordu.</p><p class="calibre9">Sonunda Sirius başını kaldırıp Ron'a baktı. "Ağabeyin, Crouch'un özel yardımcısı dedin, değil mi? Ona son zamanlarda Crouch'u görüp görmediğini sorabilir misin acaba?"</p><p class="calibre9">Ron kuşkulu bir şekilde, "Deneyebilirim," dedi. "Ama Crouch'un bir şeyler çevirdiği havasını vermesem iyi olur. Percy, Crouch'u sever."</p><p class="calibre9">Sirius, Gelecek Postası'nın ikinci nüshasını işaret ederek, "Hazır sormuşken, Bertha Jorkins hakkında ellerinde herhangi bir ipucu olup olmadığını da öğrenmeye çalış," dedi.</p><p class="calibre9">"Bagman olmadığını söylemişti," dedi Harry.</p><p class="calibre9">Sirius başıyla gazeteyi işaret ederek, "Evet, oradaki yazıda öyle deniyor," dedi. "Bertha'nın hafızasının ne kadar zayıf olduğu konusunda vır vır edip durmuş. Belki ben onu tanıyalı beri değişmiştir ama, benim bildiğim Bertha hiç de unutkan değildi - tam tersi. Biraz aptalcaydı ama, dedikodu için kusursuz bir hafızası vardı. Bu yüzden başını çok belaya soktu; ne zaman çenesini kapatması gerektiğini bilmezdi çünkü. Düşünüyorum da, Sihir Bakanlığı için bayağı bir sorun olmuştur herhalde... Belki de Bagman bunun için onca uzun süredir Bertha'yı arama zahmetine katlanmadı..."</p><p class="calibre9">Sirius derin derin içini çekti ve gölgeli gözlerini ovuşturdu. "Saat kaç?"</p><p class="calibre9">Harry saatine baktı, sonra saatin gölde bir saat kaldığından beri çalışmadığını hatırladı.</p><p class="calibre9">"Üç buçuk," dedi Hermione.</p><p class="calibre9">Sirius ayağa kalkarak, "Okula dönseniz iyi olur," dedi. "Şimdi, dinleyin..." Harry'ye sert sert baktı - "Beni görmek için okuldan sıvışmanızı istemiyorum, tamam mı? Bana buraya mesaj yollayın yeter. Sıradışı bulduğunuz her şeyi bana bildirmenizi hâlâ istiyorum. Ama sen izin almadan Hogwarts'tan ayrılmayacaksın. Bu birisinin sana saldırması için ideal bir fırsat olur."</p><p class="calibre9">Harry, "Şimdiye kadar kimse bana saldırmadı," dedi. "Bir ejderhayla iki Garkenez hariç."</p><p class="calibre9">Ama Sirius ona kaşlarını çatıp baktı. "Umrumda bile değil... Ben ancak bu turnuva sona erince rahat bir soluk alacağım, o da ancak haziranda bitiyor. Ve unutmayın, aranızda benden söz ederseniz, bana Pırtık deyin, tamam mı?"</p><p class="calibre9">Harry'ye boş peçeteyle şişeyi verdi ve vedalaşmak için Şahgaga'nın yanına gidip onu okşadı. "Ben de sizinle köyün kıyısına kadar yürüyeceğim," dedi. "Bakalım bir gazete daha aşırabilecek miyim?"</p><p class="calibre9">Mağaradan çıkmadan önce biçim değiştirip yeniden kocaman, kara köpek oldu. Dağdan aşağı, kayalık arazide onunla birlikte yürüyüp yine çite geldiler. Burada her birinin onun kafasını okşamasına izin verdi, sonra da dönüp köyün dışına doğru bir koşu tutturdu.</p><p class="calibre9">Harry, Ron ve Hermione, Hogsmeade'e yürüyüp, oradan da Hogwarts'a doğru yola koyuldular.</p><p class="calibre9">Şatoya çıkan yoldan yukarı doğru yürürlerken, Ron, "Acaba Percy, Crouch hakkında bütün bunları biliyor mu?" diye sordu. "Ama belki de aldırmıyordur... Belki bunlar onun Crouch'a daha da fazla hayran olmasına yol açıyordur. Evet, Percy kurallara bayılır. O olsa olsa, Crouch kendi oğlu için bile kuralları çiğnemeyi reddediyor, der."</p><p class="calibre9">Hermione, "Percy kendi ailesinden birini asla Ruh Emiciler'in önüne atmaz," dedi şiddetle.</p><p class="calibre9">"Bilmiyorum," dedi Ron. "Eğer mesleğine engel olduğunu düşünüyorsa... Percy gerçekten hırslıdır yani..."</p><p class="calibre9">Taş basamaklardan çıkıp Giriş Salonu'na geldiler, Büyük Salon'dan yükselen nefis yemek kokuları oraya kadar geliyordu.</p><p class="calibre9">Ron derin derin soluk alarak, "Zavallı yaşlı Pırtık," dedi. "Seni gerçekten seviyor olmalı, Harry... Düşünsene bir, fareyle besleniyor."</p><div class="mbppagebreak" id="calibre_pb_60"></div>
</body></html>
