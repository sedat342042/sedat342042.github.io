<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos321858" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  BİRİNCİ  BÖLÜM: HOGWARTS  EKSPRESİ'NDE</span></span></p><p class="calibre8">Harry ertesi sabah kalktığında, havaya tatil sonlarına has, belirgin bir kasvet hâkimdi. Yağmur hâlâ pencereleri dövüyordu. Üzerine kot pantolonunu ve sweatshirt'ünü geçirdi; okul cüppelerini Hogwarts Ekspresi'nde giyeceklerdi.</p><p class="calibre9">O, Ron, Fred ve George kahvaltıya inmek üzere birinci kata gelmişlerdi ki, merdivenin altında karşılarına Mrs. Weasley çıktı. Tedirgin görünüyordu.</p><p class="calibre9">"Arthur!" diye seslendi merdivenden yukarı. "Arthur! Bakanlık'tan acil mesaj var!"</p><p class="calibre9">Mr. Weasley ters giydiği cüppesiyle alelacele aşağı inerken, Harry duvara yapışıp ona yol verdi. Harry ve diğerleri mutfağa girdiklerinde, Mrs. Weasley telaşla, "Buralarda bir yerde bir tüy kalem olacaktı!" diyerek giysi çekmecelerini karıştırıyordu. Mr. Weasley ise ateşe doğru eğilmiş, biriyle konuşuyordu.</p><p class="calibre9">Harry gözlerinin doğru dürüst gördüğünden emin olmak için onları sıkı sıkı kapatıp açtı.</p><p class="calibre9">Amos Diggory'nin başı alevlerin ortasında büyük, sakallı bir yumurta gibi duruyordu. Çok hızlı konuşuyordu, çevresinde uçuşan kıvılcımlardan ve kulağını yalayan alevlerden hiç rahatsız değil gibiydi.</p><p class="calibre9">"... Muggle komşular gümbürtüler ve bağrışlar duymuş ve gidip -neydi onların adı- polise haber vermişler... Arthur, hemen oraya gitmen lazım -"</p><p class="calibre9">"Al!" dedi Mrs. Weasley soluk soluğa, Mr. Weasley'nin eline bir parça parşömen, bir şişe mürekkep ve yamulmuş bir tüy kalem tutuşturdu.</p><p class="calibre9">"- Benim duymuş olmam da büyük şans," dedi Mr. Diggory'nin başı. "Bir iki baykuş göndermek için büroya erken gelmiştim, bir baktım, Sihrin Uygunsuz Kullanımı tayfası yola çıkıyor. Arthur, Rita Skeeter bunu bir duyarsa -"</p><p class="calibre9">"Deli-Göz olanları nasıl anlatıyor peki?" diye sordu Mr. Weasley. Şişeyi açıp tüy kalemini mürekkebe batırarak not almaya hazırlandı.</p><p class="calibre9">Mr. Diggory'nin başı gözlerini devirdi. "Bahçesinde birilerini duymuş. Gizlice eve yaklaştıklarını, ama çöp bidonlarının onları pusuya düşürdüğünü söylüyor."</p><p class="calibre9">"Çöp bidonları ne yapmış peki?" diye sordu Mr. Weasley, telaşla çiziktirerek.</p><p class="calibre9">"Anladığım kadarıyla büyük bir gürültü koparıp dört bir yana çöp fırlatmaya başlamışlar," dedi Mr. Diggory. "Anlaşılan polis geldiğinde bir tanesi hâlâ çevreyi topa tutuyormuş -"</p><p class="calibre9">Mr. Weasley inledi. "Peki bahçeye girenlerden ne haber?"</p><p class="calibre9">"Arthur, Deli-Göz'ü bilirsin," dedi Mr. Diggory'nin başı, yine gözlerini devirerek. "Gece karanlığında gizlice evine girmeye çalışan biri varmış, ha? Savaştan çıkmış bir kedinin patates kabuklarıyla kaplı halde çevrede dolaşıyor olması daha büyük bir ihtimal. Ama Sihrin Uygunsuz Kullanımı tayfası Deli-Göz'ü bir ele geçirdi mi, hapı yuttu demektir. Siciline baksana bir. Onu küçük bir suçlamayla kurtarmak zorundayız, senin bölümünden bir suçlamayla... Patlayan çöp bidonlarına ne veriliyor?"</p><p class="calibre9">"Belki ihtar," dedi Mr. Weasley, kaşları çatılmış halde hızlı hızlı yazmaya devam ederek. "Deli-Göz asasını kullanmamış mı? Kimseye saldırmamış mı?"</p><p class="calibre9">"Eminim yatağından fırlayıp pencereden dışarı, önüne gelene uğursuzluk büyüsü yollamıştır," dedi Mr. Diggory, "ama bunu ispatlayabilenin alnını karışlarım, çünkü hiç kayıp yok."</p><p class="calibre9">"Peki, ben yola çıkıyorum," dedi Mr. Weasley. Üzerine not aldığı parşömeni cebine tıktı ve mutfaktan dışarı fırladı.</p><p class="calibre9">Mr. Diggory'nin başı dönüp Mrs. Weasley'ye baktı.</p><p class="calibre9">"Molly, kusura bakma," dedi sakin bir ses tonuyla, "seni de sabah sabah rahatsız ettik... Ama Deli-Göz'ü kurtarabilecek tek kişi Arthur, üstelik Deli-Göz'ün bugün yeni işine başlaması gerekiyor. Niye dün geceyi seçti..."</p><p class="calibre9">"Önemli değil, Amos," dedi Mrs. Weasley. "Gitmeden önce bir parça kızarmış ekmek falan istemediğinden emin misin?"</p><p class="calibre9">"Şey, peki," dedi Mr. Diggory.</p><p class="calibre9">Mrs. Weasley mutfak masasının üstündeki tereyağlı kızarmış ekmeklerden birini aldı, maşayla tuttu ve Mr. Diggory'nin ağzına uzattı.</p><p class="calibre9">Mr. Diggory dolu ağzıyla, 'Teşekkürler," dedi ve küçük bir pop sesi çıkararak kayboldu.</p><p class="calibre9">Harry, Mr. Weasley'nin alelacele Bill, Charlie, Percy ve kızlara hoşça kalın diye seslendiğini duydu. Beş dakika sonra yine mutfaktaydı. Şimdi cüppesini düz giymişti ve saçını tarıyordu.</p><p class="calibre9">Mr. Weasley, "Acele etsem iyi olur - iyi sömestrler, çocuklar," dedi Harry, Ron ve ikizlere. Omzuna bir pelerin atıp buharlaşmaya hazırlandı. "Molly, çocukları King's Cross'a götürmek senin için sorun olmaz ya?"</p><p class="calibre9">"Niye olsun ki?" diye cevap verdi kadın. "Sen Deli-Göz'e bak, bize bir şeycik olmaz."</p><p class="calibre9">Mr. Weasley ortadan kaybolurken, Bill ve Charlie mutfağa girdiler.</p><p class="calibre9">"Biri Deli-Göz mü dedi?" diye sordu Bill. "Yine ne yapmış?"</p><p class="calibre9">"Dediğine göre biri dün gece evine girmeye çalışmış," dedi Mrs. Weasley.</p><p class="calibre9">George kızarmış ekmeğine marmelat sürerek, "Deli-Göz Moody mi?" dedi düşünceli düşünceli. "Şu çatlak değil miydi o -"</p><p class="calibre9">"Babanız Deli-Göz Moody'yi çok takdir ediyor," dedi Mrs. Weasley katı bir ses tonuyla.</p><p class="calibre9">Fred alçak sesle, "İyi de, ona bakarsan babam fiş de topluyor, değil mi?" dedi, Mrs. Weasley odadan çıkarken. "Tencere yuvarlanmış..."</p><p class="calibre9">"Moody zamanında çok iyi bir büyücüydü," dedi Bill.</p><p class="calibre9">"Dumbledore'un eski arkadaşı, değil mi?" dedi Charlie.</p><p class="calibre9">"Ama Dumbledore'a da tam olarak normal denemez, değil mi?" dedi Fred. "Yani, biliyorum, dahi falan ama..."</p><p class="calibre9">"Deli-Göz kim?" diye sordu Harry.</p><p class="calibre9">"Emekli, eskiden Bakanlık'ta çalışırdı," dedi Charlie. "Babam bir keresinde beni işe götürdüğünde tanışmıştım onunla. Bir Seherbaz'dı - en iyilerinden biriydi hem de... bir Karanlık-büyücü avcısı," diye ekledi, Harry'nin boş boş baktığını görünce. "Azkaban'daki hücrelerin yarısını dolduran odur. Ama epey düşman da edindi... genellikle yakaladığı kişilerin aileleri... Yaşlandıkça iyice paranoyaklaşmış diye duydum. Artık kimseye güvenmiyormuş. Her yerde Karanlık büyücüler görüyormuş."</p><p class="calibre9">Bill ve Charlie de onları geçirmek için King's Cross İstasyonu'na gelmeye karar verdi. Özür üstüne özür dileyen Percy ise, gerçekten işe gitmesi gerektiğini söyledi.</p><p class="calibre9">"Şu anda işten daha fazla ayrı kalmak için hiçbir geçerli neden gösteremem," dedi onlara. "Mr. Crouch bana gerçekten bel bağlamaya başladı."</p><p class="calibre9">"Evet, bak ne diyeceğim, Percy..." dedi George ciddi bir tavırla. "Sanırım yakında adını da öğrenir."</p><p class="calibre9">Mrs. Weasley köyün postanesindeki telefonu kullanmayı başararak, onları Londra'ya götürmeleri için üç adet sıradan Muggle taksisi çağırmıştı.</p><p class="calibre9">"Arthur bizim için Bakanlık'tan araba almaya çalıştı," diye fısıldadı Mrs. Weasley, Harry'ye. Su içinde kalmış bahçede durmuşlar, taksi şoförlerinin altı tane ağır Hogwarts sandığını arabalarına yüklemelerini izliyorlardı. "Ama hiç boş araba yokmuş... Vah vah, pek hoşlarına gitmedi galiba, değil mi?"</p><p class="calibre9">Harry'nin dili varıp da, taksi şoförlerinin arabalarına böyle fazlaca heyecanlı baykuşları almaya pek alışkın olmadıklarını Mrs. Weasley'ye söyleyemedi. Pigwidgeon kulakları tırmalayan bir patırtı koparıyordu. Fred'in sandığının birdenbire açılması sonucunda Dr. Filibuster'ın Meşhur Isıtmasız, Islak-Başlamalı Maytapları'ndan bir kısmının alev almasının da faydası olmadı. Crookshanks telaşla şoförün bacağına tırmanmaya çalışınca, adam korku ve acıyla çığlık attı.</p><p class="calibre9">Taksinin arka koltuğunda sandıklarıyla birlikte sıkış tıkış oturduklarından, yolculuk pek rahat geçmedi. Crookshanks'in maytap şokunu atlatması epey vakit aldı. Londra'ya vardıklarında, hem Harry, hem Ron, hem de Hermione'nin her tarafı tırmık içindeydi. King's Cross'a gelip de arabadan indiklerinde rahat bir soluk aldılar. Hem de, yağmurun daha da şiddetli yağmasına ve yoğun trafikte sandıklarıyla karşıdan karşıya geçip istasyona girene kadar sırılsıklam olmalarına rağmen.</p><p class="calibre9">Harry artık Peron Dokuz Üç Çeyrek'e geçmeye alışmıştı. Yapılması gereken şey, dokuz ve on numaralı peronları ayıran görünürde katı bölmenin üstüne dosdoğru yürümekten ibaretti. İşin tek püf noktasıysa, bunu göze çarpmayacak şekilde yapmak ve Muggle'ların dikkatini çekmemekti. Bugün bu işi gruplar halinde yaptılar; önden Harry, Ron ve Hermione gittiler (yanlarında Pigwidgeon ve Crookshanks de bulunduğundan, en gürültülü grup onlarınkiydi); bölmeye rahat bir tavırla yaslanıp bir şey yokmuş gibi laflamaya başladılar ve yana doğru kayıp bölmenin içinde kayboldular... Hemen karşılarında Peron Dokuz Üç Çeyrek belirdi.</p><p class="calibre9">Kırmızı renkte, pırıl pırıl bir buharlı tren olan Hogwarts Ekspresi gelmişti bile. Çevreye saçtığı buhar bulutlarının içinde Hogwarts öğrencileri ve aileleri peronun üstünde birer hayalet gibi görünüyorlardı. Sisin içinde baykuşların ötüşü Pigwidgeon'ın daha da fazla gürültü yapmasına neden oldu. Harry, Ron ve Hermione yer aramaya koyuldular. Kısa süre sonra trenin ortalarında bir kompartımana bagajlarını yerleştirmeye başlamışlardı. Sonra Mrs. Weasley, Bill ve Charlie'ye hoşça kalın demek için perona indiler.</p><p class="calibre9">Charlie, Ginny'yi kucaklarken, "Sizinle sandığınızdan çok daha önce görüşebiliriz," dedi sırıtarak.</p><p class="calibre9">"Neden?" diye sordu Fred merakla.</p><p class="calibre9">"Göreceksiniz," dedi Charlie. "Percy'ye bundan bahsettiğimi söylemeyin sakın... ne de olsa '<span class="italic">Bakanlık açıklanmasını uygun görene kadar gizli bilgi</span>' bu."</p><p class="calibre9">"Evet, bu yıl Hogwarts'ta olmayı ben de isterdim aslında," dedi Bill, elleri ceplerinde, trene hasretle bakarak.</p><p class="calibre9">"Neden?" dedi George sabırsızlıkla.</p><p class="calibre9">"İlginç bir yıl geçireceksiniz," dedi Bill, gözleri ışıldayarak. "Kim bilir, belki izin alıp gelirim de ben de birazını seyrederim..."</p><p class="calibre9">"Neyin birazını?" dedi Ron.</p><p class="calibre9">Ama o anda düdük çaldı ve Mrs. Weasley onları trenin kapısına doğru itekledi.</p><p class="calibre9">Trene girip kapıyı kapadılar. Hermione diğerleriyle birlikte pencereden sarkıp, "Bizi misafir ettiğiniz için teşekkürler, Mrs. Weasley," dedi.</p><p class="calibre9">"Evet, her şey için teşekkürler, Mrs. Weasley," dedi Harry.</p><p class="calibre9">"Benim için zevkti, canlarım," dedi Mrs. Weasley. "Sizi Noel'de de davet ederdim ama... sanırım hepiniz Hogwarts'ta kalmak isteyeceksiniz, ne de olsa... bir şeyler olacak."</p><p class="calibre9">"Anne!" dedi Ron sinirlenerek. "Üçünüzün bilip de bizim bilmediğimiz şey ne?"</p><p class="calibre9">"Bu akşam öğreneceksiniz sanınm," dedi Mrs. Weasley gülümseyerek. "Çok heyecanlı olacak - bakmayın, kuralları değiştirdiklerine çok memnun oldum -"</p><p class="calibre9">"Neyin kurallarını?" dedi Harry, Ron, Fred ve George hep bir ağızdan.</p><p class="calibre9">"Eminim Profesör Dumbledore size söyleyecektir... Neyse, davranışlarınıza dikkat edin, olur mu? Tamam mı, Fred? George?"</p><p class="calibre9">Pistonlar gürültüyle ıslık çaldı ve tren hareket etmeye başladı.</p><p class="calibre9">"Hogwarts'ta neler oluyor, söylesenize!" diye seslendi Fred pencereden. Mrs. Weasley, Bill ve Charlie hızla uzaklaşıyorlardı. "Neyin kuralları değişiyor?"</p><p class="calibre9">Ama Mrs. Weasley gülümseyip el sallamakla yetindi. Tren virajı almadan, o, Bill ve Charlie buharlaşmışlardı.</p><p class="calibre9">Harry, Ron ve Hermione kendi kompartımanlarına döndüler. Pencereye çarpan yağmur damlaları dışarısını görmeyi çok güçleştirmişti. Ron sandığını açtı, vişne çürüğü rengi resmi cüppesini çıkardı ve Pigwidgeon'ın yaygarasını bastırmak için onu kafesin üstüne örttü.</p><p class="calibre9">Somurtup Harry'nin yanına oturarak, "Bagman, Hogwarts'ta neler olduğunu söylemeye niyetlenmişti," dedi. "Anımsıyor musunuz, Dünya Kupası'nda hani? Ama öz annem bana söylemiyor. Acaba ne -"</p><p class="calibre9">"Şşşt!" diye hafifçe fısıldadı Hermione, parmağını dudaklarına götürüp bitişik kompartımanı işaret ederek. Harry ve Ron kulak kesildiler. Tanıdık, uyuşuk bir ses açık kapıdan geçip onlara ulaştı.</p><p class="calibre9">"... aslında babam beni Hogwarts'a değil de Durmstrang'a yollayacaktı. Müdürünü tanıyor çünkü. Eh, onun Dumbledore hakkındaki düşüncelerini biliyorsunuz -adam tam bir Bulanık dostu- Durmstrang ise öyle ayak takımını almıyor. Ama annem benim o kadar uzaktaki bir okula gitmemi istemedi. Babam Durmstrang'ın Karanlık Sanatlar konusunda Hogwarts'tan çok daha duyarlı bir çizgiye sahip olduğunu söylüyor. Durmstrang öğrencileri Karanlık Sanatlar'ın kendisini öğreniyor, bizim öğrendiğimiz savunma saçmalığını değil..."</p><p class="calibre9">Hermione ayağa kalktı, kompartıman kapısına kadar parmak ucunda yürüdü ve Malfoy'un sesi gelmesin diye kapıyı kapattı.</p><p class="calibre9">"Demek Durmstrang'ın ona daha çok uyacağını düşünüyor, ha?" dedi kızgın kızgın. "Keşke gitseymiş, o zaman ona katlanmak zorunda kalmazdık."</p><p class="calibre9">"Durmstrang da bir büyücülük okulu mu?" dedi Harry.</p><p class="calibre9">"Evet," dedi Hermione kibirli kibirli, "ve korkunç bir şöhreti var. Avrupa'da Sihir Eğitimi Üzerine Bir Değerlendirme'ye göre, Karanlık Sanatlar'a epey ağırlık veriyor."</p><p class="calibre9">"Galiba ben de duymuştum," dedi Ron, kendinden emin olmayan bir edayla. "Neredeydi? Hangi ülkede?"</p><p class="calibre9">"Eh yani, kimse bilmiyor, öyle değil mi?" dedi Hermione, kaşlarını kaldırarak.</p><p class="calibre9">"Şey - neden?" dedi Harry.</p><p class="calibre9">"Bütün sihir okulları arasında geleneksel bir rekabet var. Durmstrang ve Beauxbatons, kimse sırlarını çalamasın diye nerede olduklarını gizliyorlar," dedi Hermione, bariz bir şeyden bahsediyormuş gibi.</p><p class="calibre9">"Haydi, yapma," dedi Ron, gülmeye başlayarak. "Durmstrang da Hogwarts kadar büyük olmalı - koskoca bir şatoyu nasıl gizlersin ki?"</p><p class="calibre9">"Ama Hogwarts zaten gizli," dedi Hermione şaşkınlıkla. "Herkes bilir bunu... şey, en azından '<span class="italic">Hogwarts: Bir Tarih</span>'i okuyan herkes."</p><p class="calibre9">"Bir tek sen o zaman," dedi Ron. "Ee, devam et - Hogwarts gibi bir yeri nasıl gizlersin?"</p><p class="calibre9">"Büyülü," dedi Hermione. "Bir Muggle ona bakarsa, girişinde DİKKAT, GİRMEYİN, GÜVENLİ DEĞİLDİR yazılı bir tabela bulunan, neredeyse çürüyüp gitmiş bir harabe görüyor sadece."</p><p class="calibre9">"Yani Durmstrang da yabancılara sadece bir harabeymiş gibi mi görünüyordur?"</p><p class="calibre9">"Belki," dedi Hermione, omuz silkerek. "Ya da belki Dünya Kupası Stadyumu'nda olduğu gibi Muggle-Kovucu Büyüler vardır üstünde. Yabancı büyücüler bulmasın diye işaretlenemez hale de getirmişlerdir -"</p><p class="calibre9">"Efendim efendim?"</p><p class="calibre9">"Bir binayı, haritada işaret edilemeyecek şekilde büyüleyebiliyorsun ya hani."</p><p class="calibre9">"Şey... sen öyle diyorsan öyledir," dedi Harry.</p><p class="calibre9">"Ama bence Durmstrang epey kuzeyde bir yerde olmalı," dedi Hermione düşünceli düşünceli. "Çok soğuk bir yerde, çünkü kürk pelerinler üniformalarının bir parçası."</p><p class="calibre9">"Neler yapabilirdin, düşünsene," dedi Ron rüyadaymış gibi. "Malfoy'u bir buzuldan itip olaya kaza süsü vermek ne kolay olurdu... Yazık, annesi de seviyormuş bak..."</p><p class="calibre9">Tren kuzeye giderken yağmur şiddetini daha da artırdı. Gökyüzü o kadar karanlıktı, pencereler de o kadar buğuluydu ki, gün ortasında fenerler yakıldı. Yemek arabası koridorda tıngırdayarak geldi ve Harry paylaşmaları için bir yığın Kazan Pastası aldı.</p><p class="calibre9">Öğleden sonra, Seamus Finnigan, Dean Thomas ve Neville Longbottom (çok sert bir cadı olan ninesi tarafından yetiştirilmiş, toparlak yüzlü, son derece unutkan bir çocuk) da dahil, birçok arkadaşları uğradı. Seamus'ın İrlanda rozeti hâlâ üstündeydi. Artık sihri biraz zayıflamaya başlamıştı; hâlâ "Troy Mullet! Mor ani" diye sayıklıyordu, ama çok cılız ve bitap bir şekilde. Yarım saat kadar sonra, bitmek bilmez Quidditch sohbetinden sıkılan Hermione kendini bir kez daha 4. Sınıflar İçin Temel Büyüler Kitabı'na verdi ve Çağırma Büyüsü'nü öğrenme denemelerine başladı.</p><p class="calibre9">Neville, Kupa maçını yeniden yaşamakta olan arkadaşlarının konuşmalarını imrenerek dinledi.</p><p class="calibre9">"Ninem gitmek istemedi," dedi kederle. "Bilet almayı reddetti. Ama harikaymış galiba."</p><p class="calibre9">"Öyleydi," dedi Ron. "Şuna bak, Neville..."</p><p class="calibre9">Bagaj rahındaki sandığını karıştırıp Viktor Krum'un minyatürünü çıkardı.</p><p class="calibre9">"Vay be," dedi Neville kıskanarak, Ron Krum'u onun tombul eline koyarken.</p><p class="calibre9">"Onu yakından da gördük," dedi Ron. "Üst Loca'daydık-"</p><p class="calibre9">"Hayatında ilk ve son kereliğine, Weasley."</p><p class="calibre9">Kapıda Draco Malfoy belirmişti. Arkasında azman, serseri yardakçıları Crabbe ve Goyle duruyordu, ikisi de yazın en az otuz santim uzamış gibi görünüyorlardı. Belli ki, Dean ve Seamus'ın aralık bıraktığı kompartıman kapısı sayesinde konuşmayı duymuşlardı.</p><p class="calibre9">"Bize katılmanı istediğimizi hatırlamıyorum, Malfoy," dedi Harry soğukkanlı bir şekilde.</p><p class="calibre9">"Weasley... o da ne?" dedi Malfoy, Pigwidgeon'ın kafesini işaret ederek. Ron'un resmi cüppesinin bir kolu kafesten sarkıyor, trenin hareketiyle sağa sola sallanıyordu. Eski moda dantel manşet apaçık görünüyordu.</p><p class="calibre9">Ron cüppeyi göz önünden kaldırmak için hamle etti, ama Malfoy çok hızlı davranmıştı; cüppenin kolunu tutup çekti.</p><p class="calibre9">"Şuna bakın!" dedi Malfoy, zevkten kendinden geçerek. Ron'un cüppesini kaldırıp Crabbe ve Goyle'a gösterdi. "Weasley, bunu giymeyi düşünmüyordun, değil mi? Yani, 1890'larda falan çok modaydı ama..."</p><p class="calibre9">"Tezek ye, Malfoy!" dedi Ron, yüzü resmi cüppesiyle aynı renge bürünerek. Cüppeyi Malfoy'un elinden çekip aldı. Malfoy onunla alay ederek uluya uluya gülmeye başladı; Crabbe ve Goyle da aptal aptal kahkaha attılar.</p><p class="calibre9">"Ee... katılacak mısın, Weasley? Aile adına biraz şan şeref getirmeye çalışacak mısın? İşin içinde para da var, biliyorsun... Kazanırsan kendine doğru dürüst bir cüppe alabilirsin..."</p><p class="calibre9">"Neden bahsediyorsun sen?" diye çıkıştı Ron.</p><p class="calibre9">"Katılacak mısın?" diye tekrarladı Malfoy. "Herhalde sen katılırsın, Potter. Ne de olsa gösteriş yapmak için hiçbir fırsatı kaçırmazsın, değil mi?"</p><p class="calibre9">Hermione 4. Sınıflar İçin Temel Büyüler Kitabı'nın üzerinden, "Ya neden bahsettiğini açıkla, ya da git, Malfoy," dedi, onu tartarak.</p><p class="calibre9">Malfoy'un solgun yüzüne keyifli bir gülümseme yayıldı.</p><p class="calibre9">"Bilmiyorum deme sakın," dedi zevkle. "Bakanlık'ta çalışan bir baban, bir de ağabeyin var ve daha bilmiyorsun, ha? Aman Tanrım, benim babam bana taa ne zaman söyledi... Cornelius Fudge'dan duymuş. Ama zaten babam hep Bakanlık'ın en üst düzeyindeki kişilerle bağlantılıdır... Belki senin baban bunu bilemeyecek kadar ufak lokmadır, Weasley... Evet... belki onun önünde önemli işlerden bahsetmiyorlardır..."</p><p class="calibre9">Malfoy bir kez daha kahkaha atarak Crabbe ve Goyle'u eliyle işaret edip çağırdı. Üçü ortadan kayboldular.</p><p class="calibre9">Ron ayağa kalkıp arkalarından kompartıman kapısını öyle hızlı çarptı ki, cam paramparça oldu.</p><p class="calibre9">"Ron!" dedi Hermione azarlarcasına. Asasını çıkarıp, "Reparol" diye mırıldandı ve cam parçaları yerden fırlayıp tekrar bir bütün halini alarak kapıya yerleştiler.</p><p class="calibre9">"O her şeyi biliyormuş da biz bilmiyormuşuz gibi göstermeye çalışıyor..." diye hırladı Ron. " '<span class="italic">Babam hep Bakanlık'ın en üst düzeyindeki kişilerle bağlantılıdır...</span>' Benim babam ne zaman istese terfi alabilirdi... Şimdiki işini seviyor, o kadar..."</p><p class="calibre9">"Tabii ki öyle," dedi Hermione usulca. "Malfoy'un damarına basmasına izin verme, Ron -"</p><p class="calibre9">"O ha?! Damarıma basacak ha?! Ne münasebet!" dedi Ron, kalan Kazan Pastaları'ndan bir parça alıp avcunun içinde püreye çevirerek."</p><p class="calibre9">Ron'un suratsızlığı yol boyu sürdü. Üstlerini değiştirip okul cüppelerini giyerlerken pek konuşmadı. Hogwarts Ekspresi yavaşlayıp, sonunda Hogsmeade İstasyonu'nun göz gözü görmeyen karanlığında durduğunda, hâlâ burnundan soluyordu.</p><p class="calibre9">Tren kapıları açılırken, tepelerinden bir gök gürültüsü sesi geldi. Hermione, Crookshanks'i pelerininin içine sakladı, Ron ise resmi cüppesini Pigwidgeon'ın kafesinin üstünde bıraktı. Başlarını eğip, gözlerini sağanaktan korumak için kısarak trenden indiler. Yağmur o kadar şiddetli yağıyordu ki, sürekli başlarından aşağı bir kova buz gibi su boşaltılıyordu sanki.</p><p class="calibre9">"Merhaba, Hagrid!" diye seslendi Harry, peronun sonunda devasa bir siluet görerek.</p><p class="calibre9">"Naber, Harry?" diye bağırdı Hagrid, el sallayarak. "Şölende görüşürüz, boğulmazsak tabii!"</p><p class="calibre9">Birinci sınıfların Hogwarts şatosuna Hagrid'le birlikte gölün üstünden kayıkla geçerek gitmeleri âdettendi.</p><p class="calibre9">Kalabalıkla birlikte karanlık peronda ağır ağır ilerlerlerken, Hermione titreyerek, "Uff, bu havada gölü geçmek istemezdim doğrusu," dedi hararetle. Yüz tane atsız araba istasyonun dışında onları bekliyordu. Harry, Ron, Hermione ve Neville şükran duygularıyla kendilerini bir tanesinin içine attılar. Kapı hemen kapandı ve az sonra upuzun konvoy aniden hareket edip çevreye sular saçarak Hogwarts şatosuna doğru yola koyuldu.</p><div class="mbppagebreak" id="calibre_pb_23"></div>
</body></html>
