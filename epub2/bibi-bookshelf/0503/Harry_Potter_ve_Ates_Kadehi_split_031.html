<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos948909" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  BEŞİNCİ  BÖLÜM: YUMURTA  VE  GÖZ</span></span></p><p class="calibre8">Altın yumurtanın sırrını çözmek için ne kadar süre banyo yapması gerektiğini bilmeyen Harry bu işi gece halletmeye karar verdi. Çünkü geceleyin istediğince oyalanabilirdi. Cedric'in öteki önerisini de dinleyip kendini ona daha fazla borçlu hissetmek istemediği halde, Sınıf Başkanları'nın Banyosu'nu kullanmaya da karar verdi. Buraya çok daha az sayıda kişinin girmesine izin vardı, yani rahatsız edilme ihtimali de çok daha azdı.</p><p class="calibre9">Harry oraya nasıl gideceğini dikkatle planladı, çünkü daha önce bir kez hademe Filch tarafından gece yarısı yatağının dışında, olmaması gereken bir yerde yakalanmıştı; aynı deneyimi yeniden yaşamaya hiç niyeti yoktu. Görünmezlik pelerini şarttı elbette. Harry, ek bir önlem olarak, pelerin dışındaki en yararlı kural çiğneme aracı olan Çapulcu Haritası'nı da alayım dedi. Harita, birçok kestirme yolu ve gizli geçidi de dahil, Hogwarts'ın tamamını gösteriyordu. En önemlisi, şatodaki insanları da altlarında adları yazan minnacık noktalar biçiminde koridorlarda dolaşırken gösteriyordu. Böylece, banyoya biri yaklaşırsa Harry önceden uyarılmış olacaktı.</p><p class="calibre9">Perşembe gecesi Harry kimseye görünmeden yukarı çıktı, pelerini giydi, merdivenden aşağı süzüldü. Tıpkı Hagrid'in ona ejderhaları gösterdiği gece yaptığı gibi, yine portre deliğinin açılmasını bekledi. Bu sefer dışarıda bekleyip Şişman Hanım'a parolayı ("Muzlu börek") veren, Ron'du. Harry yanından sessizce geçerken Ortak Salon'a tırmanan Ron, "İyi şanslar," diye mırıldandı.</p><p class="calibre9">Harry bu gece pelerinin altında acemice hareket ediyordu, çünkü bir kolunun altında ağır yumurtayı taşıyordu, diğeriyle de haritayı burnunun ucunda tutuyordu. Neyse ki, mehtabın aydınlattığı koridorlar boş ve sessizdi. Stratejik aralıklarla haritaya bakarak, kaçınmak istediği kimseye rastlamamayı garanti altına alacak durumdaydı. Eldivenlerini yanlış ellerine takmış, şaşkın ifadeli bir büyücü olan Bozum Olmuş Boris'in heykeline vardığı zaman, doğru kapıyı buldu ve yanına gidip parolayı mırıldandı: "Çam ferahlığı". Tıpkı Cedric'in ona söylediği gibi.</p><p class="calibre9">Kapı gıcırdayarak açıldı. Harry içeri süzüldü, kapıyı arkasından sürgüledi ve görünmezlik pelerinini çıkartarak çevreye baktı.</p><p class="calibre9">İlk tepkisi, sırf bu banyoyu kullanmak için sınıf başkanı olmaya değeceğini düşünmek oldu. Muhteşem bir mumlu avizeden yumuşak bir ışık yayılıyordu, her şey beyaz mermerden yapılmıştı. Hatta zeminin orta yerine gömülü ve dikdörtgen biçiminde, boş bir yüzme havuzunu andıran şey bile. Havuzun çevresinde yüz kadar altın musluk vardı, her birinin sapına farklı renkte bir mücevher konmuştu. Bir de atlama tahtası vardı. Pencerelerde uzun, beyaz keten perdeler asılıydı. Bir köşede yumuşak, beyaz havlulardan oluşan büyük bir yığın duruyordu, duvarda da altın çerçeveli tek bir tablo vardı. Tablo, bir kayada uyuyakalmış, uzun saçı yüzünü kaplamış bir denizkızını gösteriyordu. Burnundan her soluk verişinde, saçları uçuşuyordu.</p><p class="calibre9">Harry, pelerinini, yumurtayı ve haritayı bıraktı ve çevresine bakınarak ilerledi, ayak sesleri duvarlarda yankılanıyordu. Banyo harika olduğu halde -ve o musluklardan bazılarını denemeye çok hevesli olduğu halde- şimdi buraya gelince Cedric'in onu işlettiği duygusunu bastıramıyordu. Burası yumurtanın esrarını çözmeye nasıl yardım edecekti ki? Yine de, yumuşak havlulardan birini, pelerini, haritayı ve yumurtayı yüzme havuzu büyüklüğündeki küvetin kenarına koydu. Sonra da eğilip musluklardan bazılarını açtı.</p><p class="calibre9">Hepsinden suyla karışık, farklı türlerde banyo köpükleri geldiğini hemen fark etti, ama bunlar Harry'nin bildiği banyo köpüklerine hiç benzemiyordu. Bir musluktan futbol topu büyüklüğünde pembe-mavi kabarcıklar akıyordu; bir başkasından ise öyle yoğun bir buz-beyazı köpük geliyordu ki, Harry, eğer üstüne çıkmayı denesem belki ağırlığımı çeker, diye düşündü. Üçüncüsünden ağır parfümlü, mor bulutlar akıyor, suyun üzerinde asılı kalıyorlardı. Harry bir süre muslukları açıp kapatarak oyalandı. Özelikle bir tanesinden çok hoşlandı: Bu musluğun fışkırttığı su, yüzeye çarpıp geri sıçrayarak havada büyük su kemerleri oluşturuyordu. Derin havuz (büyüklüğüne göre çok kısa sayılacak sürede) sıcak su, köpük ve kabarcıkla dolunca, Harry bütün muslukları kapattı; pijamasını, terliklerini ve sabahlığını çıkarıp suya girdi.</p><p class="calibre9">Su öyle derindi ki, ayakları dibe ancak değebiliyordu. Yeniden kenara yüzüp suda ayaklarını çırparak yumurtaya bakmadan önce, birkaç kulaç atmayı ihmal etmedi. Sıcak ve köpüklü suda, çevresini kaplayan farklı renklerdeki buharların içinde yüzmek çok keyifli bir şeydi gerçi... ama hâlâ aklına hiçbir parlak fikir gelmiyor, kafasında ampul falan yanmıyordu.</p><p class="calibre9">Harry kollarını uzattı, ıslak ellerindeki yumurtayı yukarı kaldırdı ve açtı. Ağlayan, inleyen ses banyoyu doldurdu, mermer duvarlardan yankılandı, ama yine aynı derecede anlaşılmazdı. Hatta bütün o yankıyla daha da anlaşılmaz bir hal almıştı. Harry bu sesin Filch'in dikkatini çekeceğinden endişelenerek yumurtayı yeniden kapatıverdi ve Cedric'in planı bu muydu acaba diye merak etti. O sırada, biri konuştu. Harry yerinden öyle bir zıpladı ki, yumurtayı düşürdü. Yumurta zeminde tıngırdayarak banyonun öbür ucuna gitti.</p><p class="calibre9">"Senin yerinde olsam, onu suyun içine koymayı denerdim."</p><p class="calibre9">Harry geçirdiği şok yüzünden hatırı sayılır miktarda kabarcık yutmuştu. Ağzından sular püskürterek ayağa kalktı. Çok kasvetli görünen bir kızın hayaleti, bacak bacak üstüne atmış, musluklardan birinin tepesinde oturuyordu. Mızmız Myrtle'dı bu, genellikle üç kat aşağıdaki tuvaletin S borusundan hıçkırıkları duyulan hayalet.</p><p class="calibre9">Harry büyük bir öfkeyle, "Myrtle!" dedi. "Üstümde - üstümde hiçbir şey yok!"</p><p class="calibre9">Köpük öyle yoğundu ki, aslında bunun önemi yoktu, ama Harry, geldiği andan beri Myrtle'ın onu muslukların birinden gözlediği yolunda tatsız bir duyguya kapılmıştı.</p><p class="calibre9">Myrtle kalın gözlük camlarının arkasından gözlerini kırpıştırarak, "Sen suya girerken gözlerimi yumdum," dedi. "Ne zamandır beni görmeye gelmiyorsun."</p><p class="calibre9">"Evet... şey..." dedi Harry, Myrtle gerçekten de başından başka yerini göremesin diye dizlerini hafifçe bükerek. "Senin tuvaletine gelmemem gerek, değil mi? Orası bir kızlar tuvaleti."</p><p class="calibre9">"Eskiden aldırmazdın," dedi Myrtle, üzüntülü üzüntülü. "Hep gelirdin oraya."</p><p class="calibre9">Bu doğruydu, ama Harry, Ron ve Hermione, Myrtle'ın bozuk tuvaletine, oranın gizlice Çok Özlü İksir kaynatmaya uygun bir yer olduğunu düşündükleri için gitmişlerdi sadece. Bu yasak iksir Harry ve Ron'u bir saatliğine Crabbe ve Goyle'un canlı birer kopyası haline getirmiş, böylece Slytherin Ortak Salonu'na girmelerini sağlamıştı.</p><p class="calibre9">"Oraya gittiğim için azar işittim," dedi Harry, ki bu az çok doğruydu; Percy bir keresinde onu Myrtle'ın tuvaletinden çıkarken yakalamıştı. "Ondan sonra gelmesem daha iyi olur diye düşündüm."</p><p class="calibre9">"Ya... anlıyorum..." dedi Myrtle, mutsuz bir şekilde çenesindeki bir sivilceyle oynayarak. "Eh... neyse... Ben olsam o yumurtayı suda denerdim. Cedric Diggory öyle yaptı."</p><p class="calibre9">Çok içerleyen Harry, "Onu da mı casus gibi gözledin?" dedi. "Ne yapıyorsun sen, akşamları buraya süzülüp sınıf başkanlarının banyo yapmasını mı seyrediyorsun?"</p><p class="calibre9">"Bazen," dedi Myrtle, sinsi bir şekilde. "Ama daha önce ortaya çıkıp kimseyle konuşmadım."</p><p class="calibre9">"Şeref duydum," dedi Harry sıkıntıyla. "Sen gözlerini yumulu tut, anlaşıldı mı?"</p><p class="calibre9">Banyodan çıkmadan önce Myrtle'ın eliyle gözlüğünü iyice kapattığından emin oldu, havluyu sıkıca beline sardı ve yumurtayı almaya gitti.</p><p class="calibre9">Tekrar suya girdiğinde, Myrtle parmaklarının arasından bakarak, "Hadi bakalım... onu suyun içinde aç," dedi. </p><p class="calibre10">*****</p><p class="calibre8">Harry yumurtayı köpüklü suyun içine soktu ve açtı... Bu sefer yumurtadan çığlıklar yükselmedi. Onun yerine gurultulu bir şarkı yükseliyordu, sudan geçerek gelen bu şarkının sözlerini anlayamadı.</p><p class="calibre9">Ona patronluk taslamaktan pek hoşlanıyormuşa benzeyen Myrtle, "Senin de başını suyun içine sokman gerekiyor," dedi. "Hadisene!"</p><p class="calibre9">Harry derin bir soluk aldı ve suyun altına kaydı. Şimdi, kabarcıklarla dolu küvetin mermer zemininde otururken, elindeki açık yumurtadan yükselen tekinsiz sesler korosunun söylediği şarkıyı duyabiliyordu:</p><p class="calibre8"><span class="calibre12"><span class="italic">Gel, bul bizi seslendiğimiz yerde,</span></span></p><p class="calibre14"><span class="calibre12"><span class="italic">Şarkı söyleyemeyiz yerin üstünde.</span></span></p><p class="calibre14"><span class="calibre12"><span class="italic">Ve ararken sakın unutma şunu:</span></span></p><p class="calibre14"><span class="calibre12"><span class="italic">En özleyeceğin neyse aldık onu.</span></span></p><p class="calibre14"><span class="calibre12"><span class="italic">Bir saatin var onu aramak için,</span></span></p><p class="calibre14"><span class="calibre12"><span class="italic">Ve bizdekini geri almak için.</span></span></p><p class="calibre14"><span class="calibre12"><span class="italic">Bir saat sonra - iş işten geçecek, </span></span></p><p class="calibre14"><span class="calibre12"><span class="italic">Çok geç, gitti, geri dönmeyecek.</span></span></p><p class="calibre8">Harry yeniden yükseldi, kabarcıklı yüzeyi yarıp çıktı, gözlerinin önündeki saçlarını silkeledi.</p><p class="calibre9">"Duydun mu?" dedi Myrtle.</p><p class="calibre9">"Evet... '<span class="italic">Gel, bul bizi seslendiğimiz yerde...</span>' Beni buna ikna etmek için de... Dur, bekle, yeniden dinlemem gerek..." Yeniden suyun dibine daldı.</p><p class="calibre9">Yumurta şarkısını suyun altında üç kez daha söyledikten sonra, Harry şarkıyı ezberlemişti. Sonra bir süre derin derin düşünerek suda ayaklarını çırptı, Myrtle da oturup onu gözledi.</p><p class="calibre9">"Gidip, seslerini yerin üstünde kullanamayan insanları bulmam gerekiyor..." dedi ağır ağır. "Şey... kim olabilir dersin?"</p><p class="calibre9">"Kafan ağır çalışıyor biraz galiba, ha?"</p><p class="calibre9">Harry, Mızmız Myrtle'ı hiç bu kadar neşeli görmemişti; bir doz Çok Özlü İksir yüzünden Hermione'nin yüzünü kıllar basıp arkasında da bir kedi kuyruğu çıktığı gün hariç.</p><p class="calibre9">Harry gözlerini banyoda gezdirdi, düşünüyordu... Eğer sesler sadece suyun altında duyuluyorsa, mantığa göre sualtı yaratıklarına ait olmaları gerekirdi. Bu teoriyi Myrtle'a iletti, o da Harry'ye bakıp yılışık yılışık sırıttı.</p><p class="calibre9">"Diggory de böyle düşünmüştü," dedi. "Orada yatıp saatlerce kendi kendine konuştu. Saatlerce... banyoda neredeyse hiç kabarcık kalmayıncaya kadar..."</p><p class="calibre9">"Suyun altında..." dedi Harry yavaşça. "Myrtle... gölde dev mürekkep balığı dışında ne yaşıyor?"</p><p class="calibre9">"Ah, her tür şey," dedi Myrtle. "Bazen oraya giderim... bazen başka seçeneğim olmaz, beklemediğim anda birisi tuvaletimin sifonunu çekerse..."</p><p class="calibre9">Harry, Mızmız Myrtle'ın tuvaletin içindekilerle birlikte bir borudan ok gibi göle sürüklenişini düşünmemeye çalıştı. "Ee, orada insan sesi çıkaran var mı? Dur bakayım -"</p><p class="calibre9">Harry'nin gözleri, duvardaki uyuklayan denizkızı resmine takılmıştı. "Myrtle, orada denizhalkı yok, değil mi?</p><p class="calibre9">Myrtle, gözlüğünün kalın camları parlayarak, "Aaa, çok iyi," dedi. "Diggory bunu çok daha uzun sürede bulmuştu! Üstelik o da uyanık olduğu halde" -asık yüzünde büyük bir hoşnutsuzluk ifadesiyle denizkızını ışaret etti- "kikirdiyordu, gösteriş yapıyordu ve yüzgeçlerini ışıldatıyordu..."</p><p class="calibre9">"Öyle, değil mi?" dedi Harry heyecanla. "İkinci görev, gidip gölün altında denizhalkını bulmak ve... ve..."</p><p class="calibre9">Ama birden dediklerinin ne anlama geldiğini kavradı, birisi karnında bir tıpayı çekmiş gibi, içindeki bütün heyecanın boşalıp gittiğini hissetti. İyi bir yüzücü değildi, yüzmeye fırsat bulamamıştı pek. Dudley küçükken ders almıştı, ama Petunia Teyze ile Vernon Enişte, kuşkusuz Harry'nin bir gün boğulacağını ümit ettikleri için, ona yüzme dersi aldırma zahmetine katlanmamışlardı. Bu banyoda birkaç kulaç atmak iyiydi, ama göl çok büyüktü, hem de çok derin... üstelik denizhalkı mutlaka dipte yaşıyordu...</p><p class="calibre9">Harry ağır ağır, "Myrtle," dedi, "nasıl soluk alacağım?"</p><p class="calibre9">Bunu duyunca Myrtle'ın birden yine gözleri doldu.</p><p class="calibre9">"Ne kadar densizsin!" diye mırıldandı, cüppesinin içinde el yordamıyla bir mendil ararken.</p><p class="calibre9">Harry şaşkın şaşkın, "Niye densiz oluyormuşum?" diye sordu.</p><p class="calibre9">"Kalkıp benim önümde soluk almaktan söz ediyorsun!", dedi Myrtle tiz bir sesle. Sesi banyoda gümbür gümbür yankılandı, "Ben yapamazken... yapmamışken... yıllardır..." Yüzünü mendiline gömüp yüksek sesle burnunu çekti.</p><p class="calibre9">Harry, Myrtle'ın ölü olma konusunda nasıl hep hassasiyet gösterdiğini hatırladı. Oysa tanıdığı başka hiçbir hayalet bu konuda böyle yaygara koparmazdı. "Kusura bakma," dedi Harry sabırsızca. "Onu kastetmedim - unutmuştum..."</p><p class="calibre9">Şişmiş gözleriyle ona bakıp yutkunan Myrtle, "Ya, tabii, Myrtle'ın ölü olduğunu unutmak kolay," dedi. "Beni yaşarken bile kimse özlememişti. Cesedimi bulmaları saatler aldı - biliyorum, çünkü orada oturmuş onları bekliyordum. Olive Hornby tuvalete geldi - '<span class="italic">Yine orada oturmuş somurtuyor musun, Myrtle?</span>' dedi. '<span class="italic">Çünkü Profesör Dippet seni aramamı istedi -</span>' Ve o anda cesedimi gördü... ooooh, öldüğü güne kadar da unutmadı, bunu ben garantiye aldım... peşinden dolaştım, hiç unutturmadım, evet. Hatırlıyorum da, erkek kardeşinin düğününde -"</p><p class="calibre9">Ama Harry onu dinlemiyordu. Yeniden denizhalkının şarkısını düşünüyordu. "En özleyeceğin neyse aldık onu." Anlaşılan ona ait bir şeyi çalacaklardı, onun da geri alması gerekecekti. Ne alacaklardı acaba?</p><p class="calibre9">"- ve tabii sonra Sihir Bakanlığı'na gitti, peşinden dolaşmama bir son vermek için. Ben de buraya dönüp tuvaletimde yaşamak zorunda kaldım."</p><p class="calibre9">"İyi," dedi Harry dalgın dalgın. "Eh, bayağı bir ilerleme kaydettim... Gözlerini yine yum, olur mu? Çıkıyorum."</p><p class="calibre9">Yumurtayı küvetin zemininden aldı, dışarı çıktı, kurulandı, pijamasıyla sabahlığını giydi.</p><p class="calibre9">Harry, görünmezlik pelerinini alırken, Mızmız Myrtle mahzun mahzun, "Bir gün gelip beni tuvaletimde yine ziyaret eder misin?" diye sordu.</p><p class="calibre9">"Şeyy... denerim," dedi Harry. Ama içten içe, Myrtle'ın tuvaletini ancak şatodaki bütün diğer tuvaletler tıkanırsa ziyaret edeceğini düşünüyordu. "Görüşürüz, Myrtle... Yardımın için teşekkürler."</p><p class="calibre9">Myrtle kasvetle, "Hoşça kal," dedi. Harry, görünmezlik pelerinini giyerken, onun ok gibi musluğa daldığını gördü.</p><p class="calibre9">Dışarıda, karanlık koridorda, Harry yolun hâlâ açık olup olmadığını kontrol etmek için Çapulcu Haritası'nı inceledi. Evet, Filch ile kedisi Mrs. Norris'e ait noktalar sağ salim odalarındaydı... Peeves'den başka hiçbir şey hareket etmez gibiydi, o ise bir üst kattaki ödül odasında hoplayıp zıplıyordu... Harry, Gryffindor Kulesi'ne dönmek için ilk adımını atmıştı ki, haritadaki başka bir şey gözüne çarptı... kesinlikle tuhaf bir şey.</p><p class="calibre9">Hareket eden tek şey Peeves değildi. Tek bir nokta haritanın sol alt köşesindeki bir odada hızla hareket ediyordu - Snape'in odasında. Ama noktanın altında "Severus Snape" yazmıyordu... Bartemius Crouch yazıyordu.</p><p class="calibre9">Harry noktaya bakakaldı. Mr. Crouch işe gidemeyecek ya da Noel Balosu'na gelemeyecek kadar hastaydı sözde - öyleyse ne demeye gece saat birde sinsi sinsi Hogwarts'a giriyordu? Harry noktanın odada dolaşmasını, orada burada duraklamasını dikkatle izledi...</p><p class="calibre9">Durup düşündü... Sonra merakına yenildi. Dönüp ters yöne, en yakındaki merdivene doğru yürüdü. Crouch'un ne dolap çevirdiğini öğrenecekti.</p><p class="calibre9">Harry mümkün olduğunca sessiz bir şekilde merdivenden indi. Ama portrelerdeki yüzlerden bazıları döşeme tahtalarının gıcırdaması ve pijamasının hışırdaması üzerine yine de merakla dönüp baktılar Aşağıdaki koridorda çıt çıkarmadan ilerledi, koridorun orta yerindeki duvar halısını itip geçti ve daha dar bir merdivenden inmeye koyuldu. Burası, onu iki kat aşağı indirecek kestirme bir yoldu. Boyuna haritaya bakıyor, merak ediyordu... Dürüst, yasalara uyan Mr. Crouch'un gecenin bu geç saatinde başka birinin odasına sinsice girmesi hiç de onun karakterine uygun bir şey değildi...</p><p class="calibre9">Sonra, merdivenin tam orta yerinde, ne yaptığını düşünmeksizin, Mr. Crouch'un tuhaf davranışından başka hiçbir şey üzerinde dikkatini toplamaksızın giderken, Harry'nin bacağı birden, Neville'in hep üzerinden atlamayı unuttuğu tuzaklı basamağa gömüldü. Sakar sakar yalpaladı, hâlâ ıslak olan altın yumurta kolunun altından kaydı - Harry onu yakalamak için ileri fırladı ama, çok geç; yumurta her basamakta davul sesi kadar yüksek birer gümbürtü çıkararak uzun merdivenden aşağı düştü - Görünmezlik pelerini kaydı - Harry onu kaptı, ama bu defa da Çapulcu Haritası elinden fırladı. Altı basamak aşağı, dizine kadar basamağa gömülü olan Harry'nin ulaşamadığı bir yere gitti.</p><p class="calibre9">Altın yumurta merdivenin bittiği yerde asılı duran duvar halısının içinden geçip yere düştü ve çat diye açıldı. Aşağıdaki koridorda feryat figan bağırmaya başladı. Harry asasını çekti ve Çapulcu Haritası'na dokunup onu silmeye çalıştı, ancak harita çok uzaktaydı -</p><p class="calibre9">Harry, pelerini tekrar üstüne çekerek doğruldu, gözleri korkuyla kısılmış halde dikkatle dinledi... Neredeyse o anda -</p><p class="calibre9">"PEEVES!"</p><p class="calibre9">Bu, hademe Füch'in hiçbir yanılmaya meydan vermeyecek av narasıydı. Harry onun hızlı hızlı, ayağını sürüye sürüye yaklaştığını ve hırıltılı sesinin öfkeyle yükseldiğini duyabiliyordu.</p><p class="calibre9">"Bu yaygara da ne oluyor? Bütün şatoyu uyandıracaksın, öyle mi? Seni elime geçireceğim, Peeves, mutlaka elime geçireceğim ve sen... bu da ne?"</p><p class="calibre9">Filch'in ayak sesleri durdu; metalin metale çarpması duyuldu ve tiz çığlık kesildi - Filch yumurtayı almış ve kapatmıştı. Bir ayağı hâlâ sihirli basamakta sıkışık olan Harry hiç hareketsiz durup dinledi. Filch şimdi her an, Peeves'i görmeyi bekleyerek, duvar halısını çekebilirdi... ve orada Peeves olmayacaktı... ama merdivenden çıkarsa, Çapulcu Haritası'nı görecekti... ve görünmezlik pelerini olsa da olmasa da, harita "Harry Potter"ı tam da durduğu yerde gösterecekti.</p><p class="calibre9">"Yumurta?" dedi Filch usulca, merdivenin en alt basamağında. "Tatlım!" -Mrs. Norris de yanındaydı besbelli- "Bu bir Üçbüyücü İpucu! Bu bir okul şampiyonuna ait!"</p><p class="calibre9">Harry kendini kötü hissetti; kalbi güm güm atıyordu -</p><p class="calibre9">Filch, "PEEVES!" diye kükredi neşeyle. "Hırsızlık etmişsin!"</p><p class="calibre9">Aşağıdaki duvar halısını yırtarcasına çekti ve Harry onun, gözlerinin altı torba torba olmuş korkunç yüzünü gördü. Filch patlak, solgun gözleriyle karanlık ve ona göre ıssız merdivene bakıyordu.</p><p class="calibre9">"Saklanıyorsun, ha?" dedi tatlı bir sesle. "Seni almaya geliyorum, Peeves... Gidip bir Üçbüyücü İpucu'nu çalmışsın, Peeves... Dumbledore bu yüzden seni buradan atacak, seni pis, soyguncu hortlak..."</p><p class="calibre9">Filch merdiveni tırmanmaya başladı; sıska, toz rengi kedisi de hemen topuklarının dibindeydi. Mrs. Norris'in sahibininkilere çok benzeyen ampul misali gözleri dosdoğru Harry'nin üstüne dikilmişti. Harry'nin daha önce de görünmezlik pelerininin kedileri etkileyip etkilemediğini merak ettiği olmuştu... Korkudan midesi bulanarak, Filch'in eski, pazen sabahlığıyla gitgide yaklaşmasını izledi -tuzağa gömülmüş bacağını umutsuzca kurtarmaya çalıştı, ama bu gayret bacağının birkaç santim daha batmasından başka işe yaramadı- Filch'in haritayı görmesi ya da ona çarpması an meselesiydi.</p><p class="calibre9">"Filch? Neler oluyor?"</p><p class="calibre9">Filch, Harry'den birkaç basamak aşağıda durup arkasına döndü. Merdivenin dibinde, Harry'nin durumunu daha da berbat hale getirebilecek olan tek kişi duruyordu - Snape. Uzun, gri bir gecelik giymişti ve öfkeden mosmor görünüyordu.</p><p class="calibre9">Filch melun bir edayla, "Peeves, Profesör," diye fısıldadı. "Bu yumurtayı merdivenden aşağı attı."</p><p class="calibre9">Snape basamakları hızla tırmandı ve Filch'in yanında durdu.. Harry dişlerini sıktı, deli gibi çarpan kalbinin onu her an ele vermesinden korkuyordu.</p><p class="calibre9">Snape, Filch'in elindeki yumurtaya bakarak, yumuşak bir sesle, "Peeves mi?" dedi. "Ama Peeves benim odama giremez ki..."</p><p class="calibre9">"Bu yumurta odanızda mıydı, Profesör?"</p><p class="calibre9">"Elbette hayır," diye tersledi onu Snape. "Gümbürtüler ve feryatlar duydum -"</p><p class="calibre9">"Evet, Profesör, onlar yumurtadan çıktı -"</p><p class="calibre9">"- Ne var diye bakmaya geliyordum -"</p><p class="calibre9">"- Peeves attı, Profesör -"</p><p class="calibre9">"- ve odamdan geçerken, meşalelerin yandığını, bir dolap kapısının da aralık olduğunu gördüm! Biri odamı karıştırmış!"</p><p class="calibre9">"Ama Peeves bunu yapamaz ki -"</p><p class="calibre9">Snape, "Yapamayacağını biliyorum, Filch!" diye yine tersledi hademeyi. "Ben odamı yalnızca bir büyücünün açabileceği sihirli bir mühürle kapalı tutarım!" Snape merdivenden yukarı baktı, bakışları dosdoğru Harry'nin içinden geçti, sonra da aşağıdaki koridoru taradı. "Benimle gelmeni ve odama giren davetsiz misafiri bulmama yardım etmeni istiyorum, Filch."</p><p class="calibre9">"Ben - evet, Profesör - ama -"</p><p class="calibre9">Filch özlemle merdivenden yukarı baktı, onun bakışları da dosdoğru Harry'nin içinden geçti. Harry onun Peeves'i köşeye sıkıştırma fırsatını kaçırmak istemediğini anladı. Git, diye sessizce yalvardı Harry ona, Snape'le git... git hadi... Mrs. Norris, Filch'in bacağının arkasından uzanmış bakıyordu... Harry kedinin kesinlikle onun kokusunu alabildiği izlenimini edindi... Niye küveti o kadar çok parfümlü köpükle doldurmuştu ki?</p><p class="calibre9">Filch merhamet dilenircesine, "Diyorum ki, Profesör," dedi, "Müdür bu kez beni dinlemek zorunda kalacak. Peeves bir öğrenciden bir şey çalmış. Bu benim onu şatodan temelli attırma şansım olabilir -"</p><p class="calibre9">"Filch, o sefil hortlak umrumda bile değil, burada benim odam -"</p><p class="calibre9">Takır. Takır. Takır.</p><p class="calibre9">Snape birden sustu. O da, Filch de merdivenden aşağı baktılar. Harry, onların başlarının arasındaki dar aralıktan, Deli-Göz Moody'nin topallayarak ortaya çıktığını gördü. Moody geceliğinin üstüne eski seyahat pelerinini giymişti, her zamanki gibi bastonuna dayanıyordu.</p><p class="calibre9">"Pijama partisi, öyle mi?" diye homurdandı yukarı doğru.</p><p class="calibre9">Filch hemen, "Profesör Snape ve ben birtakım sesler duyduk da, Profesör," dedi. "Hortlak Peeves her zamanki gibi çevreye bir şeyler fırlatmış - sonra da Profesör Snape fark etmiş ki, birisi izinsiz onun -"</p><p class="calibre9">Snape, Filch'e, "Kes sesini!" dedi tıslarcasına.</p><p class="calibre9">Moody merdivenin ilk basamağına bir adım daha yaklaştı. Harry onun sihirli gözünün Snape'in üzerinde dolaştığını, sonra da, hiçbir yanılgıya meydan vermeyecek şekilde, kendi üzerinde durduğunu gördü.</p><p class="calibre9">Harry'nin yüreği ağzına geldi. Moody, görünmezlik pelerinlerinin içini görebiliyordu... Sahnenin tuhaflığını tam anlamıyla görebilecek tek kişi oydu: Geceliğiyle Snape, yumurtaya sıkı sıkı sarılmış olan Filch, onların tam arkalarında, merdivende kapana kısılmış Harry. Moody'nin bir kesiğe benzeyen yamuk ağzı hayretle açıldı. Birkaç saniye Harry'le ikisi birbirlerinin gözlerinin içine baktılar. Sonra Moody ağzını kapadı ve mavi gözünü yine Snape'e çevirdi.</p><p class="calibre9">"Doğru mu duydum, Snape?" diye sordu ağır ağır. "Birisi izinsiz odana mı girdi?"</p><p class="calibre9">Snape soğuk soğuk, "Önemli değil," dedi.</p><p class="calibre9">"Tam tersine," diye homurdandı Moody, "çok önemli. Odana kim izinsiz girmek ister ki?"</p><p class="calibre9">Snape, "Bir öğrenci herhalde," dedi. Harry onun yağlı şakağında bir damarın fena halde atmaya başladığını görebiliyordu. "Daha önce de olmuştu. Özel depo dolabımdan iksir malzemesi kayboldu... yasadışı karışımlar yapmaya çalışan öğrenciler, kuşkusuz..."</p><p class="calibre9">"Onların iksir malzemesi peşinde olduğunu düşünüyorsun, öyle mi?" dedi Moody. "Odanda başka bir şey saklamıyorsun, değil mi?"</p><p class="calibre9">Harry, Snape'in solgun yüzünün pis bir tuğla kırmızısına döndüğünü gördü. Şakağındaki damar daha da hızla atmaya başlamıştı.</p><p class="calibre9">Yumuşak ve tehlikeli bir sesle, "Hiçbir şey saklamadığımı biliyorsun, Moody," dedi. "Çünkü odamı sen de titizlikle aradın."</p><p class="calibre9">Moody'nin yüzü bir gülümsemeyle çarpıldı. "Seherbaz ayrıcalığı, Snape. Dumbledore benden göz kulak olmamı istemişti -"</p><p class="calibre9">Snape sıkılı dişlerinin arasından, "Dumbledore bana itimat eder," dedi. "Sana benim odamı araman için emir verdiğine inanmayı reddediyorum!"</p><p class="calibre9">"Dumbledore elbette sana itimat eder," diye homurdandı Moody. "O itimat sahibi bir adam, değil mi? İkinci şanslara da inanıyor. Ama ben - ben diyorum ki, çıkmayan lekeler vardır, Snape. Hiç çıkmayan lekeler, anlıyor musun?"</p><p class="calibre9">Snape birden çok tuhaf bir şey yaptı. Aniden sağ eliyle sol kolunu tuttu, sanki kolu aniden acımış gibi.</p><p class="calibre9">Moody güldü. "Yatağına geri dön, Snape."</p><p class="calibre9">"Beni hiçbir yere göndermeye yetkin yok!" diye tısladı Snape. Kendine kızmış gibi kolunu bıraktı. "Benim de karanlık bastıktan sonra bu okulu kolaçan etmeye senin kadar hakkım var!"</p><p class="calibre9">"Kolaçan et, öyleyse," dedi Moody, ama sesi tehdit doluydu. "Bir ara karanlık bir koridorda seninle karşılaşmayı dört gözle bekliyorum... Bu arada, bir şey düşürmüşsün..."</p><p class="calibre9">Harry, içini bıçak gibi yaran bir dehşet hissiyle, Moody'nin hâlâ merdivende, kendisinin altı basamak altında duran Çapulcu Haritası'nı işaret ettiğini gördü. Hem Snape, hem de Filch bakmak için dönerlerken, Harry ihtiyatı elden bıraktı; pelerinin altında kollarını kaldırdı, Moody'nin dikkatini çekmek için şiddetle ona doğru salladı. Ağzıyla da sessizce, "Harita benim!" kelimelerini oluşturdu. "Benim!"</p><p class="calibre9">Snape, yüzünde korkunç bir kavrayış ifadesiyle, haritaya doğru uzanmıştı -</p><p class="calibre9">"Accio parşömen!"</p><p class="calibre9">Harita havaya uçtu, Snape'in öne uzanmış parmaklarının .arasından kayıp geçti ve merdivenden aşağı süzülerek Moody'nin eline kondu.</p><p class="calibre9">"Benim hatam," dedi Moody sakin sakin. "Benimmiş - daha önce düşürmüş olmalıyım -"</p><p class="calibre9">Ama Snape'in kara gözleri Filch'in kollarındaki yumurta ile Moody'nin elindeki harita arasında hızla gidip geliyordu ve Harry onun, ancak Snape'in yapacağı gibi, ikiyle ikiyi topladığını görebiliyordu...</p><p class="calibre9">Snape usulca, "Potter," dedi.</p><p class="calibre9">"O da ne?" diye sordu Moody sükûnetle. Bir yandan da haritayı katlayıp cebine koyuyordu.</p><p class="calibre9">Snape, "Potter!" diye hırladı, dahası başını çevirerek tam Harry'nin olduğu yere baktı, sanki birden onu görebilmeye başlamış gibi. "O yumurta Potter'ın yumurtası. O parşömen de ona ait. Daha önce görmüştüm. Onu tanıdım! Potter burada! Görünmezlik pelerinini giymiş!"</p><p class="calibre9">Snape kör bir adam gibi ellerini uzattı ve merdivenden yukarı çıkmaya koyuldu. Harry onun haddinden fazla büyük burun deliklerinin, kendisinin kokusunu almak için açılıp kapandığına yemin edebilirdi - kendini kapana kısılmış hissederek, Snape'in parmak uçlarından kaçınmak için geriye doğru yaslandı. Ama artık her an -</p><p class="calibre9">"Orda bir şey yok, Snape!" dedi Moody havlarcasına. "Ama aklına nasıl da hemen Harry Potter'ın geldiğini müdüre anlatmaktan mutluluk duyacağım!"</p><p class="calibre9">"Ne demek istiyorsun?" diye hırlayan Snape, dönüp Moody'ye baktı. Hâlâ ileri uzanmış halde olan elleri Harry'nin göğsünden birkaç santim uzaktaydı.</p><p class="calibre9">"Demek istiyorum ki, Dumbledore o çocuğa kimin kafayı taktığını öğrenmeyi çok istiyor!" dedi Moody, topallaya topallaya merdivenin dibine daha da yaklaşarak. "Ben de, Snape... çok istiyorum..." Meşale ışıkları yamru yumru yüzüne vurdu, yara izleri ve burnunun eksik kısmı her zamankinden de derin ve karanlık görünüyordu.</p><p class="calibre9">Snape aşağı, Moody'ye bakıyordu ve Harry onun yüzündeki ifadeyi göremiyordu. Bir an kimse ne kıpırdadı, ne konuştu. Sonra Snape ağır ağır ellerini indirdi.</p><p class="calibre9">Zorla sakinleştirdiği sesiyle, "Ben sadece," dedi, "Potter yine geç saatlerde çevrede mi dolaşıyor diye düşündüm... yersiz bir alışkanlık... bunu yapmasına son verilmeli. Kendi - kendi güvenliği için."</p><p class="calibre9">Moody tatlı tatlı,."Ah, anlıyorum," dedi. "Sadece Potter'ın çıkarlarını koruyordun, ha?"</p><p class="calibre9">Bir sessizlik oldu. Snape ve Moody hâlâ birbirlerine bakıyorlardı. Mrs. Norris yüksek sesle miyavladı. Filch'in bacaklarının arkasından kafasını uzatmış, Harry'nin banyo köpüğü kokusunun kaynağını arıyordu hâlâ.</p><p class="calibre9">Snape ters ters, "Ben yatağıma döneyim," dedi.</p><p class="calibre9">"İşte bu, bütün gece boyunca aklına gelen en parlak fikir," dedi Moody. "Şimdi, Filch, o yumurtayı bana verirsen -"</p><p class="calibre9">"Hayır!" dedi Filch. Yumurtaya sanki ilk erkek evladıymış gibi sıkı sıkı sarılmıştı, "Profesör Moody, bu yumurta Peeves'in ihanetinin kanıtı!"</p><p class="calibre9">Moody, "Çaldığı şampiyonun malı o," dedi, "Ver şunu bana, hemen."</p><p class="calibre9">Snape merdivenden rüzgâr gibi inerek, tek kelime etmeden Moody'nin yanından geçti. Filch cıvıldar gibi bir ses çıkararak Mrs. Norris'i çağırdı. Kedi dönüp sahibini izlemeden önce birkaç saniye daha boş boş Harry'nin yüzüne baktı. Hâlâ hızlı hızlı soluyan Harry, Snape'in koridordan aşağı doğru yürüdüğünü duydu. Filch yumurtayı Moody'ye uzattı, sonra o da ortadan kayboldu. Bir yandan da Mrs. Norris'e mırıldanıyordu:</p><p class="calibre9">"Aldırma, tatlım... sabah Dumbledore'a çıkacağız... ona Peeves'in ne dolaplar çevirdiğini söyleyeceğiz..."</p><p class="calibre9">Bir kapı güm diye kapatıldı. Moody asasını en alttaki basamağa koyup, her basamakta hafifçe tıkırdayarak, zahmetle Harry'ye doğru çıkmaya başladı.</p><p class="calibre9">"Ucu ucuna yırttın, Potter," diye mırıldandı.</p><p class="calibre9">"Evet... ben - şey... teşekkürler," dedi Harry halsizce.</p><p class="calibre9">Moody cebinden Çapulcu Haritası'nı çıkarıp katlarını açarak, "Bu nedir?" diye sordu.</p><p class="calibre9">Harry, Moody'nin onu vakit geçirmeden basamağın içinden çıkaracağını umut ederek, "Hogwarts haritası", dedi. Bacağı bayağı acımaya başlamıştı.</p><p class="calibre9">Moody, "Merlin'in sakalı," diye fısıldadı. Haritaya bakan sihirli gözü yine zıvanadan çıkmıştı. "Bu... bu bayağı esaslı bir harita, Potter!"</p><p class="calibre9">"Evet... hayli yararlı," dedi Harry. Gözleri acıdan yaşarmaya başlamıştı. "Şey - Profesör Moody, bana yardım edebilir miydiniz acaba-?"</p><p class="calibre9">"Ne? Ah! Evet... evet, elbette..."</p><p class="calibre9">Moddy, Harry'yi kollarından yakalayıp çekti. Harry'nin bacağı tuzaklı basamaktan kurtuldu, Harry de bir üsttekine tırmandı.</p><p class="calibre9">Moody hâlâ haritaya bakıyordu. "Potter..." dedi yavaş yavaş, "Snape'in odasına kimin gizlice girdiğini görmüş olma ihtimalin yok, değil mi? Yani, bu haritada demek istiyorum."</p><p class="calibre9">"Şey... evet, gördüm..." diye itiraf etti Harry. "Mr. Crouch'tu."</p><p class="calibre9">Moody'nin sihirli gözü bütün haritanın üstünde hızla gezindi. Birden çok telaşlanmıştı.</p><p class="calibre9">"Crouch, ha?" dedi. "Bundan - bundan emin misin, Potter?"</p><p class="calibre9">"Kesinlikle," dedi Harry.</p><p class="calibre9">Moody, gözü hâlâ haritada vızır vızır dolaşarak, "Eh, artık burada değil," dedi. "Crouch demek... bu çok - çok ilginç..."</p><p class="calibre9">Moody bir dakika boyunca hiçbir şey demedi, hâlâ haritaya bakıyordu. Harry bu haberin Moody için bir anlam taşıdığını anlamıştı, bu anlamın ne olduğunu öğrenmeyi de çok istiyordu. Sorma cesareti göstersem mi, diye düşündü. Moody onu biraz korkutuyordu... ama onu bir sürü beladan kurtaran da Moody olmuştu...</p><p class="calibre9">"Şey... Profesör Moody... Mr. Crouch, Snape'in odasında ne arıyordu dersiniz?"</p><p class="calibre9">Moody'nin sihirli gözü haritadan ayrıldı ve titreyrek Harry üzerinde sabitleşti. Derinlere inen bir bakıştı, Harry Moody'nin onu ölçüp biçtiği, ona cevap verse mi vermese mi, ya da ne kadarını anlatsa diye tarttığı izlenimine kapıldı.</p><p class="calibre9">Sonunda, "Şöyle diyelim, Potter," diye mırıldandı Moody. "İhtiyar Deli-Göz'ün, kafasını Karanlık büyücüleri yakalamakla bozduğunu söylerler... ama ben Barty Crouch'un yanında bir hiçim - bir hiç."</p><p class="calibre9">Haritaya bakmayı sürdürdü. Harry'nin daha fazlasını öğrenmek için içi gidiyordu.</p><p class="calibre9">"Profesör Moody?" dedi yine. "Sizce... bunun şeyle bir ilgisi olabilir mi... belki Mr. Crouch bir şeyler döndüğünü düşünüyordur..."</p><p class="calibre9">"Ne gibi?" dedi Moody sertçe.</p><p class="calibre9">Harry, ne kadarını söylemeye cüret edeceğini düşündü. Moody'nin Hogwarts dışında bir bilgi kaynağı olduğunu tahmin etmesini istemiyordu. Böyle bir tahmin Sirius hakkında cevabı zor sorulara yol açabilirdi.</p><p class="calibre9">"Bilmiyorum," diye mırıldandı Harry. "Son zamanlarda tuhaf şeyler oluyor, değil mi? Gelecek Postası da yazdı... Dünya Kupası'ndaki Karanlık İşaret, Ölüm Yiyenler falan..."</p><p class="calibre9"> Moody'nin birbirinden farklı gözlerinin ikisi birden faltaşı gibi açıldı.</p><p class="calibre9">"Sen uyanık bir çocuksun, Potter," dedi. Sihirli gözü yeniden Çapulcu Haritası'na çevrildi. "Crouch da benzer şeyler düşünmüş olabilir," dedi ağır ağır. "Çok mümkün... Son zamanlarda etrafta tuhaf rivayetler dolaşıyor - Rita Skeeter da bunları körüklüyor, tabii. Bir sürü insanı tedirgin ediyor, farkındayım." Yamuk ağzı amansız bir gülümsemeyle çarpıldı. Sihirli gözü haritanın sol alt köşesinde sabitleşmiş halde ve sanki Harry'den çok kendi kendine konuşuyormuş gibi, "Nefret ettiğim bir şey varsa," dedi, "serbest kalmış bir Ölüm Yiyen'dir..."</p><p class="calibre9">Harry ona bakakaldı. Acaba Moody gerçekten de Harry'nin anladığı şeyi söylemiş olabilir miydi?</p><p class="calibre9">Moody sadede gelelim dercesine, "Şimdi de ben sana bir soru soracağım, Potter," dedi.</p><p class="calibre9">Harry'nin kalbi sıkıştı. Bunu bekliyordu zaten. Moody çok kuşku verici bir sihirli nesne olan bu haritayı nereden aldığını soracaktı ona - bu haritanın Harry'nin eline nasıl geçtiğinin hikâyesi, yalnızca Harry'yi değil, babasını, Fred ile George Weasley'yi ve son Karanlık Sanatlara Karşı Savunma öğretmenleri Profesör Lupin'i de suçlu duruma düşürecekti. Moody haritayı Harry'nin gözü önünde salladı, Harry kendini olabileceklerin en kötüsüne hazırladı -</p><p class="calibre9">"Bunu ödünç alabilir miyim?"</p><p class="calibre9">"Oh!" dedi Harry. Bu haritadan çok memnundu, ama öte yandan, Moody onu nereden aldığını sormadığı için çok rahatlamıştı. Ayrıca, ona bir gönül borcu da vardı şüphesiz. "Evet, tabii."</p><p class="calibre9">"Aferin sana," diye homurdandı Moody. "Bu çok işime yarayacak... bu tam da benim istediğim şey... Tamam, yatağa, Potter, hadi bakalım, yürü..."</p><p class="calibre9">Birlikte merdivenin tepesine çıktılar. Moody haritayı, sanki daha önce eşini hiç görmediği bir hazineymiş gibi hâlâ inceliyordu. Sessizce Moody'nin odasının kapısına yürüdüler. Moody orada durup Harry'ye baktı. "Hiç kendine meslek olarak Seherbaz'lığı seçmeyi düşündün mü, Potter?"</p><p class="calibre9">"Hayır," dedi Harry, afallamıştı.</p><p class="calibre9">"Bir düşünsen iyi olur," dedi Moody, başını sallayıp düşünceli düşünceli Harry'ye bakarak. "Evet, gerçekten... ve aklıma gelmişken... bu gece o yumurtayı sadece gezmeye çıkarmamıştın, değil mi?"</p><p class="calibre9">Harry sırıtarak, "Şey - hayır," dedi. "İpucu üzerinde çalışıyordum."</p><p class="calibre9">Moody ona göz kırptı. Sihirli gözü yeniden sapıtmıştı. "Gece gezmeleri gibisi yoktur, Potter... insanın yeni fikirler bulması için birebirdir... Sabaha görüşürüz..." Yeniden Çapulcu Haritası'na bakarak odasına döndü ve kapıyı arkasından kapattı.</p><p class="calibre9">Harry, Snape, Crouch ve bütün bunların ne anlama geldiği hakkında düşüncelere dalmış halde, ağır ağır Gryffindor Kulesi'ne yürüdü... Crouch, eğer istediği zaman Hogwarts'a gelebiliyorsa, neden kendine hasta süsü veriyordu? Snape'in odasında ne sakladığını sanıyordu?</p><p class="calibre9">Ve Moody onun, Harry'nin, bir Seherbaz olması gerektiğini düşünüyordu, ha! İlginç bir fikir... ama, diye düşündü Harry, on dakika sonra yumurtayla pelerini emin bir şekilde sandığına yerleştirip dört direkli yatağına sessizce girerken, bu işi meslek olarak seçmeden önce, diğer Seherbaz'larda ne kadar hasar var diye bir kontrol etsem iyi olacak.</p><div class="mbppagebreak" id="calibre_pb_55"></div>
</body></html>
