<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1257137" class="calibre1"><span class="calibre2">
</span></p><p class="calibre7"><span class="calibre4"><span class="bold">OTUZ  BİRİNCİ  BÖLÜM: ÜÇÜNCÜ  GÖREV</span></span></p><p class="calibre8">"Dumbledore da Kim-Olduğunu-Bilirsin-Sen'in güçlendiğini mi düşünüyor?" diye fısıldadı Ron.</p><p class="calibre9">Harry, Düşünseli'nde gördüğü her şeyi ve Dumbledore'un daha sonra ona söyleyip gösterdiklerinin hemen hemen hepsini az önce Ron ve Hermione ile paylaşmıştı - ve tabii, Dumbledore'un odasından çıkar çıkmaz bir baykuş gönderdiği Sirius'la da. Harry, Ron ve Hermione o gece yine Ortak Salon'da geç saatlere kadar oturdular, Harry'nin başı dönene kadar her şeyi konuştular. Öyle ki sonunda Harry, Dumbledore'un, insanın kafası bazen düşünceyle öyle dolar ki onları dışarı akıtmak rahatlık verir, derken neyi kastettiğini anladı.</p><p class="calibre9">Ron Ortak Salon'un şöminesindeki ateşe bakıyordu. Ilık bir akşam olduğu halde, Harry onun hafifçe titrediğini de gördü.</p><p class="calibre9">"Ve Snape'e güveniyor, ha?" dedi Ron. "Snape'e gerçekten güveniyor, hem de eskiden Ölüm Yiyen olduğunu bildiği halde, öyle mi?"</p><p class="calibre9">"Evet," dedi Harry.</p><p class="calibre9">Hermione on dakikadır konuşmuyordu. Alnını ellerine dayamış, dizlerine bakıyordu. Harry onun da bir Düşünseli'ne ihtiyacı varmış gibi göründüğünü düşündü.</p><p class="calibre9">Hermione sonunda, "Rita Skeeter," diye mırıldandı.</p><p class="calibre9">Ron kulaklarına inanamayarak, "Şu anda kafanı nasıl ona takarsın?" dedi.</p><p class="calibre9">"Kafamı takmıyorum," dedi Hermione, dizlerine bakarak. "Sadece düşünüyorum... Bana Üç Süpürge'de ne dediğini hatırlıyor musunuz? '<span class="italic">Ludo Bagman hakkında saçlarını diken diken edecek şeyler biliyorum.</span>' Bunu kastetti, değil mi? Onun davasını haber yapmıştı, Ölüm Yiyenler'e bilgi aktardığını biliyordu. Winky de öyle, hatırladınız mı?.. '<span class="italic">Mr. Bagman kötü bir büyücü.</span>' Mr. Crouch o kurtuldu diye fena halde öfkelenmiş olmalı, mutlaka evde de sözünü etmiştir."</p><p class="calibre9">"Evet, ama Bagman kasıtlı olarak bilgi aktarmadı, değil mi?"</p><p class="calibre9">Hermione omuz silkti.</p><p class="calibre9">Ron, Harry'ye dönerek, "Ve Fudge, Crouch'a Madam Maxime'in saldırdığını düşünüyor, ha?" dedi.</p><p class="calibre9">"Evet," dedi Harry, "ama bunu Crouch, Beauxbatons arabasının yakınlarında yok oldu diye söylüyor sadece."</p><p class="calibre9">Ron ağır ağır, "Biz o kadını hiç düşünmedik, değil mi?" dedi. "Bakın, kesinlikle dev kanı var onda, kabul etmek de istemiyor -"</p><p class="calibre9">Hermione başını kaldırarak, hırçın hırçın, "Elbette istemez," dedi. "Rita annesinin kim olduğunu öğrendikten sonra Hagrid'in başına gelenlere baksanıza. Fudge'a baksanıza, sırf kadın kısmi dev diye onun için nasıl sonuçlara varıyor. Kim böyle bir önyargı ister ki? Gerçeği söyleyince başıma böyle şeyler geleceğini bilsem ben de iri kemiklerim var derdim herhalde."</p><p class="calibre9">Hermione saatine baktı.</p><p class="calibre9">"Hiç alıştırma yapmadık!" dedi, hayret ve dehşetle. "Engelleme Büyüsü'nü yapacaktık! Yarın kesinlikle buna başlamamız gerek! Hadi, Harry, biraz uyumalısın."</p><p class="calibre9">Harry ve Ron merdivenden yavaş yavaş yatakhanelerine çıktılar. Harry pijamasını giyerken, Neville'in yatağına baktı. Dumbledore'a verdiği sözü tutmuş, Ron ve Hermione'ye Neville'in annesi ve babasından söz etmemişti. Harry gözlüğünü çıkarıp dört direkli karyolasına tırmanırken, insanın hâlâ yaşayan ama onu tanıyamayan bir annesiyle babası olmasının nasıl bir şey olacağını düşündü. Kendisi yetim olduğu için çoğu kez yabancıların sempatisini kazanırdı, ama Neville'in horultularını dinlerken, onun bu sempatiye kendisinden fazla layık olduğunu düşündü. Karanlıkta yatarken, Mr. ve Mrs. Longbottom'a işkence edenlere karşı içinde bir öfke ve nefret dalgası yükseldiğini hissetti... Crouch'un oğlu ile arkadaşları Ruh Emiciler tarafından mahkemeden sürüklenerek çıkarılırken kalabalığın yuhalamasını hatırladı... onların neler hissettiklerini anlıyordu... Sonra, çığlıklar atan çocuğun süt beyazı yüzünü hatırladı ve onun bir yıl sonra öldüğünü kavrayıp sarsıldı...</p><p class="calibre9">Harry karanlıkta yatağının tentesine bakarak, Voldemort'du, diye düşündü, her şey Voldemort'da düğümleniyordu.. Bütün bu aileleri parçalayan, bütün bu hayatları mahveden oydu...</p><p class="calibre10">*****</p><p class="calibre8">Ron ve Hermione'nin, üçüncü görev günü sona erecek sınavlar için çalışmaları gerekiyordu, ama onlar tüm güçleriyle Harry'nin hazırlanmasına yardım ediyorlardı.</p><p class="calibre9">Harry ikisine bunu hatırlatıp bir süre kendi başına da alıştırma yapabileceğini söyleyince, Hermione, "Sen merak etme," demekle yetindi. "Hiç değilse Karanlık Sanatlara Karşı Savunma'dan en yüksek notları alacağız. Sınıfta bu uğursuzluk büyülerinin hiçbirini öğrenmemiştik."</p><p class="calibre9">Ron heyecanla, "Seherbaz olduğumuzda bu alıştırmalar işimize yarayacak," dedi. Vızıldayarak odaya giren bir eşekarısı üzerinde Engelleme Büyüsü'nü denemiş ve onu havada hareketsiz hale getirmişti.</p><p class="calibre9">Haziran ayına girdikleri zaman şatoyu heyecanlı ve gergin bir hava kapladı. Herkes sömestr sonundan bir hafta önce yapılacak üçüncü görevi bekliyordu. Harry fırsat bulduğu her anda uğursuzluk büyüsü alıştırması yapıyordu. Bu görev için kendine diğerlerinde olduğundan çok daha fazla güveniyordu. Şüphesiz zor ve tehlikeli olacaktı ama, Moody haklıydı: Harry bundan önce de canavarımsı yaratıklar ve sihirli engeller arasından yolunu bulmuştu, üstelik bu sefer önceden haberi vardı ve karşısına çıkacaklar için kendini hazırlama şansına sahipti.</p><p class="calibre9">Profesör McGonagall okulda girdiği her yerde Harry, Hermione ve Ron'u bulmaktan bıkınca, onlara öğle yemeği saatinde boş olan Biçim Değiştirme Sınıfı'nı kullanma izni verdi. Harry, çok geçmeden, saldırganları yavaşlatmaya ve önlerini kesmeye yarayan Engelleme Büyüsü'nün, katı cisimleri patlatarak yolundan kaldırmasını sağlayacak Eksiltme Laneti'nin ve Hermione'nin yararlı bir keşfi olan Dört-Nokta Büyüsü'nün ustası kesilmişti. Bu büyü, asasını kuzeye doğrultarak, labirentte doğru yönde gidip gitmediğini kontrol etmesini sağlayacaktı. Ancak, Kalkan Büyüsü ile hâlâ sorunları vardı. Bu büyü doğru yapıldığında, insanın çevresinde, küçük lanetleri yolundan saptıran geçici, görünmez bir duvar oluşturuyordu. Hermione bu duvarı çok isabetli bir Pelte-Bacak Büyüsü'yle parçalamayı başarmıştı. Ve Hermione bunun karşı-büyüsünü bulana kadar, Harry on dakika süreyle odada yalpalayıp durmuştu.</p><p class="calibre9">Hermione cesaret verici bir şekilde, "Ama yine de gerçekten iyi gidiyorsun," dedi. Listesine bakıp, şimdiye kadar öğrenmiş oldukları bütün büyülerin üstünü çizdi. "Bunların bir kısmı mutlaka işine yarayacaktır."</p><p class="calibre9">Pencerenin yanında duran Ron, "Gelin de şuna bakın," dedi. Aşağıya, araziye bakıyordu. "Malfoy ne yapıyor öyle?"</p><p class="calibre9">Harry ve Hermione bakmaya gittiler. Malfoy, Crabbe ve Goyle aşağıda bir ağacın gölgesindeydiler. Crabbe ve Goyle gözcülük yapar gibiydiler, ikisi de yılışık yılışık sırıtıyordu. Malfoy elini ağzına tutmuştu. Eliyle konuşuyor gibiydi.</p><p class="calibre9">Harry merakla, "Telsiz kullanıyormuş gibi görünüyor," dedi.</p><p class="calibre9">"Kullanamaz," dedi Hermione. "Size söyledim, böyle şeyler Hogwarts civarında çalışmaz. Hadi, Harry," diye ekledi enerjik bir halde. Pencereye arkasını dönüp odanın ortasına gitti. "O Kalkan Büyüsü'nü yine deneyelim."</p><p class="calibre10">*****</p><p class="calibre8">Sirius artık her gün bir baykuş gönderiyordu. Hermione gibi o da, başka herhangi bir şeyle ilgilenmeden önce, Harry'ye son görevi de atlattırmaya odaklanmak istiyormuş gibiydi. Her mektubunda Harry'ye, Hogwarts duvarları dışında olup bitenlerin Harry'nin sorumluluğu olmadığını, ayrıca bunları etkilemeye de gücünün yetmeyeceğini hatırlatıyordu.</p><p class="calibre9">Eğer Voldemort gerçekten yeniden güçleniyorsa (diye yazıyordu) benim için öncelikli olan, senin güvenliğini sağlamaktır. Dumbledore'un koruması altında olduğun sürece seni eline geçirmeyi umut edemez, ama sen yine de riske girme: Dikkatini o labirenti sağ salim tamamlamak üzerinde topla, ancak ondan sonra başka meselelerle ilgilenebiliriz.</p><p class="calibre9">24 Haziran yaklaştıkça, Harry de tedirginleşmeye başladı. Ama bu sefer birinci ve ikinci görevlerden önceki kadar huzursuz değildi. Her şeyden önce, bu kez göreve hazırlanmak için elinden geleni yaptığından emindi. Ayrıca, bu son engeldi ve ne kadar kotu bir perfomans çıkarırsa çıkarsın, Turnuva nihayet sona erecekti, bu da onu çok rahatlatacaktı.</p><p class="calibre10">*****</p><p class="calibre8">Üçüncü görev sabahı Gryffindor masasında kahvaltı çok gürültülü geçti. Posta baykuşları Harry'ye Sirius'tan bir iyi şanslar kartı getirdiler. Kart, ön yüzünde çamurlu bir pati izi olan, katlanmış bir parşömen parçasından ibaretti sadece, ama Harry yine de çok memnun oldu. Bir cüce baykuş Hermione'ye her zamanki gibi o günkü Gelecek Postası'nı getirdi. Hermione gazeteyi açtı, birinci sayfaya bir göz attı ve üzerine ağız dolusu balkabağı suyu püskürttü.</p><p class="calibre9">"Ne?" dediler Harry ve Ron bir ağızdan, ona bakarak.</p><p class="calibre9">Hermione hemen, "Hiç," diyerek gazeteyi ortadan kaldırmaya çalıştı, ama Ron elinden kaptı.</p><p class="calibre9">Manşete baktı ve, "Olamaz," dedi. "Bugün olmaz. Vay yaşlı inek."</p><p class="calibre9">"Ne?" dedi Harry. "Yine Rita Skeeter mı?"</p><p class="calibre9">"Hayır," dedi Ron ve tıpkı Hermione gibi gazeteyi ortadan kaldırmaya çalıştı.</p><p class="calibre9">"Benim hakkımda, değil mi?" dedi Harry.</p><p class="calibre9">Ron hiç de ikna edici olmayan bir ses tonuyla, 'Hayır," dedi.</p><p class="calibre9">Ama daha Harry'nin gazeteyi ondan istemesine fırsat kalmadan, Draco Malfoy Büyük Salon'un öteki ucundan, Slytherin masasından bağırdı.</p><p class="calibre9">"Hey, Potter! Potter! Başın nasıl? Kendini iyi hissediyor musun? Çıldınp bize zarar vermeyeceğinden eminsin, değil mi?"</p><p class="calibre9">Malfoy'un elinde de bir Gelecek Postası vardı Masanın çevresindeki Slytherin'ler kıs kıs gülüyor, sandalyelerinde kıpırdanarak Harry'nin tepkisini görmeye çalışıyorlardı.</p><p class="calibre9">"Şunu göreyim," dedi Harry, Ron'a. "Ver şunu bana."</p><p class="calibre9">Ron istemeye istemeye gazeteyi verdi. Harry ön sayfayı çevirdi ve kendini, kendi resmine bakar halde buldu. Resim manşetin hemen altındaydı.</p><div class="mbppagebreak" id="calibre_pb_68"></div>
</body></html>
