<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre5"><span class="calibre12"><span class="italic"><span class="bold">DUMBLEDORE'UN DEV HATASI</span></span></span></p><p class="calibre13"><span class="calibre12"><span class="italic">Hogwarts Cadılık ve Büyücülük Okulu'nun egzantrik müdürü Albus Dumbledore tartışmalı öğretmenlere iş vermekten hiçbir zaman çekinmemiştir, diye yazıyor Özel Muhabirimiz Rita Skeeter. Geçtiğimiz eylül ayında, asa çekmeye düşkünlüğüyle ünlü eski Seherbaz Alastor "Deli-Göz" Moody'yi, Karanlık Sanatlara Karşı Savunma öğretmeni olarak işe almıştı. Moody'nin civarda ani bir harekette bulunan herkese saldırma huyu çok iyi bilindiğinden, bu karar Sihir Bakanlığı'nda birçok kaşın kalkmasına neden olmuştu. Ancak Deli-Göz Moody, Dumbledore'un Sihirli Yaratıkların Bakımı dersi için görevlendirdiği kısmi-insanla karşılaştırıldığında, sorumluluk sahibi ve nazik kalıyor.</span></span></p><p class="calibre9"><span class="calibre12"><span class="italic">Üçüncü yılında Hogwarts'tan atıldığını itiraf eden Rubeus Hagrid, o zamandan beri, Dumbledore'un kendisine verdiği okul bekçiliği görevinin keyfini sürüyordu. Ancak geçen yıl Hagrid, Müdür üzerindeki esrarengiz etkisini kullanarak, bu iş için çok daha uygun adayların önünde, Sihirli Yaratıkların Bakımı dersinin öğretmenliğine yerleşti.</span></span></p><p class="calibre9"><span class="calibre12"><span class="italic">Kaygı verecek derecede iri ve vahşi görünümlü bir adam olan Hagrid, bu yeni yetkisini, sorumluluğundaki öğrencileri bir dizi dehşet verici yaratıkla korkutmada kullanıyor. Dumbledore olanları görmezden gelirken, Hagrid çoğunun "çok korkutucu" bulduğu derslerde birçok öğrenciyi sakatladı.</span></span></p><p class="calibre9"><span class="calibre12"><span class="italic">"Ben bir hipogrifin saldırısına uğradım, arkadaşım Vincent Crabbe'yi ise bir Pıtırkurt ısırdı," diyor dördüncü sınıf öğrencisi Draco Malfoy. "Hepimiz Hagrid'den nefret ediyoruz, ama korktuğumuz için bir şey diyemiyoruz."</span></span></p><p class="calibre9"><span class="calibre12"><span class="italic">Öte yandan, Hagrid göz korkutma kampanyasına son vermeye niyetli görünmüyor. Geçen ay bir Gelecek Postası muhabirinin onunla yaptığı söyleşide, "Patlar-Uçlu Kelekerler" olarak adlandırdığı yeni bir tür ürettiğini itiraf etti. Bu tür, ateş yengeçleriyle insan başlı, aslan gövdeli ve akrep kuyruklu mantikorların tehlikeli bir kırması. Yeni sihirli yaratık türlerinin yaratılması, Sihirli Yaratıkların Düzenlenmesi ve Denetimi Dairesi tarafından sıkı gözetim altında tutulan bir faaliyet, elbette. Ancak Hagrid kendini böyle önemsiz (!) kısıtlamaların üstünde görüyor.</span></span></p><p class="calibre9"><span class="calibre12"><span class="italic">"Sadece biraz eğleniyordum," diyor, alelacele konuyu değiştirmeden önce.</span></span></p><p class="calibre9"><span class="calibre12"><span class="italic">Bu yetmezmiş gibi, Gelecek Postası şimdi de Hagrid'in -her zaman öyleymiş numarası yapmasına karşın- safkan bir büyücü olmadığına ilişkin deliller ortaya çıkarmış bulunuyor. Hatta Hagrid saf insan bile değil. Herkesten önce duyuruyoruz: Hagrid'in annesi, şu anda nerede olduğu bilinmeyen, Fridwulfa adındaki devden başkası değil.</span></span></p><p class="calibre9"><span class="calibre12"><span class="italic">Gözünü kan bürümüş, zalim varlıklar olan devler geçen yüzyılda kendi aralarında savaşarak nesillerini tükenme noktasına getirdiler. Arta kalan birkaç dev Adı Anılmaması Gereken Kişi'ye katıldı ve onun korku dolu saltanatının gelmiş geçmiş en berbat kitlesel Muggle katliamlarından bazılarını gerçekleştirdi.</span></span></p><p class="calibre9"><span class="calibre12"><span class="italic">Adı Anılmaması Gereken Kişi'ye hizmet eden devlerin büyük bir bölümü Karanlık yana karşı savaşan Seherbazlar tarafından öldürülse de, Fridwulfa bunlardan biri değildi. Kaçıp, hâlâ yabancı dağlık alanlarda yaşayan dev toplumlarından birine katılmış olması mümkün. Ancak Sihirli Yaratıkların Bakımı dersindeki tuhaf davranışlarına bakılırsa, Fridwulfa'nın oğlu da annesinin zalim doğasını miras almış gibi görünüyor.</span></span></p><p class="calibre9"><span class="calibre12"><span class="italic">Kaderin tuhaf bir cilvesi sonucu, Kim-Olduğunu-Bilirsin-Sen'in düşüşüne yol açan - ve böylece bütün Kim-Olduğunu-Bilirsin-Sen destekçileri gibi Hagrid'in annesinin de kaçıp saklanmasına neden olan çocuk ile Hagrid arasında yakın bir arkadaşlık olduğu söyleniyor. Belki Harry Potter iri arkadaşı hakkındaki bu tatsız gerçekten haberdar değildir, ama Albus Dumbledore'un hem Harry Potter'ı, hem de diğer öğrencileri, kısmi-devlerle ilişkide bulunmanın tehlikeleri konusunda uyarmakla görevli olduğu kesin.</span></span></p><p class="calibre8">Harry okumayı bitirdi ve başını kaldırıp Ron'a baktı. Ron'un ağzı bir karış açıktı.</p><p class="calibre9">"Nereden öğrenmiş ki?" diye fısıldadı.</p><p class="calibre9">Ama Harry'yi rahatsız eden şey bu değildi.</p><p class="calibre9">"Ne demek '<span class="italic">Hepimiz Hagrid'den nefret ediyoruz</span>'?" diye çıkıştı Malfoy'a. "Peki onun" -parmağıyla Crabbe'yi işaret etti- "hakkındaki bu saçmalık da ne, yok Pıtırkurt ısırmış falan? Pıtırkurtlar'ın dişleri bile yok!"</p><p class="calibre9">Crabbe kıs kıs gülüyordu, belli ki halinden çok memnundu.</p><p class="calibre9">"Eh, sanırım bu durum o angutun öğretmenlik kariyerine noktayı koyar," dedi Malfoy, gözleri parıldayarak. "Yarı-dev demek... ben de sanıyordum ki küçükken bir şişe İske-Büy falan yuttu... Annelerle babaların hiç hoşuna gitmeyecek bu... Çocuklarını yer diye endişelenecekler, ha, ha..."</p><p class="calibre9">"Seni -"</p><p class="calibre9">"Oradakiler, buraya dikkat ediyor musunuz?"</p><p class="calibre9">Seslenen Profesör Grubbly-Plank'tı; kızlar şimdi tek boynuzlu atın çevresinde toplanmış, onu okşuyorlardı. Harry öyle sinirliydi ki, tek boynuzlu ata bakmak üzere döndüğünde Gelecek Postası yazısı elinde titriyordu. Profesör Grubbly-Plank tek boynuzlu atın çok sayıdaki sihirli özelliğini, oğlanlar da duyabilsinler diye yüksek sesle bir bir anlatıyordu.</p><p class="calibre9">"Umarım o kadın burada kalır!" dedi Parvati Patil. Ders bitmiş, öğle yemeği için şatoya dönüyorlardı. "Ben en başta Sihirli Yaratıkların Bakımı'nın böyle bir şey olmasını bekliyordum zaten... tek boynuzlu at gibi düzgün yaratıklar, canavarlar değil..."</p><p class="calibre9">"Peki ya Hagrid?" dedi Harry kızgın kızgın, merdiveni çıkarlarken.</p><p class="calibre9">"Ne olmuş Hagrid'e?" dedi Parvati sert bir sesle. "Hâlâ bekçi olabilir, değil mi?"</p><p class="calibre9">Parvati balodan beri Harry'ye çok soğuk davranıyordu. Harry, belki onunla biraz daha fazla ilgilensem iyi olurdu, diye düşünüyordu, ama göründüğü kadarıyla Parvati yine de iyi vakit geçirmişti. Dinleyen herkese, bir dahaki hafta sonu gezisinde Beauxbatons'lu çocukla Hogsmeade'de buluşma ayarladığını anlatıyordu.</p><p class="calibre9">"Çok iyi bir dersti," dedi Hermione, Büyük Salon'a girerlerken. "Profesör Grubbly-Plank'ın tek boynuzlu atlar hakkında anlattıklarının yarısını bile bilmi–"</p><p class="calibre9">"Şuna bak!" diye hırladı Harry, Gelecek Postası'nda çıkan yazıyı onun burnunun dibine sokarak.</p><p class="calibre9">Hermione yazıyı okurken ağzı açık kaldı. Tepkisi Ron'unkinin tıpatıp aynıydı. "Skeeter denen o korkunç kadın nereden öğrenmiş bunu? Hagrid ona söylemiş olamaz, değil mi?"</p><p class="calibre9">"Hayır," dedi Harry, Gryffindor masasına gidip kendini öfkeyle bir sandalyeye fırlatarak. "Bize bile söylemedi hiç, öyle değil mi? Herhalde Hagrid benim hakkımda korkunç şeyler söylemiyor diye Skeeter ona öyle kızdı ki, intikam için arayıp taramaya başladı."</p><p class="calibre9">"Belki baloda Madam Maxime'e söylerken duymuştur onu," dedi Hermione sessizce.</p><p class="calibre9">"Bahçede olsa görürdük!" dedi Ron. "Neyse, Skeeter zaten artık okula giremiyormuş, Hagrid, Dumbledore'un yasak koyduğunu söyledi..."</p><p class="calibre9">"Belki bir görünmezlik pelerini vardır," dedi Harry, tabağına tavuk güveç koyarken sinirden her tarafa sıçratarak. "Tam onun yapacağı şey, değil mi, çalıların arasına saklanıp insanları dinlemek."</p><p class="calibre9">"Yani Ron'la senin yaptığınız gibi," dedi Hermione.</p><p class="calibre9">"Onu dinlemeye çalışmıyorduk ki!" dedi Ron kızarak. "Başka şansımız yoktu! Koca aptal, herkesin duyabileceği bir yerde kalkıp dev annesinden söz ediyor!"</p><p class="calibre9">"Gidip onu görmeliyiz," dedi Harry. "Bu akşam, Kehanet'ten sonra. Ona onu geri istediğimizi söylemeliyiz... Onu geri istiyorsun, değil mi?" diye çıkıştı Hermione'ye.</p><p class="calibre9">"Ben - şeyy, itiraf etmeliyim ki, doğru dürüst bir Sihirli Yaratıkların Bakımı dersine girmek hoş bir değişiklik oldu - ama Hagrid'i geri istiyorum tabii!" diye çabucak ekledi Hermione, Harry'nin hiddet dolu bakışlarının altında sinerek.</p><p class="calibre9">Böylece o akşam yemekten sonra, üçü bir kez daha şatodan çıkıp donmuş araziden geçerek Hagrid'in kulübesine gittiler. Kapıyı çaldıklarında, Fang'in ortalığı inleten havlaması duyuldu.</p><p class="calibre9">"Hagrid, biziz!" diye bağırdı Harry, kapıya güm güm vurarak. "Aç!"</p><p class="calibre9">Hagrid yanıt vermedi. Fang'in kapıyı tırmaladığını, inildediğini duyabiliyorlardı, ama kapı açılmadı. On dakika daha kapıya vurmaya devam ettiler; hatta Ron gidip pencerelerden birine bile vurdu, ama yanıt yoktu.</p><p class="calibre9">"Bizi niye görmek istemiyor ki?" dedi Hermione, sonunda vazgeçip okulun yolunu tuttuklarında. "Yarı-dev olmasına bizim önem vereceğimizi sanmıyordur herhalde!"</p><p class="calibre9">Ama anlaşılan Hagrid önem veriyordu. Bütün hafta ondan ses seda çıkmadı. Yemeklerde öğretmenler masasında yoktu, onu arazide bekçilik görevlerini yerine getirirken görmüyorlardı, Profesör Grubbly-Plank da Sihirli Yaratıkların Bakımı derslerine girmeye devam ediyordu. Malfoy her fırsatta oh çekiyordu.</p><p class="calibre9">Ne zaman çevrede bir öğretmen olsa, Harry'nin öç alamayacağını bildiğinden, "Kırma arkadaşınızı mı özlüyorsunuz?" diye fısıldıyordu. "Fil adamı mı özlüyorsunuz?"</p><p class="calibre9">Ocak ayının ortalarında bir Hogsmeade gezisi vardı. Hermione, Harry'nin gideceğini duyduğunda çok şaşırdı.</p><p class="calibre9">"Ortak Salon'un sakin olmasından faydalanırsın diye düşünmüştüm” dedi. "O yumurta üzerinde rahat rahat çalışırsın."</p><p class="calibre9">"Haa - sanırım ne olduğunu aşağı yukarı çözmüş durumdayım," diye yalan söyledi Harry.</p><p class="calibre9">"Gerçekten mi?" dedi Hermione. Etkilenmişe benziyordu. "Aferin!"</p><p class="calibre9">Harry'nin içi suçluluk duygusuyla burkuldu, ama aldırmadı. Yumurtadaki ipucu üzerinde çalışmak için hâlâ beş haftası vardı nasılsa, bu da çok uzun bir süreydi... Öte yandan, Hogsmeade'e giderse Hagrid'e rastlayabilir, onu geri dönmek için ikna edebilirdi.</p><p class="calibre9">O, Ron ve Hermione cumartesi günü şatodan birlikte ayrılıp soğuk, ıslak araziden kapılara doğru ilerlediler. Göle demir atmış Durmstrang gemisinin yanından geçerlerken, Viktor Krum'un, üzerinde sadece bir mayoyla, güvertede belirdiğini gördüler. Gerçekten de çok zayıftı, ama belli ki göründüğünden çok daha dayanıklıydı: Geminin yan tarafına tırmandı, kollarını açtı ve gölün içine balıklama atladı.</p><p class="calibre9">"Delirmiş bu!" dedi Harry, Krum'un gölün içinde bir görünüp bir kaybolan başına bakarak. "Su dondurucu olmalı, ocak ayındayız!"</p><p class="calibre9">"Onun geldiği yer çok daha soğuk," dedi Hermione. "Sanırım ona burası sıcak geliyor."</p><p class="calibre9">"Evet de, orada dev mürekkep balığı da var," dedi Ron. Kaygılanmış gibi değildi - olsa olsa umutlu denebilirdi. Hermione onun ses tonunun farkına varıp kaşlarını çattı.</p><p class="calibre9">"Çok iyi biri, biliyor musun?" dedi. "Durmstrang'dan olmasına karşın, hiç de sandığınız gibi biri değil. Burayı daha çok sevmiş, bana öyle söyledi."</p><p class="calibre9">Ron hiçbir şey söylemedi. Balodan beri Viktor Krum'dan bahsetmemişti, ama - Noel'in ertesi günü Harry onun yatağının altında, Bulgar Quidditch cüppesi giymiş bir modelden koparılmışa çok benzeyen, minyatür bir kol bulmuştu.</p><p class="calibre9">Harry, Hagrid'in izine rastlar mıyım diye çamurlu High Street boyunca gözünü açık tuttu. Dükkânlardan hiçbirinde Hagrid'i göremeyince de, Üç Süpürge'ye gitmeyi önerdi.</p><p class="calibre9">Meyhane her zamanki gibi kalabalıktı, ama Harry masalara şöyle çabucak bir göz gezdirdiğinde, Hagrid'in orada olmadığını gördü. Umutsuzluğa düşen Harry, Ron ve Hermione'yle birlikte bara gitti, Madam Rosmerta'dan üç kaymakbirası istedi ve kederli kederli, pekâlâ şatoda kalıp yumurtanın çığlığını dinleyebilirmişim, diye düşündü.</p><p class="calibre9">"Büroya hiç mi gitmiyor?" diye fısıldadı Hermione birden. "Bakın!"</p><p class="calibre9">Barın arkasındaki aynayı işaret ediyordu. Harry orada Ludo Bagman'ın yansımasını gördü, bir grup cincüceyle karanlık bir köşede oturmuştu. Bagman cincücelerle çok alçak sesle, hızlı hızlı konuşuyordu, cincüceler ise kollarını önlerinde kavuşturmuşlardı. Oldukça tehdit edici bir halleri vardı.</p><p class="calibre9">Çok tuhaf, diye düşündü Harry. Üçbüyücü etkinliğinin olmadığı, dolayısıyla da jürilik yapılmasının gerekmediği bir hafta sonu Bagman'in burada, Üç Süpürge'de ne işi vardı? Aynada Bagman'ı izledi. Yine çok gergin görünüyordu, o gece ağaçlıkta, Karanlık İşaret'in ortaya çıkmasından önce olduğu gibi. Ama tam o sırada Bagman bara bir göz attı, Harry'yi gördü ve ayağa kalktı.</p><p class="calibre9">Harry onun cincücelere ters ters, "Birazdan, birazdan!" dediğini duydu. Bagman meyhanedeki kalabalığın arasından geçerek hızla Harry'ye doğru ilerledi, çocuksu gülümsemesi yine yüzündeydi.</p><p class="calibre9">"Harry!" dedi. "Nasılsın? Ben de sana rastlamayı umuyordum! Her şey yolunda mı?"</p><p class="calibre9">"İyiyim, teşekkürler," dedi Harry.</p><p class="calibre9">"Senle biraz baş başa konuşabilir miyiz, Harry?" dedi Bagman hevesle. "Siz ikiniz bize biraz izin verir misiniz?"</p><p class="calibre9">"Şeyy - peki," dedi Ron. Hermione'yle ikisi kendilerine bir masa bulmaya gittiler.</p><p class="calibre9">Bagman, Harry'yi, barın Madam Rosmerta'dan en uzak köşesine götürdü.</p><p class="calibre9">"Seni o Boynuzkuyruk'a karşı fevkalade performansından dolayı bir kez daha kutlayayım dedim, Harry," dedi Bagman. "Gerçekten müthişti."</p><p class="calibre9">"Teşekkürler," dedi Harry, ama Bagman'ın asıl söylemek istediğinin bu olmadığını biliyordu, çünkü onu Ron'la Hermione'nin önünde de kutlayabilirdi. Ama Bagman ağzındaki baklayı çıkarmada çok da acelesi varmış gibi görünmüyordu. Harry onun barın arkasındaki aynadan cincücelere göz attığını gördü. Cincücelerin hepsi sessizlik içinde, karanlık ve çekik gözleriyle Bagman'ı ve Harry'yi izliyorlardı.</p><p class="calibre9">Bagman, Harry'nin de cincüceleri izlediğini görünce, "Tam bir kâbus," dedi alçak sesle. "İngilizceleri pek iyi değil... Quidditch Dünya Kupası'nda Bulgarlar'la birlikte olmak gibi bir şey bu... ama hiç olmazsa onlar diğer insanların anlayabileceği bir işaret dili kullanıyorlardı. Bunlarsa Ecişbücüşçe bir şeyler geveleyip duruyorlar... ve ben sadece bir kelime Ecişbücüşçe biliyorum. Bladvak. '<span class="italic">Kazma</span>' anlamına geliyor. Ama onu da kullanmak istemiyorum, neme lazım, tehdit sanırlar falan." Kısa ve gürültülü bir kahkaha attı.</p><p class="calibre9">"Ne istiyorlar?" dedi Harry, cincücelerin Bagman'ı hâlâ büyük bir dikkatle izlediklerini fark ederek.</p><p class="calibre9">"Eee - şeyy..." dedi Bagman, birden tedirginleşerek. "Onlar... eee... Barty Crouch'u arıyorlar."</p><p class="calibre9">"Onu niye burada arıyorlar ki?" dedi Harry. "Londra'da Bakanlık'ta o, değil mi?"</p><p class="calibre9">"Eee... aslına bakarsan, nerede olduğu konusunda en ufak bir fikrim yok," dedi Bagman. "Yani... iki haftadır falan işe gelmiyor. Genç Percy, yardımcısı, hasta olduğunu söylüyor. Baykuşla talimat gönderiyormuş sadece. Ama bundan kimseye bahsetmemeni rica edeceğim, Harry. Çünkü Rita Skeeter hâlâ her yere burnunu sokuyor, eminim ki Barty'nin hastalığını şişirip kötü bir şey çıkarır. Büyük ihtimalle onun da Bertha Jorkins gibi kayıp olduğunu söyler."</p><p class="calibre9">"Bertha Jorkins'ten haber var mı?" diye sordu Harry.</p><p class="calibre9">"Yok," dedi Bagman, yine gerilmişti. "Birilerine onu aratıyorum tabii..." (Nihayet, diye düşündü Harry) "çok tuhaf bir durum. Arnavutluk'a varmış, orası kesin, çünkü orada kardeşinin torunuyla buluşmuş. Sonra onun evinden ayrılıp, bir teyzesini görmek için güneye doğru yola koyulmuş... ve görünüşe bakılırsa, arkasında hiç iz bırakmadan, yolda kaybolmuş. Nereye kayboldu, anlıyorsam ne olayım... Evlenmek için evden kaçacak bir tip değil örneğin... ama yine de... Amaan, biz de kalkmış cincücelerden ve Bertha Jorkins'ten bahsediyoruz. Sana asıl sormak istediğim şey," sesini alçalttı, "altın yumurta işi nasıl gidiyor?"</p><p class="calibre9">"Şeyy... fena değil," dedi Harry, yalan söyleyerek.</p><p class="calibre9">Bagman onun doğruyu söylemediğini anlamış gibiydi.</p><p class="calibre9">"Dinle, Harry," dedi (hâlâ çok alçak sesle), "bu konuda kendimi çok kötü hissediyorum... Gönüllü olmadığın bu turnuvanın içinde buldun kendini birden... ve eğer" (şimdi sesini öyle alçaltmıştı ki, Harry duyabilmek için öne eğilmek zorunda kaldı) "... eğer herhangi bir yardımım dokunabilecekse... doğru yöne ufak bir itekleme... senden hoşlandım... o ejderhanın yanından geçişin neydi öyle!.. Yani, sen söyle yeter."</p><p class="calibre9">Harry başını kaldırıp Bagman'ın yuvarlak, al yüzüne ve iri, bebek mavisi gözlerine baktı.</p><p class="calibre9">"İpuçlarını kendi başımıza çözmemiz gerekmiyor mu?" dedi. Rahat bir ses tonuyla konuşmaya ve Sihirli Oyunlar ve Sporlar Dairesi Başkanı'nı kuralları çiğnemekle suçluyormuş gibi görünmemeye dikkat ediyordu.</p><p class="calibre9">"Şeyy... şeyy, evet," dedi Bagman sabırsızca, "ama -yapma, Harry- hepimiz bir Hogwarts zaferi istiyoruz, değil mi?"</p><p class="calibre9">"Cedric'e yardım teklif ettiniz mi?" dedi Harry.</p><p class="calibre9">Bagman'ın pürüzsüz alnı, olabilecek en hafif şekilde kırıştı.</p><p class="calibre9">"Hayır, etmedim," dedi. "Ben - şeyy, diyorum ya, senden hoşlandım. Düşündüm de, yardım..."</p><p class="calibre9">"Teşekkürler," dedi Harry, "ama sanırım yumurtayı çözmek üzereyim... bir iki gün sonra halletmiş olurum herhalde."</p><p class="calibre9">Bagman'ın yardım teklifini niye reddettiğinden tam olarak emin değildi. Sadece, Bagman onun için bir yabancıydı ve ondan yardım almak, Ron, Hermione ya da Sirius'a danışmakla aynı şey değildi. Nedense, hile yapmaya çok daha fazla benziyordu.</p><p class="calibre9">Bagman ona neredeyse hakarete uğramış gibi baktı, ama tam o anda Fred'le George çıkageldiği için bir şey söyleyemedi.</p><p class="calibre9">"Merhaba, Mr. Bagman," dedi Fred neşeyle. "Size bir içki ısmarlayabilir miyiz?"</p><p class="calibre9">"Şey... hayır," dedi Bagman, Harry'ye hayal kırıklığıyla dolu son bir bakış atarak, "hayır, teşekkürler, çocuklar..."</p><p class="calibre9">Fred'le George da en az Bagman kadar hayal kırıklığına uğramış görünüyorlardı. Bagman ise Harry'yi, beni çok fena yüzüstü bıraktın dercesine süzüyordu.</p><p class="calibre9">"Eh, benim gitmem gerekiyor." dedi. "Hepinizi gördüğüme sevindim. İyi şanslar, Harry."</p><p class="calibre9">Aceleyle meyhaneden dışarı çıktı. Cincüceler de sandalyelerinden aşağı kayıp onun peşinden çıktılar. Harry gidip yeniden Ron'la Hermione'ye katıldı.</p><p class="calibre9">"Ne istiyormuş?" dedi Ron, Harry oturur oturmaz.</p><p class="calibre9">"Bana altın yumurta konusunda yardım etmeyi önerdi," dedi Harry.</p><p class="calibre9">"Ama bunu yapmaması gerekiyor!" dedi Hermione, sarsılmış bir halde. "O, jüri üyelerinden biri! Neyse, sen zaten çözdün bile - değil mi?"</p><p class="calibre9">"Şeyy... hemen hemen," dedi Harry.</p><p class="calibre9">"Eh yani, Dumbledore, Bagman'ın seni hileye ikna etmeye çalıştığını duysa, pek memnun olmazdı sanırım!" dedi Hermione. Yüzünde onaylamaz bir ifade vardı hâlâ. "Umarım Cedric'e de aynı şekilde yardım etmeye çalışıyordur!"</p><p class="calibre9">"Çalışmıyor, sordum," dedi Harry.</p><p class="calibre9">"Cedric'in yardım alıp almadığı kimin umrunda?" dedi Ron. Harry içten içe ona hak verdi.</p><p class="calibre9">"O cincüceler pek iyi niyetli görünmüyorlardı," dedi Hermione, kaymakbirasını yudumlayarak. "Burada ne işleri varmış?"</p><p class="calibre9">"Bagman'a sorarsan, Crouch'u arıyorlarmış," dedi Harry. "Hâlâ hastaymış. İşe gitmiyormuş."</p><p class="calibre9">"Belki Percy onu zehirliyordur," dedi Ron. "Büyük ihtimalle, Crouch nalları dikerse Uluslararası Sihirsel İşbirliği Dairesi'nin Başkanı olacağını düşünüyor."</p><p class="calibre9">Hermione, Ron'a, “bu-tür-şeylerin-şakası-olmaz” gibisinden bir bakış attı ve, "Cincücelerin Mr. Crouch'u aramaları çok tuhaf," dedi. "Normalde işlerini Sihirli Yaratıkların Düzenlenmesi ve Denetimi Dairesi'yle görürler onlar."</p><p class="calibre9">"Ama Crouch bir sürü dil konuşabiliyor," dedi Harry. "Belki bir tercümana ihtiyaçları vardır."</p><p class="calibre9">"Şimdi de zavallı cincücecikler için endişeleniyorsun, öyle mi?" dedi Ron, Hermione'ye. "Nedir, şimdi de İ.C.K.T. falan mı kuracaksın? İğrenç Cincüceleri Koruma Topluluğu."</p><p class="calibre9">"Ha, ha, ha," dedi Hermione alay ederek. "Cincücelerin korunmaya ihtiyaçları yok. Profesör Binns'in cincüce ayaklanmaları hakkında anlattıklarını dinlemedin mi?"</p><p class="calibre9">"Hayır," dedi Ron ve Harry aynı anda.</p><p class="calibre9">"Büyücülerle kendileri baş edebiliyorlar," dedi Hermione, kaymakbirasından bir yudum daha alarak. "Çok akıllılar. Hiçbir zaman haklarını aramayan ev cinleri gibi değiller."</p><p class="calibre9">"Aha," dedi Ron, kapıya bakarak.</p><p class="calibre9">İçeri Rita Skeeter girmişti. Bugün muz sarısı bir cüppe giymişti; uzun tırnakları pasparlak pembeye boyalıydı, yanındaysa şişman fotoğrafçısı vardı. İçki aldı ve Harry, Ron ve Hermione kızgın bakışlarla onu izlerlerken, fotoğrafçıyla birlikte kalabalığın içinden yakındaki bir masaya doğru ilerledi. Hızlı hızlı konuşuyordu ve bir şeyden dolayı pek tatmin olmuş görünüyordu.</p><p class="calibre9">"... bizle konuşmaya pek de hevesli bir hali yoktu, değil mi, Bozo? Neden dersin? Ayrıca, beraberinde bir cincüce sürüsüyle ne yapıyordu acaba? Kasabayı gezdiriyormuş... ne saçmalık... her zaman kötü bir yalancı olmuştur zaten. Bir şeyler mi dönüyor dersin? Biraz eşelemeli miyiz sence? '<span class="italic">Sihirli Sporlar'ın İtibardan Düşmüş Eski Başkanı, Ludo Bagman...</span>' çok fiyakalı bir cümle başlangıcı, Bozo - şimdi geriye bir tek, bunu kullanacağımız bir öykü bulmak kalıyor -"</p><p class="calibre9">"Şimdi de başka birinin hayatını mı berbat etmeye çalışıyorsun?" dedi Harry yüksek sesle.</p><p class="calibre9">Birkaç kişi dönüp baktı. Konuşanın kim olduğunu görünce, Rita Skeeter'ın gözleri mücevherlerle bezeli gözlüğünün arkasında iri iri açıldı.</p><p class="calibre9">"Harry!" dedi gülümseyerek. "Ne harika! Niye gelip bize katıl–"</p><p class="calibre9">"Üç metrelik bir süpürgeyle bile yaklaşmam sana," dedi Harry hiddetle. "Hagrid'e bunu niye yaptın, ha?"</p><p class="calibre9">Rita Skeeter epey kalem çekilmiş kaşlarını kaldırdı.</p><p class="calibre9">"Okurlarımızın gerçeği öğrenmeye hakkı var, Harry. Ben sadece işimi -"</p><p class="calibre9">"Yarı-devse kimin umrunda?" diye bağırdı Harry "Kötü biri değil o!"</p><p class="calibre9">Bütün meyhane sessizleşti. Madam Rosmerta barın arkasından onlara bakıyordu, belli ki doldurduğu maşrapanın taştığının farkında değildi.</p><p class="calibre9">Rita Skeeter'ın gülümsemesi hafifçe titredi, ama hemen kendini toparladı; timsah derisi çantasını açtı, Tez-Tekrar Tüyü'nü çıkardı ve, "Peki, bana senin tanıdığın Hagrid hakkında bir söyleşi vermeye ne dersin, Harry?" dedi. "Kas yığınının arkasındaki adam hakkında? Alışılmadık dostluğunuz ve bunun arkasındaki nedenler. Onu babanın yerine koyduğunu söyleyebilir misin?"</p><p class="calibre9">Hermione birden ayağa fırladı. Elindeki kaymakbirasını bir el bombasıymış gibi tutuyordu.</p><p class="calibre9">"Seni korkunç kadın," dedi dişlerini sıkarak. "Umrunda değil, değil mi? Öykü olsun da, ne olursa, kim olursa olsun, değil mi? Ludo Bagman bile olsa -"</p><p class="calibre9">"Otur yerine, seni aptal küçük kız, bilmediğin konularda da konuşma," dedi Rita Skeeter soğuk bir ses tonuyla. Hermione'ye bakan gözleri kısılmıştı. "Ludo Bagman hakkında bildiklerimi anlatsam saçların diken diken olurdu... gerçi pek ihtiyacı yok ya -" diye ekledi, Hermione'nin çalı gibi saçlarına bakarak.</p><p class="calibre9">"Gidelim," dedi Hermione. "Hadi, Harry - Ron..."</p><p class="calibre9">Kalkıp gittiler; çıkarlarken bir sürü insan onlara bakıyordu. Kapıya vardıklarında, Harry arkasına dönüp baktı. Rita Skeeter'ın Tez-Tekrar Tüyü iş başındaydı; masadaki parşömenin üzerinde bir ileri bir geri kayıyordu.</p><p class="calibre9">"Şimdi de seninle uğraşmaya başlayacak, Hermione," dedi Ron usul usul, endişeli bir sesle. Çabucak caddeye çıkıp yürümeye başladılar.</p><p class="calibre9">"Bir denesin bakalım!" dedi Hermione, boyun eğmez bir tavırla; öfkeden titriyordu. "Ben ona gösteririm! Aptal küçük kız, ha? Ah, bunun acısını çıkaracağım ondan. Önce Harry, sonra Hagrid..."</p><p class="calibre9">"Rita Skeeter'ı kızdırmak istemezsin," dedi Ron tedirgin bir sesle. "Ciddiyim, Hermione, eşeleyip senin hakkında da bir şey çıkarır -"</p><p class="calibre9">"Benim annemle babam Gelecek Postası okumuyor. Beni korkutup kaçıramaz!" dedi Hermione. Şimdi öyle hızlı yürüyordu ki, Harry ve Ron ona yetişmekte güçlük çekiyorlardı. Harry onu en son böyle sinirli gördüğünde, Hermione, Draco Malfoy'un suratına bir tane patlatmıştı. "Hagrid de daha fazla saklanmayacak artık! O insan müsveddesinin onu üzmesine hiç izin vermemeliydi! Yürüyün!"</p><p class="calibre9">Koşmaya başlayarak bütün yolu önden gitti, kanatlı yaban domuzlarının arasındaki kapılardan geçtiler ve araziyi aşıp Hagrid'in kulübesinin yolunu tuttular.</p><p class="calibre9">Perdeler hâlâ çekiliydi ve yaklaşırlarken Fang'in havlamasını duyabiliyorlardı.</p><p class="calibre9">"Hagrid!" diye bağırdı Hermione, ön kapıya hızla vurarak. "Hagrid, yeter artık! Orada olduğunu biliyoruz! Annenin bir dev olması kimsenin umrunda değil, Hagrid! Rita Skeeter denen o aşağılık kadının sana bunu yapmasına izin veremezsin! Hagrid, çık artık, bu yaptığın -"</p><p class="calibre9">Kapı açıldı. Hermione "E nihayet!" dedi ve birden sustu, çünkü karşısında Hagrid'i değil, Albus Dumbledore'u bulmuştu.</p><p class="calibre9">"İyi günler," dedi Dumbledore kibarca, onlara bakıp gülümseyerek.</p><p class="calibre9">"Biz -eee- biz Hagrid'i görmek istemiştik de," dedi Hermione çok cılız bir sesle.</p><p class="calibre9">"Evet, o kadarını tahmin ettim" dedi Dumbledore, gözleri ışıldayarak. "Niye içeri girmiyorsunuz?"</p><p class="calibre9">"Aa... ehem... peki," dedi Hermione.</p><p class="calibre9">O, Ron ve Harry kulübeye girdiler; Harry içeri girer girmez, Fang onun üzerine atladı, deli gibi havlıyor, onun kulaklarını yalamaya çalışıyordu. Harry, Fang'i savuşturup çevresine bakındı.</p><p class="calibre9">Hagrid masasında oturuyordu. Masanın üstünde iki büyük çay fincanı vardı. Hagrid perişan görünüyordu. Yüzü parça parça kızarmıştı, gözleri şişmişti. Saçına gelince, bu sefer de öbür uca sürüklenmişti; düz durmak şöyle dursun, dikenli tele benziyordu.</p><p class="calibre9">"Merhaba, Hagrid," dedi Harry.</p><p class="calibre9">Hagrid başını kaldırıp baktı.</p><p class="calibre9">"Selam," dedi, çok boğuk bir sesle.</p><p class="calibre9">"Biraz daha çay iyi olur sanırım," dedi Dumbledore. Harry, Ron ve Hermione'nin arkasından kapıyı kapattı, asasını çekti ve parmaklarının arasında çevirdi; havada, dönen bir çay tepsisi ve bir tabak kek belirdi. Dumbledore sihir yoluyla tepsiyi masaya indirdi ve herkes oturdu. Kısa bir sessizliğin ardından, Dumbledore konuştu: "Bir ihtimal, Miss Granger'ın ne diye bağırdığını duymuş olabilir misin, Hagrid?"</p><p class="calibre9">Hermione hafiften kızardı, ama Dumbledore ona gülümseyip devam etti: "Kapıyı nasıl kırmaya çalıştıklarına bakılırsa, Hermione, Harry ve Ron hâlâ seni görmek istiyorlar."</p><p class="calibre9">"Tabii ki hâlâ seni görmek istiyoruz!" dedi Harry, gözlerini Hagrid'e dikerek. "Herhalde o Skeeter ineğinin - affedersiniz, Profesör," diye ekledi hemen, Dumbledore'a bakarak.</p><p class="calibre9">"Geçici olarak sağırlaştım, ne dediğin konusunda en ufak bir fikrim yok, Harry," dedi Dumbledore, başparmaklarını birbirlerinin etrafında çevirip tavana bakarak.</p><p class="calibre9">"Şeyy - peki," dedi Harry utangaç bir halde. "Demek istediğim - Hagrid, o - kadının - senin hakkında; yazdıklarını umursayacağmızı nasıl düşünürsün?"</p><p class="calibre9">Hagrid'in böcek karası gözlerinden iki koca yaş damlası süzülüp yavaşça çalı gibi sakalına aktı.</p><p class="calibre9">"İşte benim söylediklerimin canlı kanıtı, Hagrid," dedi Dumbledore, hâlâ dikkatle tavana bakarak. "Seni buradaki günlerinden hatırlayan anne babalardan gelmiş sayısız mektup gösterdim sana. Seni kovarsam, bu konuda bana söyleyecek bir çift lafları olacağını açık bir şekilde belirtiyorlar -"</p><p class="calibre9">"Hepsi değil," dedi Hagrid boğuk bir sesle. "Hepsi kalmamı istemiyor."</p><p class="calibre9">"Hagrid, kuzum, evrensel popülerlik için ayak diriyorsan, daha uzun süre bu kulübede kalacaksın demektir," dedi Dumbledore, yarım ay biçimindeki gözlüğünün üzerinden sert sert bakarak. "Bu okula müdür olduğumdan beri, okulu yönetme biçimimle ilgili şikâyet ileten en azından bir baykuş almadığım tek bir hafta bile olmadı. Ben ne yapayım? Kendimi çalışma odama kapatıp herkesle konuşmayı ret mi edeyim?"</p><p class="calibre9">"Siz - siz yarı-dev değilsiniz ama!" dedi Hagrid çatlak bir sesle.</p><p class="calibre9">"Hagrid, bir de benim akrabalarıma baksana!" dedi Harry öfkeyle. "Dursley'lere baksana!"</p><p class="calibre9">"Çok iyi bir noktaya değindi," dedi Profesör Dumbledore. "Öz kardeşim Aberforth'a, bir keçiye uygunsuz büyüler yaptığı gerekçesiyle dava açıldı. Bütün gazeteler yazdı, ama Aberforth saklandı mı? Hayır, saklanmadı! Başı dik, her zamanki işlerine devam etti! Tabii, onun okuma bildiğinden pek emin değilim, o yüzden onunki cesaret olmayabilir..."</p><p class="calibre9">"Öğretmenliğe geri dön, Hagrid," dedi Hermione usulca. "Lütfen geri dön, seni çok özlüyoruz."</p><p class="calibre9">Hagrid yutkundu. Yanağından aşağı yine gözyaşları süzülüp çalı gibi sakalına karıştı. Dumbledore ayağa kalktı.</p><p class="calibre9">"İstifanı kabul etmiyorum, Hagrid ve pazartesi günü işinin başında olmanı bekliyorum," dedi. "Saat sekiz buçukta Büyük Salon'da birlikte kahvaltı edeceğiz. Mazeret istemem. Hepinize iyi günler."</p><p class="calibre9">Dumbledore durup Fang'in kulaklarını kaşıdıktan sonra, kulübeden çıktı. Kapı arkasından kapanır kapanmaz, Hagrid yüzünü çöp bidonu kapağı büyüklüğündeki ellerinin içine alarak ağlamaya başladı. Hermione uzun uzun kolunu okşadı ve sonunda Hagrid başını kaldırdı. Gözleri kan çanağına dönmüştü. "Büyük adam, Dumbledore..." dedi, "büyük adam..."</p><p class="calibre9">"Evet, öyle," dedi Ron. "Şu keklerden birini alabilir miyim, Hagrid?"</p><p class="calibre9">"Keyfine bak," dedi Hagrid, elinin tersiyle gözlerini silerek. "Off, haklı tabii - hepiniz haklısınız... aptallık ettim... Babam hayatta olsa, davranışımdan utanırdı..." Gözlerinden yine yaşlar boşandı, ama onları daha da kuvvetle sildi. "Size babamın resmini göstermedim hiç, değil mi?" dedi. "Bi' dakka..."</p><p class="calibre9">Hagrid kalkıp şifoniyerine gitti, bir çekmeceyi açtı ve bir resim çıkarıp onlara gösterdi. Hagrid'in kırışmış, siyah gözlerine sahip, kısa boylu bir büyücü onun omzunda oturmuş, gülümsüyordu. Yanındaki elma ağacından, Hagrid'in o zamanlar aşağı yukarı iki buçuk metre boyunda olduğu anlaşılıyordu. Ama yüzü sakalsız, genç, yuvarlak ve pürüzsüzdü - on bir yaşından büyük göstermiyordu.</p><p class="calibre9">"Bu resim ben Hogwarts'a girdikten hemen sonra çekildi," dedi Hagrid çatlak bir sesle. "Babam sevinçten kendinden geçti... benim büyücü olmayabileceğimi düşünüyordu, çünkü annem... şey, neyse. Tabii, sihir işinde hiçbir zaman öyle ahım şahım değildim, gerçekten... ama en azından atıldığımı görmedi. İkinci yılımda öldü çünkü...”</p><p class="calibre9">"Babam öldükten sonra beni hep Dumbledore korudu. Bana bekçilik işini verdi... insanlara güvenir o. İkinci bir şans verir... onu diğer müdürlerden ayıran da bu ya. Yeteneği olduğu sürece herkesi alır Hogwarts'a. İnsanın ailesi iyi olmasa da kendisinin iyi olabileceğini bilir... evet... saygı duyulacak şeyler bunlar. Ama bazıları bunu anlamaz. Bazıları her zaman bunu sana karşı kullanır... hatta bazıları iri kemikliyim der de çıkıp gerçeği söylemez - ben neysem oyum ve bundan utanmıyorum demez. '<span class="italic">Hiçbir zaman utanma</span>' derdi babam bana, '<span class="italic">Bazıları bunu sana karşı kullanacaktır, ama onları kafana takmana değmez.</span>' Haklıydı da. Budalalık ettim. Size söz veriyorum, artık o kadını kafama takmayacağım. İri kemikmiş... ben gösteririm ona iri kemiği."</p><p class="calibre9">Harry, Ron ve Hermione tedirgin bir halde birbirlerine baktılar. Harry, Hagrid'e, Madam Maxime'le konuşmasına kulak misafiri olduğunu söylemektense, elli tane Patlar-Uçlu-Keleker'i gezintiye çıkarmayı yeğlerdi Ama Hagrid hâlâ konuşuyordu, belli ki tuhaf bir şey söylediğinin farkında değildi.</p><p class="calibre9">"Biliyor musun, Harry?" dedi, parlak gözlerini babasının fotoğrafından kaldırarak. "Seninle ilk karşılaştığımda, bana biraz beni hatırlattın. Annen baban yoktu, Hogwarts'a uyum sağlayamayacağını hissediyordun, hatırlıyor musun? Becerebileceğinden emin değildin... Şimdi kendine bir bak, Harry! Okul şampiyonu!"</p><p class="calibre9">Bir süre Harry'ye baktı ve sonra, çok ciddi bir sesle, "Neyi çok isterdim biliyor musun, Harry?" dedi. "Senin kazanmanı çok isterdim, gerçekten. Hepsine gösterirdi bu... başarmak için ille de safkan olman gerekmiyor. Neysen osun, utanman gerekmiyor. Doğrusunun Dumbledore'unki olduğunu, sihir yapabildiği sürece herkesi okula almak olduğunu gösterirdi onlara. Yumurta işi nasıl gidiyor, Harry?"</p><p class="calibre9">"Çok iyi," dedi Harry. "Gerçekten çok iyi."</p><p class="calibre9">Hagrid'in perişan yüzüne kocaman, ıslak bir gülümseme yayıldı. "Afferim be sana... Göster onlara, Harry, göster onlara. Hepsini yen."</p><p class="calibre9">Hagrid'e yalan söylemek başka birine yalan söylemeye benzemiyordu hiç. Harry öğleden sonra Ron ve Hermione'yle birlikte şatoya döndüğünde, onun Turnuva'yı kazandığını hayal ederken Hagrid'in sakallı yüzünde beliren mutluluk ifadesini aklından çıkaramadı. Anlaşılmaz yumurtanın ağırlığı o akşam Harry'nin vicdanında daha da büyük bir yük haline geldi ve yatağına yattığında, kararını vermişti - gururu bir kenara bırakıp, Cedric'in ipucunun işe yarayıp yaramayacağını görmenin vakti gelmişti artık.</p><div class="mbppagebreak" id="calibre_pb_53"></div>
</body></html>
