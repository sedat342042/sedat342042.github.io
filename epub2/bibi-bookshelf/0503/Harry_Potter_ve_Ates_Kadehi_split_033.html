<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1056210" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  YEDİNCİ  BÖLÜM: PATİAYAK'IN  DÖNÜŞÜ</span></span></p><p class="calibre8">İkinci görevin sonrasındaki en iyi şeylerden biri, herkesin gölde olup bitenlerin ayrıntılarını dinlemeye pek hevesli olmasıydı: Böylelikle Ron bir kerelik de olsa Harry ile sahne ışıklarını paylaşma fırsatı buldu. Harry, Ron'un olayları yorumlama şeklinin her anlatışta birazcık değiştiğini fark etti. Önceleri, gerçeği çok andıran şeyler anlatıyordu; en azından, anlattıkları Hermione'nin hikâyesine uyuyordu - Dumbledore bütün rehineleri Profesör McGonagall'ın odasında büyülü bir uykuya yatırmıştı ve onları uyutmadan önce, hayli emniyette olacakları ve suyun yüzüne çıktıkları anda uyanacakları konusunda güvence vermişti. Oysa bir hafta sonra Ron heyecan verici bir kaçırılma hikâyesi anlatmaya başlamıştı. Sözde ağır silahlı, elli denizinsanına karşı tek başına boğuşmuş da, onu bağlamadan önce boyun eğsin diye dayak atmışlar.</p><p class="calibre9">Padma Patil'e, "Ama asam cüppemin kolu içinde gizliydi," diye güvence verdi. Ron büyük bir ilgi gördüğü için Padma da artık onunla çok daha fazla ilgileniyordu ve koridorda yanından her geçişinde Ron'la konuşmayı ihmal etmiyordu. "İstediğin an o deniz-budalalarıyla kapışabilirdim."</p><p class="calibre9">Hermione, "Ne yapacaktın onlara, horlayacak mıydın?" dedi huysuz huysuz. Viktor Krum'un en çok özleyeceği şey olduğu için insanlar ona öyle sataşıyorlardı ki, pek hırçınlaşmıştı.</p><p class="calibre9">Ron'un kulakları kıpkırmızı oldu ve ondan sonra da olayların büyülü uyku versiyonuna sadık kaldı.</p><p class="calibre9">Mart ayı gelince hava biraz daha kurudu, ama dışarı her çıktıklarında amansız rüzgâr ellerini ve yüzlerini yakıyordu. Postada gecikmeler vardı, çünkü rüzgâr baykuşları rota dışına savuruyordu. Harry'nin Sirius'a Hogsmeade hafta sonu izni tarihini bildirmek için gönderdiği kahverengi baykuş, tüylerinin yarısı ters dönmüş halde, cuma sabahı kahvaltıda göründü. Harry'nin bacağından Sirius'un cevabını alır almaz da derhal uçup gitti. Besbelli, yeniden dışarı gönderileceğinden korkmuştu.</p><p class="calibre9">Sirius'un bu mektubu da neredeyse bir önceki kadar kısaydı.</p><p class="calibre8"><span class="calibre12"><span class="italic">Cumartesi öğleden sonra saat ikide, Hogsmeade'in dışına çıkan yolun sonundaki çitte (Dervish ve Banges'den sonra) ol. Getirebildiğin kadar yiyecek getir.</span></span></p><p class="calibre8">Ron kulaklarına inanamaz gibi, "Hogsmeade'e dönmüş olamaz herhalde," dedi.</p><p class="calibre9">Hermione de, "Dönmüş gibi görünüyor, değil mi?" dedi.</p><p class="calibre9">Harry gergin bir şekilde, "Ona inanamıyorum," dedi, "bir yakalansa..."</p><p class="calibre9">"Ama buraya kadar gelmiş sonuçta," dedi Ron. "Hem artık burası da pek Ruh Emici kaynıyor sayılmaz."</p><p class="calibre9">Harry dalgın dalgın mektubu katladı. Kendine karşı dürüst davranması gerekirse, Sirius'u tekrar görmeyi gerçekten istiyordu. Bu yüzden de öğleden sonranın son dersine -iki saat üst üste İksir- girerken, zindanlara giden basamakları inerken genelde olduğundan çok daha neşeliydi.</p><p class="calibre9">Malfoy, Crabbe ve Goyle, Pansy Parkinson'ın Slytherin kızları çetesiyle birlikte, sınıf kapısının önünde toplanmışlardı. Hepsi Harry'nin göremediği bir şeye bakıp kıkır kıkır gülüyordu. Harry, Ron ve Hermione yaklaşırlarken, Pansy'nin buldoğu andıran yüzü Goyle'un geniş sırtının arkasından heyecanla onlara bakıyordu.</p><p class="calibre9">"Geldiler, geldiler!" diye kıkırdadı ve Slytherin'lerin düğümü çözüldü. Harry, Pansy'nin elinde bir dergi olduğunu gördü - Cadı Gündemi. Kapaktaki hareket eden resim, dişleri meydanda gülümseyen ve asasıyla büyük bir pandispanyayı işaret eden kıvırcık saçlı bir cadıyı gösteriyordu.</p><p class="calibre9">Pansy yüksek sesle, "Burada seni ilgilendirecek bir şey bulabilirsin, Granger!" dedi, sonra da dergiyi Hermione'ye attı. Şaşıran Hermione dergiyi yakaladı. Tam o anda zindan kapısı açıldı ve Snape hepsine içeri gelmelerini işaret etti.</p><p class="calibre9">Hermione, Harry ve Ron her zaman olduğu gibi zindanın arkasındaki bir masaya gittiler. Snape bugünün iksirinin malzemelerini tahtaya yazmak için onlara arkasını dönünce de, Hermione sıranın altında telaşla derginin sayfalarını karıştırdı. Sonunda, orta sayfalarda, aradıkları şeyi buldu. Harry ve Ron biraz daha yakından görmek için eğildiler. Harry'nin renkli bir resmi kısa bir haberin tepesinde duruyordu.</p><div class="mbppagebreak" id="calibre_pb_59"></div>
</body></html>
