<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos1110887" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  SEKİZİNCİ  BÖLÜM: MR.  CROUCH'UN  DELİLİĞİ</span></span></p><p class="calibre8">Harry, Ron ve Hermione pazar günü kahvaltının ardından Baykuşhane'ye gidip Percy'ye mektup yolladılar. Sirius'un önerdiği gibi, ona son zamanlarda Mr. Crouch'u görüp görmediğini sordular. Hedwig'i kullandılar, çünkü çok uzun zamandır ona hiç iş verilmemişti. Baykuşhane penceresinden onun uçarak uzaklaşmasını seyrettikten sonra, Dobby'ye yeni çoraplarını vermek için mutfağa indiler.</p><p class="calibre9">Ev cinleri onları neşeyle karşıladılar. Yine eğilerek selam verdiler, reverans yaptılar ve çay hazırlamak için etrafta koşuşturup durdular. Dobby hediyesini görünce resmen coştu.</p><p class="calibre9">"Harry Potter, Dobby'ye çok iyi davranıyor!" diye ciyakladı, kocaman gözlerindeki iri iri gözyaşlarını silerek.</p><p class="calibre9">"O Galsamotu'yla hayatımı kurtardın, Dobby, gerçekten," dedi Harry.</p><p class="calibre9">"Şu eklerlerden biraz daha yoktur herhalde, değil mi?" dedi Ron, gülümseyen ve ısrarla eğilerek selam veren ev cinlerine bakarak.</p><p class="calibre9">Hermione sinirli bir şekilde, "Daha yeni kahvaltı ettin!" dedi, ama dört cinin taşıdığı koca bir gümüş tepsi dolusu ekler onlara doğru geliyordu bile.</p><p class="calibre9">"Pırtık'a göndermek için bir şeyler alsak iyi olur," diye mırıldandı Harry.</p><p class="calibre9">"İyi fikir," dedi Ron. "Pig'e yapacak iş çıkar. Bize fazladan biraz yiyecek veremezsiniz herhalde, değil mi?" dedi çevresindeki cinlere. Cinler sevinçle eğilip selam verdiler ve biraz daha yiyecek getirmeye gittiler.</p><p class="calibre9">"Dobby, Winky nerede?" dedi Hermione, çevresine bakarak.</p><p class="calibre9">Dobby'nin kulakları hafifçe düştü. "Winky orada, ateşin yanında, küçükhanım," dedi alçak sesle.</p><p class="calibre9">"Ah canım," dedi Hermione, Winky'yi görünce.</p><p class="calibre9">Harry de şömineye baktı. Winky yine aynı taburede oturuyordu. Kendini koyverip öyle pislenmişti ki, arkasındaki isten kararmış tuğlalardan zar zor ayırt edilebiliyordu. Giysileri yıkanmamış ve paçavraya dönmüştü. Gözlerini ateşe dikmiş, elinde bir şişe kaymakbirasıyla taburesinin üstünde hafifçe sallanıyordu. Onu izlerlerken, şiddetle hıçkırdı.</p><p class="calibre9">"Winky artık günde altı şişeyi düz ediyor," diye fısıldadı Dobby, Harry'ye.</p><p class="calibre9">"Eh, çok sert bir şey değil o içki," dedi Harry.</p><p class="calibre9">Ama Dobby başını iki yana salladı. "Bir ev cini için sert, efendim."</p><p class="calibre9">Winky yine hıçkırdı. Eklerleri getiren cinler işlerinin başına dönerken, ona suçlayan gözlerle baktılar.</p><p class="calibre9">Dobby üzgün üzgün, "Winky sıla hasreti çekiyor, Harry Potter," diye fısıldadı. "Winky eve dönmek istiyor. Winky hâlâ efendisinin Mr. Crouch olduğunu sanıyor, efendim ve Dobby ne derse desin, artık efendisinin Profesör Dumbledore olduğunu kabul etmiyor."</p><p class="calibre9">Birden Harry'nin aklına bir şey geldi. "Hey, Winky," dedi, onun yanına gidip eğilerek. "Mr. Crouch'un neler yaptığını bilmiyorsundur, değil mi? Üç-Büyücü Turnuvası'na gelmeyi bıraktı da."</p><p class="calibre9">Winky'nin gözlerinde bir ışık yanıp söndü. Kocaman gözbebekleri Harry'ye odaklandı. Yine hafifçe sallandı ve, "E-Efendi gelme mi - hık - bıraktı?" dedi.</p><p class="calibre9">"Evet," dedi Harry, "onu birinci görevden beri görmedik. Gelecek Postası hasta olduğunu söylüyor."</p><p class="calibre9">Winky, Harry'ye buğulu gözlerle bakarak biraz daha sallandı. "Efendi - hık - hasta?"</p><p class="calibre9">Alt dudağı titremeye başladı.</p><p class="calibre9">"Ama bunun doğru olduğundan emin değiliz," dedi Hermione hemen.</p><p class="calibre9">"Efendinin Winky'sine - kik - ihtiyacı var!" diye inledi cin. "Efendi - hık - kendi başına - hık - yapamaz..."</p><p class="calibre9">"Diğer insanlar kendi ev işlerini kendileri yapıyorlar, biliyorsun, Winky," dedi Hermione ciddi bir edayla.</p><p class="calibre9">"Winky - hık - Mr. Crouch için - hık - sadece ev işi yapmıyor!" diye kızgın kızgın ciyakladı Winky. Bu sırada daha da beter sallanıp, zaten her tarafı leke içinde olan bluzuna kaymakbirası döktü. "Efendi - hık - Winky'ye güveniyor - hık - ve ona en önemli - hık - en gizli -"</p><p class="calibre9">"Ne?" dedi Harry.</p><p class="calibre9">Ama Winky başını şiddetle sallayıp, üstüne biraz daha kaymakbirası döktü.</p><p class="calibre9">"Winky efendisinin - hık - sırlarını saklı tutar," dedi isyankâr bir tavırla. Şimdi fena halde sallanıyor, Harry'ye şaşı gözlerle bakıp kaşlarını çatıyordu. "Sen - hık - burnunu sokuyorsun sen."</p><p class="calibre9">"Winky, Harry Potter'la bu şekilde konuşmamalı!" dedi Dobby kızarak. "Harry Potter cesur ve asil ve Harry Potter burnunu sokmaz!"</p><p class="calibre9">"Burnunu sokuyor - hık - efendimin - hık - özel ve gizli işlerine - hık - Winky iyi bir ev cini - hık - Winky sessizliğini korur - hık - insanlar - hık - kurcalar durur - hık -" Winky'nin gözkapaklari düştü. Ansızın taburesinden şömineye kaydı ve orada horul horul horlamaya başladı. Boş kaymakbirası şişesi taş döşeli zeminin üzerinde yuvarlanarak uzaklaştı.</p><p class="calibre9">Beş altı tane ev cini hemen oraya geldi, tiksinmiş görünüyorlardı. Biri şişeyi aldı; diğerleri Winky'nin üstüne büyük, kareli bir masa örtüsü serip uçlarını altına tıkıştırarak onu tamamen örttüler.</p><p class="calibre9">"Bunu görmek zorunda kaldığınız için biz özür diler, beyefendiler ve küçükhanım!" diye ciyakladı yakındaki bir cin. Başını iki yana salladı, çok mahçup bir hali vardı. "Bizi Winky'ye bakıp da yargılamayacağınızı umuyor biz, beyefendiler ve küçükhanım!"</p><p class="calibre9">"O mutsuz!" dedi Hermione, sabrı tükenerek. "Niye onu örtüp saklayacağınıza neşelendirmeye çalışmıyorsunuz?"</p><p class="calibre9">"Affediyorsunuz, küçükhanım," dedi ev cini, uzun uzun eğilip selam vererek, "ama yapılacak iş ve hizmet edilecek efendiler varken, ev cinlerinin mutlu olmama hakkı yoklardır."</p><p class="calibre9">"Yapmayın ama!" diye feryat etti Hermione. "Hepiniz beni dinleyin! Sizin de büyücüler kadar mutsuz olma hakkınız var! Ücret, tatil ve doğru dürüst giyecek alma hakkınız var, size söylenen her şeyi yapmak zorunda değilsiniz - Dobby'ye bakın bir!"</p><p class="calibre9">"Küçükhanım lütfen Dobby'yi bu işe karıştırmasın," diye geveledi Dobby, korkmuş bir halde. Mutfaktaki ev cinlerinin yüzlerindeki neşeli gülümsemeler kaybolmuştu. Hermione'ye sanki deli ve tehlikeli biriymiş gibi bakıyorlardı.</p><p class="calibre9">"Fazladan yemeğinizi getirdi biz!" diye cıyakladı Harry'nin yanındaki bir cin. Getirdiği koca bir jambonu, bir yığın keki ve biraz meyveyi Harry'nin eline tutuşturuverdi. "Hoşça kalın!"</p><p class="calibre9">Ev cinleri Harry, Ron ve Hermione'nin çevresine toplanıp, küçük elleriyle onları bellerinden itekleye itekleye mutfaktan çıkarmaya koyuldular.</p><p class="calibre9">"Çoraplar için teşekkürler, Harry Potter!" diye perişan bir halde bağırdı Dobby. Şöminenin orada, şişkin bir örtüymüş izlenimi veren Winky'nin yanında duruyordu.</p><p class="calibre9">Mutfak kapısı arkalarından güm diye kapanırken, Ron kızgın bir sesle, "Dilini tutamadın, değil mi, Hermione?" dedi. "Artık onları ziyaret etmemizi istemeyecekler! Winky'den Crouch hakkında daha çok şey öğrenebilirdik!"</p><p class="calibre9">"Öff, sanki senin de çok umrunda!" diye alay etti Hermione. "Buraya inmeyi sırf yemekler için istiyorsun!"</p><p class="calibre9">Sinir bozucu bir gün oldu. Harry, Ron'la Hermione'nin Ortak Salon'da ödevlerini yaparken ha bire didişmelerinden öyle usandı ki, o akşam Sirius'un yemeğini Baykuşhane'ye kendi başına götürdü.</p><p class="calibre9">Pigwidgeon koca bir jambonu kendi başına dağa götürmek için çok çok küçüktü, bu yüzden Harry okula ait iki hüthüt kuşunu yardımcı olarak kullandı. Baykuşlar günbatımına doğru uzaklaştılar, aralarında taşıdıkları koca paketle çok tuhaf görünüyorlardı. Harry pencere pervazına yaslanıp dışarıya, karanlığa, Yasak Orman'daki ağaçların hışırdayan tepelerine ve Durmstrang gemisinin dalgalanan yelkenlerine baktı. Bir puhukuşu Hagrid'in kulübesinin bacasından yükselen duman halkasının içinden geçti; şatoya doğru uçtu, Baykuşhane'nin çevresinde şöyle bir turladı ve uzaklaşıp gözden kayboldu. Harry aşağı doğru baktığında, Hagrid'in, kulübesinin önünde büyük bir enerjiyle yeri kazdığını gördü. Harry onun niye kazdığını merak etti; yeni bir sebze tarhı yapıyor gibiydi. O izlerken, Beauxbatons arabasından Madam Maxime belirdi ve Hagrid'in yanına gitti. Görünüşe bakılırsa, onunla konuşmaya çalışıyordu. Hagrid küreğine yaslandı, ama anlaşılan konuşmayı uzatmak istemiyordu. Az sonra Madam Maxime arabasına döndü.</p><p class="calibre9">Gryffindor Kulesi'ne gidip Ron'la Hermione'nin birbirlerine hırlamalarını dinlemeye niyeti olmayan Harry, orada durup Hagrid'in yeri kazışını izledi; ta ki karanlık basıp onu yutana ve Harry'nin çevresindeki baykuşlar uyanmaya başlayıp, yanından hızla geçerek geceye karışana kadar.</p><p class="calibre9">Ertesi sabah kahvaltıya indiklerinde, Ron'la Hermione'nin huysuzlukları sona ermişti. Harry, Ron'un karanlık kehanetinin de yanlış çıktığını memnuniyetle gördü: Ron, Hermione onlara kötü davrandı diye ev cinlerinin Gryffindor masasına standardın altında yemekler göndereceklerini söylemişti. Oysa pastırma, yumurtalar ve füme balıklar her zamanki kadar iyiydi.</p><p class="calibre9">Posta baykuşları geldiğinde, Hermione hevesle başını kaldırıp yukarı baktı; bir şey bekliyor gibi bir hali vardı.</p><p class="calibre9">"Percy bu kadar kısa sürede cevap yollamış olamaz," dedi Ron. "Hedwig'i daha dün gönderdik."</p><p class="calibre9">"Yok, o değil," dedi Hermione. "Gelecek Postası'na abone oldum. Her şeyi Slytherin'lerden öğrenmekten bıkmaya başlamıştım."</p><p class="calibre9">"İyi düşünmüşsün!" dedi Harry. O da baykuşlara bakıyordu. "Hey, Hermione, şansın yerinde -"</p><p class="calibre9">Gri bir baykuş Hermione'ye doğru geliyordu.</p><p class="calibre9">"Ama yanında gazete yok," dedi Hermione, hayal kırıklığına uğramış bir halde. "Bu -"</p><p class="calibre9">Hermione büyük bir şaşkınlıkla, önce gri baykuşun, ardından da dört hüthüt kuşu, bir kahverengi baykuş ve bir esmer baykuşun gelip tabağının önüne konduklarını gördü.</p><p class="calibre9">"Kaç tane abonelik gönderdin?" dedi Harry. Hamle edip Hermione'nin kadehini kaptı, çünkü kadeh az kalsın devriliyordu. Baykuşlar itişip kakışıyor, hepsi de ilk önce kendi mektubunu vermeye çalışıyordu.</p><p class="calibre9">"Bu da neyin–?" dedi Hermione, gri baykuşun getirdiği mektubu alıp açtı ve okudu. "Aman yani!" dedi kekeleyerek, hayli kızarmıştı.</p><p class="calibre9">"Ne oldu?" dedi Ron.</p><p class="calibre9">"Bu - aman ne saçma yani -" Mektubu Harry'ye attı. Harry mektubun elyazısıyla yazılı olmadığını, Gelecek Postası'ndan kesilmiş harflerden oluştuğunu gördü.</p><p class="calibre8"><span class="calibre12"><span class="italic">Aşağılık bir kıZSın. HaRRy PottEr çok daha iYisine LayıK. NeREden gEldiYsen oraya dön, mUggle.</span></span></p><p class="calibre8">"Hepsi böyle!" dedi Hermione ümitsizce, mektupları bir bir açarak. " '<span class="italic">Harry Potter senin gibilerden çok daha iyisini bulabilir...</span>' '<span class="italic">Kurbağa yumurtasının içinde kaynatılmayı hak ediyorsun...</span>' Ayy!"</p><p class="calibre9">Açtığı son zarfın içinden çok fena benzin kokan sarımsı-yeşil bir sıvı akıp ellerine bulaşmıştı. Ellerinde iri, sarı çıbanlar oluşmaya başladı.</p><p class="calibre9">"Sulandırılmamış Bezeliyum İrini!" dedi Ron, zarfı dikkatle alıp koklayarak.</p><p class="calibre9">"Ah!" dedi Hermione. Gözleri yaşarmaya başlamıştı. Elindeki irini peçeteyle silmeye çalışıyordu, ama parmakları şimdi acı verici yaralarla öylesine kaplıydı ki, bir çift kalın, yumrulu eldiven takmış gibiydi.</p><p class="calibre9">"Hastane kanadına gitsen iyi olur," dedi Harry,</p><p class="calibre9">Hermione'nin çevresindeki baykuşlar havalanırken. "Biz Profesör Sprout'a nereye gittiğini söyleriz..."</p><p class="calibre9">Hermione ellerini birbirine değdirmeden önünde tutarak hızla Büyük Salon'dan çıkarken, Ron, "Onu uyarmıştım!" dedi. "Onu Rita Skeeter'ı sinirlendirmemesi konusunda uyarmıştım! Şuna bak..." Hermione'nin arkasında bıraktığı mektuplardan birini okudu:</p><p class="calibre8"><span class="calibre12"><span class="italic">Harry Potter'a nasıl oyun oynadığını Cadı Gündemi'nde okudum, o çocuk zaten çok çekti, yeterince büyük bir zarf bulur bulmaz bir dahaki postayla sana bir lanet yollayacağım.</span></span></p><p class="calibre8">“Vay be, kendine dikkat etse iyi olur."</p><p class="calibre9">Hermione, Bitkibilim'e gelmedi. Harry ve Ron, Sihirli Yaratıkların Bakımı dersine gitmek üzere seradan ayrılırlarken, Malfoy, Crabbe ve Goyle'un şatonun taş merdivenini indiklerini gördüler. Arkalarında Pansy Parkinson, Slytherin'den kızlar çetesiyle fısıldaşıp kıkırdıyordu. Harry'yi gören Pansy, "Potter, yoksa kız arkadaşından ayrıldın mı? Kahvaltıda niye o kadar sinirliydi?" diye seslendi.</p><p class="calibre9">Harry onu duymazdan geldi; Cadı Gündemi yazısının ne kadar dert açtığını bilme zevkini tattırmak istemiyordu ona.</p><p class="calibre9">Geçen derste tek boynuzlu atlarla işlerinin bittiğini söyleyen Hagrid, onları kulübesinin dışında, ayağının dibinde yeni bir parti ağzı açık kasayla bekliyordu. Kasaları görünce Harry'nin yüreğine indi - sakın yine Keleker yumurtası olmasın? Ama yeterince yaklaşınca, kasaların içinde uzun burunlu, yumuş yumuş tüylü, siyah yaratıklar olduğunu gördü. Ön patileri tuhaf bir şekilde, kürek gibi düzdü. Bunca ilgiden dolayı biraz şaşırmışa benziyor, öğrencilere bakıp kibar kibar gözlerini kırpıştırıyorlardı.</p><p class="calibre9">"Bunlar Burnuk," dedi Hagrid, sınıf çevresine toplandığında. "Onları genellikle madenlerde bulursunuz. Parıltılı şeylerden hoşlanırlar... İşte, bakın."</p><p class="calibre9">Burnuklar'dan biri aniden zıplayarak Pansy Parkinson'ın kol saatini ısırıp koparmaya çalışmıştı. Pansy çığlık çığlığa geri sıçradı.</p><p class="calibre9">"Faydalı, küçük hazine saptayıcılarıdır bunlar," dedi Hagrid mutlu mutlu. "Bugün onlarla biraz eğleniriz diye düşündüm. Orayı görüyor musunuz?" Yeni eşilmiş, geniş bir toprak alanı işaret etti, Harry, Baykuşhane'nin penceresinden onu izlerken kazdığı yerdi bu. "Biraz altın para gömdüm. Kimin Burnuk'u en çok altını çıkarırsa, ona ödül var. Siz şimdi bütün ziynetlerinizi çıkarın, kendinize bir Burnuk seçin ve onu salıvermeye hazır olun."</p><p class="calibre9">Harry saatini çıkardı. Zaten sırf alışkanlıktan takıyordu, saat artık çalışmıyordu. Onu cebine koydu. Sonra bir Burnuk aldı. Burnuk uzun burnunu Harry'nin kulağına dayayıp hevesle kokladı. Gerçekten çok sevimliydi.</p><p class="calibre9">"Bi' dakka," dedi Hagrid, kasaya bakarak. "Burada fazladan bir Burnuk var... kim gelmedi? Hermione nerede?"</p><p class="calibre9">"Hastane kanadına gitmesi gerekti," dedi Ron.</p><p class="calibre9">"Sonra anlatırız," diye mırıldandı Harry; Pansy Parkinson kulak kesilmişti.</p><p class="calibre9">Bu şimdiye kadar Sihirli Yaratıkların Bakımı'nda en çok eğlendikleri ders oldu. Burnuklar toprağa sanki suya dalarmış gibi dalıyor, sonra da her biri onu salıvermiş olan öğrenciye koşuşturup, topladığı altını onun eline tükürüyordu. Ron'unki pek bir verimliydi; az sonra onun kucağını altınla doldurmuştu.</p><p class="calibre9">Burnuk'u yine toprağa dalıp, cüppesine toprak sıçratırken, Ron, "Bunları evcil hayvan olarak satın alabiliyor muyuz, Hagrid?" diye sordu heyecanla.</p><p class="calibre9">"Annenin pek hoşuna gitmezdi, Ron," dedi Hagrid sırıtarak. "Evleri alan talan ediyor bu Burnuklar. Sanırım bitirmek üzereler," diye ekledi, Burnuklar dalmaya devam ederken, eşilmiş toprak alanda gezinerek. "Sadece yüz altın gömmüştüm. Hah, işte Hermione de geldi!"</p><p class="calibre9">Hermione çimenlikte onlara doğru yürüyordu. Perişan görünüyordu, elleri sıkı sıkı bandajlanmıştı. Pansy Parkinson boncuk gibi gözleriyle onu izliyordu.</p><p class="calibre9">"Eveet, bakalım nasıl gitti!" dedi Hagrid. "Paralarınızı sayın! Çalmaya çalışmanın da bir anlamı yok, Goyle," diye ekledi, böcek karası gözlerini kısarak. "Ayakkabıcı cin altını bu. Birkaç saat sonra yok oluyor."</p><p class="calibre9">Goyle son derece somurtkan bir halde ceplerini boşalttı. Sonuçta en başarılı olanın Ron'un Burnuk'u olduğu ortaya çıktı ve Hagrid ödül olarak ona kocaman bir parça Balyumruk çikolatası verdi. Arazinin öte yanında öğle yemeği zili çaldı; sınıfın geri kalanı şatoya doğru yola koyuldu, ama Harry, Ron ve Hermione orada kalıp Hagrid'in Burnuklar'ı kutularına koymasına yardım ettiler. Harry, Madam Maxime'in, arabasının penceresinden onları gözlediğini fark etti.</p><p class="calibre9">"Ellerine ne yaptın öyle, Hermione?" dedi Hagrid endişeyle.</p><p class="calibre9">Hermione ona sabahleyin aldığı nefret mektuplarını ve Bezeliyumru irini dolu zarfı anlattı.</p><p class="calibre9">"Off, hiç takma kafanı," dedi Hagrid şefkatle, ona bakarak. "Rita Skeeter annem hakkında o yazıyı yazınca ben de öyle mektuplar falan almıştım. '<span class="italic">Sen bir canavarsın, seni öldürmeleri gerekir.</span>' '<span class="italic">Annen masum insanları öldürdü, eğer biraz utanman varsa gidip kendini göle atarsın.</span>' "</p><p class="calibre9">"Olamaz!" dedi Hermione, hayretten donakalmış halde.</p><p class="calibre9">"Yaa," dedi Hagrid, Burnuk kasalarını kaldırıp kulübe duvarının yanına götürerek. "Çatlak onlar, Hermione. Başka gelirse açma. Doğruca ateşe at."</p><p class="calibre9">Şatoya dönerlerken, Harry, "Çok iyi bir dersi kaçırdın," dedi Hermione'ye. "Burnuklar bayağı iyi, değil mi Ron?"</p><p class="calibre9">Ancak Ron, kaşlarını çatmış, elindeki çikolataya bakarak dalıp gitmişti. Bir şeye çok bozulmuş gibiydi.</p><p class="calibre9">"Ne oldu?" dedi Harry. "Sevmediğin türden mi?"</p><p class="calibre9">"Hayır," dedi Ron. "Niye bana altını söylemedin?"</p><p class="calibre9">"Ne altını?" dedi Harry.</p><p class="calibre9">"Sana Quidditch Dünya Kupası'nda verdiğim altını," dedi Ron. "Envaigöz'ün için sana verdiğim ayakkabıcı cin altınını. Üst Loca'da. Niye yok olduğunu söylemedin?"</p><p class="calibre9">Ron'un neden bahsettiğini anlaması için Harry'nin biraz düşünmesi gerekti.</p><p class="calibre9">"Haa..." dedi, sonunda hatırlayınca. "Bilmem... yok olduğunu fark etmedim. O sırada asamı aramakla meşguldüm ya."</p><p class="calibre9">Giriş Salonu'na çıkan basamakları tırmandılar ve öğle yemeği için Büyük Salon'a geçtiler.</p><p class="calibre9">Oturup tabaklarına rozbif ve Yorkshire pudingi koyarlarken, "Güzel şey olmalı," dedi Ron birden. "Yani bir cep dolusu Galleon'un kaybolsa farkına varmayacak kadar çok paran olması."</p><p class="calibre9">"Bak, o gece kafam başka şeylerle meşguldü!" dedi Harry sabırsızca. "Hepimizin öyleydi, hatırlamıyor musun?"</p><p class="calibre9">"Ayakkabıcı cin altınının yok olduğunu bilmiyordum," diye mırıldandı Ron. "Sana borcumu ödediğimi sanmıştım. Noel'de bana o Chudley Cannon şapkasını vermemeliydin."</p><p class="calibre9">"Boşver, tamam mı?" dedi Harry.</p><p class="calibre9">Ron çatalının ucuna bir kızarmış patates geçirip ona öfkeli gözlerle bakmaya başladı. "Fakir olmaktan nefret ediyorum," dedi sonra.</p><p class="calibre9">Harry ve Hermione birbirlerine baktılar. İkisi de ne diyeceklerini bilemiyorlardı.</p><p class="calibre9">"Berbat bir şey," dedi Ron, hâlâ öfkeli gözleriyle patatesine bakarak. "Fazladan biraz para kazanmak istedikleri için Fred'le George'u suçlamıyorum. Keşke ben de kazanabilseydim. Keşke bir Burnuk'um olsaydı."</p><p class="calibre9">"Eh, demek ki artık sana bir dahaki Noel'de ne alacağımızı biliyoruz" dedi Hermione neşeyle. Sonra, Ron'un hâlâ üzgün durduğunu görünce, "Hadi ama, Ron, daha kötü olabilirdi," dedi. "En azından parmakların irin kaplı değil." Hermione'nin parmakları öyle şişmiş, öyle kaskatı kesilmişti ki, çatalıyla bıçağını kullanmakta güçlük çekiyordu. "O Skeeter denen kadından nefret ediyoruml" diye patladı. "Ondan bunun acısını çıkaracağım, hayatta yaptığım son şey bu olsa bile!"</p><p class="calibre10">*****</p><p class="calibre8">Sonraki hafta boyunca Hermione'ye nefret mektupları gelmeye devam etti. Hagrid'in tavsiyesini tutup onları açmaktan vazgeçti. Öte yandan, ona düşman olanların çoğu, Gryffindor masasında patlayıp çığlık çığlığa bağırarak hakaret eden Çığırtkanlar gönderiyor ve bütün salon bunları duyuyordu. Cadı Gündemi'ni okumayanlar bile Harry-Krum-Hermione üçgenini biliyordu artık. Hermione'nin kız arkadaşı olmadığını insanlara söylemekten Harry'nin dilinde tüy bitmişti.</p><p class="calibre9">"Azalır biter, merak etme," dedi Hermione'ye, "yeter ki biz aldırmayalım... İnsanlar Rita'nın geçen sefer hakkımda yazdığı o şeylerden sıkılmışlardı sonunda -"</p><p class="calibre9">"Sözde okul arazisine giremiyorken, özel konuşmaları nasıl dinlediğini bilmek istiyorum!" dedi Hermione hiddetle.</p><p class="calibre9">Hermione bir sonraki Karanlık Sanatlara Karşı Savunma dersinin sonunda, Profesör Moody'ye bir şey sormak için sınıfta bekledi. Sınıftaki diğer öğrencilerse çıkmaya can atıyorlardı; Moody uğursuzluk büyüsü savuşturma konusunda onları öyle sert bir sınavdan geçirmişti ki, çoğunun ufak sakatlıkları vardı. Harry berbat bir Seğiren Kulak vakasına yakalanmıştı, sınıftan çıkarken ellerini kulaklarının üstüne kapatmak zorunda kaldı.</p><p class="calibre9">Hermione beş dakika sonra Harry ile Ron'u Giriş Salonu'nda yakaladı ve Harry duysun diye onun ellerini kıpırdanan kulaklarından çekip, "Şurası kesin, Rita bir görünmezlik pelerini kullanmıyor!" dedi. Soluk soluğa kalmıştı. "Moody onu ikinci görev sırasında jüri masasının yakınında ya da gölün civarında görmemiş!"</p><p class="calibre9">"Hermione, bundan vazgeçmeni söylememin bir anlamı var mı?" dedi Ron.</p><p class="calibre9">"Hayır!" dedi Hermione inatla. "Viktor'la konuşmamı nasıl duyduğunu öğrenmek istiyorum! Ayrıca Hagrid'in annesini nasıl öğrendiğini de!"</p><p class="calibre9">"İşin içinde minik antenler olmasın?" dedi Harry.</p><p class="calibre9">"Minik antenler mi?" dedi Ron, boş boş bakarak. "Nasıl yani... üstüne böcek falan mı koymuş?"</p><p class="calibre9">Harry ona gizli mikrofonları ve kayıt aygıtlarını anlatmaya koyuldu.</p><p class="calibre9">Ron hayran hayran dinliyordu ki, Hermione araya girdi. "Siz ikiniz '<span class="italic">Hogwarts: Bir Tarih</span>'i hiç okumayacak mısınız?"</p><p class="calibre9">"Ne gereği var ki?" dedi Ron. "Sen ezbere biliyorsun zaten, sana sorabiliriz."</p><p class="calibre9">"Muggle'ların büyünün yerine kullandığı bütün o şeyler -elektrik, bilgisayarlar, radar ve diğerleri- Hogwarts yakınına gelindiğinde sapıtıyor, havada çok fazla sihir var. Hayır, Rita dinlemek için sihir kullanıyor, mutlaka öyle olmalı... Ne olduğunu bir öğrensem... ah, bir yasadışı çıksın, elimde demektir..."</p><p class="calibre9">"Zaten yeterince derdimiz yok mu?" diye sordu Ron. "Bir de Rita Skeeter'a karşı kan davası başlatmak zorunda mıyız?"</p><p class="calibre9">"Yardım isteyen oldu mu!" diye çıkıştı Hermione. "Kendi işimi kendim yaparım!"</p><p class="calibre9">Bir kere bile dönüp arkasına bakmadan mermer merdivenden çıktı. Harry onun kütüphaneye gittiğinden emindi.</p><p class="calibre9">"İddiaya var mısın, elinde bir kutu dolusu '<span class="italic">Rita Skeeter'dan Nefret Ediyorum</span>' rozetiyle geri dönecek," dedi Ron.</p><p class="calibre9">Ancak Hermione, Rita Skeeter'dan öç alma çabası için Harry ve Ron'dan yardım istemedi. Buna çok memnun oldular, çünkü Paskalya tatilinden önceki günlerde yapmaları gereken işler giderek fazlalaşmıştı. Harry, Hermione'nin bütün o işler dışında bir de sihirli dinleme yöntemlerini araştırabilmesine hayret ediyordu. Onca ödevi bitirmek Harry'nin vaktinin tamamını alıyordu, ama Sirius için dağdaki mağaraya düzenli olarak yiyecek paketleri göndermeyi ihmal etmiyordu; geçen yazdan beri, sürekli aç olmanın nasıl bir şey olduğunu unutmamıştı. Sirius'a notlar da yazıyor, sıradışı hiçbir şey olmadığını, hâlâ Percy'den cevap beklediklerini söylüyordu.</p><p class="calibre9">Hedwig ancak Paskalya tatilinin sonunda döndü. Percy'nin mektubu Mrs. Weasley'nin gönderdiği Paskalya yumurtalarıyla birlikte bir kutunun içindeydi. Harry ve Ron'un yumurtaları ejderha yumurtası boyundaydı, içlerinde de ev yapımı karamela vardı. Ama Hermione'ninki tavuk yumurtasından küçüktü. Hermione onu görünce bozum oldu.</p><p class="calibre9">"Annen Cadı Gündemi'ni okuyor olamaz, değil mi, Ron?" diye sordu alçak sesle.</p><p class="calibre9">"Okuyor," dedi Ron, ağzı karamelayla dolu. "Yemek tarifleri için alıyor."</p><p class="calibre9">Hermione yüzünde üzgün bir ifadeyle minicik yumurtasına baktı.</p><p class="calibre9">Harry çabucak, "Percy'nin ne yazdığını görmek istemiyor musun?" diye sordu ona.</p><p class="calibre9">Percy'nin mektubu kısaydı, sinirli bir havası vardı.</p><p class="calibre8"><span class="calibre12"><span class="italic">Gelecek Postası'na da sürekli söylediğim gibi, Mr. Crouch sonuna kadar hak ettiği bir istirahata çıkmış durumda. Düzenli olarak baykuşla talimat gönderiyor. Hayır, onu gözümle görmedim, "ama herhalde kendi üstümün elyazısını tanıyabilirim. Şu anda zaten yeterince işim var, bir de bu saçma sapan dedikoduları bastırmakla uğraşamam. önemli bir şey olmadıkça bir daha beni rahatsız etmeyin lütfen.</span></span></p><p class="calibre13"><span class="calibre12"><span class="italic">Mutlu Paskalyalar.</span></span></p><p class="calibre8">Normalde yaz sömestrının başlangıcında Harry yılın son Quidditch maçı için sürekli antrenmana çıkıyor olurdu. Bu yıl ise Üç-Büyücü Turnuvası'ndaki üçüncü ve son göreve hazırlanması gerekiyordu, ama bunun ne olduğunu hâlâ bilmiyordu. Nihayet, mayısın son haftasında, Profesör McGonagall Biçim Değiştirme dersinin ardından ondan sınıfta beklemesini istedi.</p><p class="calibre9">"Bu gece saat dokuzda Quidditch sahasına gideceksin, Potter," dedi ona. "Mr. Bagman orada olacak ve şampiyonlara üçüncü görevi anlatacak."</p><p class="calibre9">Böylece o gece saat sekiz buçukta Harry, Gryffindor Kulesi'nde Ron'la Hermione'den ayrılıp aşağı indi. Giriş Salonu'nu geçerken, Hufflepuff Ortak Salonu'ndan Cedric Diggory çıktı.</p><p class="calibre9">"Ne olacak dersin?" diye sordu Harry'ye, birlikte taş basamakları inip bulutlu geceye çıkarlarken. "Fleur yeraltı tünellerinden bahsedip duruyor; hazine bulmamız gerekecek diye düşünüyor."</p><p class="calibre9">"Hiç fena olmazdı," dedi Harry, gidip bu iş için Hagrid'den bir Burnuk isteyebileceğini düşünerek.</p><p class="calibre9">Karanlık çimenlikten Quidditch stadyumuna doğru yürüdüler ve tribünlerdeki bir aralıktan geçip sahaya çıktılar.</p><p class="calibre9">Cedric aniden durarak, "Burayı ne hale getirmişler böyle?" dedi kızgın bir sesle.</p><p class="calibre9">Quidditch sahası pürüzsüz ve dümdüz değildi artık. Sanki birisi sahanın üzerine, her tarafa doğru uzayan, dönüp duran ve kesişen alçak duvarlar inşa etmişti.</p><p class="calibre9">"Çalı çitler bunlar!" dedi Harry, en yakındakini incelemek için eğilerek.</p><p class="calibre9">"Merhabalar!" diye seslendi neşeli bir ses.</p><p class="calibre9">Ludo Bagman, yanında Krum ve Fleur'la sahanın ortasında duruyordu. Harry ve Cedric çitlerin üzerinden tırmana tırmana onlara doğru ilerlediler. Yaklaşırlarken, Fleur, Harry'ye bakıp gülümsedi. Kızkardeşini gölden kurtardığından beri ona karşı davranışları tamamen değişmişti.</p><p class="calibre9">Harry ve Cedric son çalı çitin üzerinden geçtikten sonra, Bagman mutlulukla, "Ee, ne diyorsunuz?" dedi. "Güzel büyüyorlar, değil mi? Hagrid'e bir ay verin, onları altı metre yapsın." Harry ve Cedric'in yüzlerindeki mutsuz ifadeyi fark edince, "Merak etmeyin," diye sırıtarak ekledi, "görev biter bitmez Quidditch sahanız eski haline dönecek! Eveet, sanırım buraya ne yapıldığını tahmin edebiliyorsunuzdur, ha?"</p><p class="calibre9">Bir an kimse konuşmadı. Sonra -</p><p class="calibre9">"Labirent," diye homurdandı Krum.</p><p class="calibre9">"Doğru!" dedi Bagman. "Bir labirent. Üçüncü görev çok açık bir görev. Üçbüyücü Kupası labirentin ortasına yerleştirilecek. Ona dokunan ilk şampiyon tam puan alacak."</p><p class="calibre9">"Saadece labi'enti mi tamamlayacağız yağni?" dedi Fleur.</p><p class="calibre9">"Engeller olacak," dedi Bagman mutlu mutlu, ayaklarının ucunda hoplayıp zıplayarak. "Hagrid birtakım yaratıklar ayarlıyor... ayrıca kırılması gereken büyüler de olacak... bu tür şeyler işte. Puan sıralamasında zirvede olanlar labirente önden başlayacaklar." Bagman, Harry ve Cedric'e bakıp sırıttı. "Sonra Mr. Krum girecek... sonra da Miss Delacour. Ama engelleri ne kadar iyi aştığınıza bağlı olarak hepinizin kazanma şansı var. Eğlenceli, ha?"</p><p class="calibre9">Hagrid'in bu tür bir etkinlik için ne tür yaratıklar ayarlayacağını çok iyi bilen Harry bu işin hiç de eğlenceli olmayacağını düşündü. Yine de, nezaketi elden bırakmayıp o da öteki şampiyonlar gibi başıyla onayladı.</p><p class="calibre9">"Çok güzel... Eğer başka sorunuz yoksa, şatoya dönelim diyorum, hava biraz soğuk da..."</p><p class="calibre9">Büyümekte olan labirentten çıkarlarken, Bagman çabucak Harry'nin yanına geldi. Harry'nin içinden bir ses, Bagman'ın ona yine yardım teklif edeceğini söylüyordu. Ama tam o anda Krum, Harry'nin omzuna dokundu.</p><p class="calibre9">"Birraz konujabilir miyiz?"</p><p class="calibre9">"Evet, olur," dedi Harry, hafiften şaşırarak.</p><p class="calibre9">"Yürrüyelim mi?"</p><p class="calibre9">"Tamam," dedi Harry merakla.</p><p class="calibre9">Bunun üzerine Bagman biraz tedirgin oldu. "Ben seni burada bekleyeyim mi, Harry?"</p><p class="calibre9">"Hayır, gerek yok, Mr. Bagman," dedi Harry, gülümsememek için kendini zor tutarak. "Şatoyu kendi başıma da bulabilirim, teşekkür ederim."</p><p class="calibre9">Harry ve Krum beraberce stadyumdan çıktılar, ama Krum, Durmstrang gemisine yönelmedi. Onun yerine, Orman'a doğru yürümeye başladı.</p><p class="calibre9">Hagrid'in kulübesini ve ışıl ışıl Beauxbatons arabasını geçerlerken, Harry, "Niye bu tarafa gidiyoruz?" dedi.</p><p class="calibre9">"Kimsennin duymasını işitemiyorum," diye kısaca açıkladı Krum.</p><p class="calibre9">Sonunda Beauxbatons atlarının padokundan az ötedeki sakin bir bölgeye vardıklarında, Krum ağaçların gölgesinde durup Harry'ye döndü.</p><p class="calibre9">"Billmek isttiyorum," dedi, gözlerinden ateş saçarak, "Hörmi-ovn-ninni'yle arranızda ne var?"</p><p class="calibre9">Krum'un esrarengiz tutumu yüzünden bundan çok daha ciddi bir şey beklemiş olan Harry ona hayretle baktı.</p><p class="calibre9">"Hiçbir şey," dedi. Ama Krum ona gözlerinden ateş saçarak bakmaya devam etti ve onun ne kadar uzun boylu olduğunu bir kez daha fark eden Harry açıklamaya başladı. "Arkadaşız. O benim kız arkadaşım değil, hiçbir zaman da olmadı. O Skeeter denen kadın uyduruyor bunları."</p><p class="calibre9">"Hörmi-ovn-ninni sık sık senden söz eddiyor," dedi Krum, Harry'ye şüpheci bir ifadeyle bakarak.</p><p class="calibre9">"Evet," dedi Harry, "çünkü arkadaşız."</p><p class="calibre9">Ünlü uluslararası Quidditch oyuncusu Viktor Krum'la böyle bir konuşma yaptığına inanamıyordu. Sanki on sekiz yaşındaki Krum ona, yani Harry'ye, dengiymiş -gerçek bir rakipmiş- gibi davranıyordu.</p><p class="calibre9">"Yani siz... siz hiçç..."</p><p class="calibre9">"Hayır," dedi Harry, kararlı bir sesle.</p><p class="calibre9">Krum biraz daha mutlu gibiydi. Birkaç saniye boyunca Harry'ye hiç konuşmadan baktı, sonra, "Çok iyi uççuyorsun," dedi. "İlk görrevde izleddim."</p><p class="calibre9">"Teşekkürler," dedi Harry sırıtarak. Birden Harry'ye kendi de çok uzun boyluymuş gibi gelmeye başladı. "Seni Quidditch Dünya Kupası'nda izledim. Wronski Aldatmacası - gerçekten çok -"</p><p class="calibre9">Ama tam o anda Krum'un arkasındaki ağaçlarda bir şey kıpırdadı. Orman'da nelerin saklandığı konusunda tecrübeye sahip olan Harry içgüdüsel olarak Krum'u kolundan yakalayıp çekti.</p><p class="calibre9">"Ne olddu?"</p><p class="calibre9">Harry kıpırtıyı gördüğü noktaya bakarak sus anlamına başını salladı. Elini cüppesinin içinde duran asasına görürdü.</p><p class="calibre9">Birden bir adam yalpalayarak yüksek bir meşenin ardından çıktı. Harry bir an onu tanıyamadı... sonra Mr. Crouch olduğunu fark etti.</p><p class="calibre9">Günlerdir yoldaymış gibiydi. Cüppesinin dizleri yırtık ve kanlıydı, yüzü çizik içindeydi; tıraşsızdı ve bitkinlikten rengi uçmuştu. Normalde çok bakımlı olan saçı ve bıyığının yıkanmaya ve düzeltilmeye ihtiyacı vardı. Ama görünüşünün tuhaflığı davranışının tuhaflığına kıyasla hiç sayılırdı. Mırıldanıp el kol hareketleri yapan Mr. Crouch sadece kendisinin görebildiği biriyle konuşuyormuş gibiydi. Harry'ye bir gün Dursley'lerle alışveriş yaparken gördükleri yaşlı berduşu hatırlattı. O adam da havayla hararetli bir şekilde konuşuyordu; Petunia Teyze adamla karşılaşmamak için Dudley'yi elinden yakalayıp yolun karşı tarafına geçirmişti; sonra da Vernon Enişte aileye, ona kalsa dilencilerle serseriler konusunda ne yapacağı hakkında uzun bir nutuk çekmişti.</p><p class="calibre9">"O bir jürri üyesi de'il miydi?" dedi Krum, Mr. Crouch'a bakarak. "Sizin Bakkanlık'tan de'il mi?"</p><p class="calibre9">Harry evet anlamında başını salladı. Bir an tereddüt etti, sonra ağır ağır Mr. Crouch'a doğru yürüdü. Mr. Crouch ona bakmıyor, yakındaki bir ağaçla konuşuyordu: "...o iş de bittikten sonra, Weatherby, Dumbledore'a baykuş gönderip Turnuva'ya katılacak Durmstrang öğrencilerinin sayısını bildir. Karkaroff bize on iki kişinin geleceğini iletti..."</p><p class="calibre9">"Mr. Crouch?" dedi Harry temkinli bir şekilde. "...sonra bir baykuş da Madam Maxime'e gönder. Karkaroff on iki kişi getireceği için, o da getireceği öğrenci sayısını artırmak isteyebilir... Yapacakların bunlar, oldu mu, Weatherby? Oldu mu? Mr. Crouch'un gözleri yerinden uğramıştı. Orada durmuş, ağaca bakıyor, ağzını sessizce bir şey söylüyormuşçasına oynatıyordu. Sonra yana doğru sendeledi ve dizlerinin üzerine düştü.</p><p class="calibre9">"Mr. Crouch?" dedi Harry yüksek sesle. "İyi misiniz?"</p><p class="calibre9">Crouch'un gözleri fıldır fıldır dönmeye başlamıştı. Harry dönüp Krum'a baktı. Krum da Harry ile birlikte ağaçların arasına gelmişti ve kaygıyla Crouch'u izliyordu.</p><p class="calibre9">"Nessi var onnun?"</p><p class="calibre9">"Hiçbir fikrim yok," diye mırıldandı Harry. "Dinle, gidip birini çağırsan iyi olur -"</p><p class="calibre9">"Dumbledore!" dedi Mr. Crouch, soluk almakta güçlük çekerek. Uzanıp Harry'nin cüppesinin eteğini yakaladı ve onu kendine doğru çekmeye başladı, ama gözleri Harry'nin başının üstünde bir yere bakıyordu. "Dumbledore'u... görmem... gerek..."</p><p class="calibre9">"Tamam," dedi Harry. "Mr. Crouch, kalkarsanız oraya gidebiliriz -"</p><p class="calibre9">"Aptalca... şey... yaptım..." dedi Mr. Crouch soluk soluğa. Büsbütün çıldırmış gibiydi. Gözleri hem yuvalarından uğramıştı, hem de fıldır fıldır dönüyordu ve çenesinden aşağı bir damla tükürük süzülüyordu. Ağzından çıkan her kelime için büyük bir çaba harcıyormuş gibiydi. "Dumbledore'a... söylemeli..."</p><p class="calibre9">"Kalkın, Mr. Crouch" dedi Harry yüksek sesle ve tane tane. "Kalkın, ben sizi Dumbledore'a götürürüm!"</p><p class="calibre9">Mr. Crouch'un gözleri Harry'den tarafa devrildi.</p><p class="calibre9">"Sen... kim?" diye fısıldadı.</p><p class="calibre9">"Okulda öğrenciyim," dedi Harry, Krum'a bakıp ondan medet umarak. Ama Krum geri duruyordu, çok tedirgin bir hali vardı.</p><p class="calibre9">"Sen... ondan değilsin?" diye fısıldadı Crouch, bir dudağı sarkarak.</p><p class="calibre9">Harry, "Hayır," dedi, ama Crouch'un neden bahsettiği konusunda en ufak bir fikri yoktu.</p><p class="calibre9">"Dumbledore'dan mısın?"</p><p class="calibre9">"Evet, öyle" dedi Harry.</p><p class="calibre9">Crouch onu iyice kendine doğru çekti; Harry cüppesine yapışmış eli gevşetmeye çalıştı, ama Crouch çok sıkı tutuyordu.</p><p class="calibre9">"Dumbledore'u... uyar..."</p><p class="calibre9">"Beni bırakırsanız Dumbledore'u çağırabilirim," dedi Harry. "Beni bırakın, Mr. Crouch, bırakın da gidip Dumbledore'u çağırayım..."</p><p class="calibre9">"Teşekkür ederim, Weatherby, o işi de hallet, sonra senden bir fincan çay rica edeceğim. Eşim ve oğlum kısa süre sonra geliyorlar, bu gece Mr. ve Mrs. Fudge'la birlikte bir konsere gidiyoruz." Crouch yine bir ağaca dönmüş, akıcı bir şekilde konuşmaya başlamıştı ve Harry'nin orada olduğunun hiçbir şekilde farkında değilmiş gibi davranıyordu. Bu, Harry'yi öylesine şaşırttı ki, Crouch'un onu bıraktığının farkına varmadı. "Evet, oğlum on iki tane S.B.D. aldı, çok tatmin edici bir durum, evet, teşekkürler, evet, çok gurur verici. Şimdi, Andorra Sihir Bakanı'nın gönderdiği o mektubu getirmeni rica ediyorum, sanırım cevap yazdıracak vaktim var..."</p><p class="calibre9">"Sen onunla burada kal!" dedi Harry, Krum'a. "Ben gidip Dumbledore'u getireceğim. Ben daha hızlı giderim, odasının nerede olduğunu biliyorum -"</p><p class="calibre9">"Deli bu," dedi Krum, kuşku dolu bir sesle. Crouch'a bakıyordu. Crouch hâlâ ağaçla laklak ediyordu, belli ki onun Percy olduğuna emindi.</p><p class="calibre9">"Sen onunla kal," dedi Harry, ayağa kalkmaya davranarak. Ama onun hareket etmesi Mr. Crouch'ta yine ani bir değişikliğe neden olmuş gibiydi: Harry'yi dizlerinden yakalayıp yere çekti.</p><p class="calibre9">"Beni... bırakma!" diye fısıldadı, gözleri yine yuvalarından uğramış gibi görünüyordu. "Kaçtım... uyarmalıyım... anlatmalıyım... Dumbledore'u görmeliyim... benim suçum... hepsi benim suçum... Bertha... öldü... hepsi benim suçum... oğlum... benim suçum... Dumbledore'a söyle... Harry Potter... Karanlık Lord... güçlendi... Harry Potter... "</p><p class="calibre9">"Beni bırakırsanız Dumbledore'u getireceğim, Mr. Crouch!" dedi Harry. Arkasına dönüp Krum'a hiddetle baktı. "Yardım eder misin!"</p><p class="calibre9">Son derece endişeli görünen Krum gelip Mr. Crouch'un yanına çömeldi.</p><p class="calibre9">"Onu burada tut, yeter," dedi Harry, kendini Mr. Crouch'tan kurtararak. "Ben Dumbledore'u alıp geliyorum."</p><p class="calibre9">"Elini çabbuk tut, olur mu?" diye seslendi Krum. Harry koşarak Orman'dan uzaklaşıp karanlık arazide ilerledi. Ortalık ıssızdı; Bagman, Cedric ve Fleur gitmişlerdi. Harry taş basamakları bir solukta aştı, meşe ön kapılardan geçti ve ikinci kata giden mermer merdiveni çıkmaya başladı.</p><p class="calibre9">Beş dakika sonra, boş bir koridorun ortasında, büyük ve son derece çirkin bir hayvanı resmeden, taştan bir oluk ağzına gelmişti.</p><p class="calibre9">"Lim-limon şerbeti!" dedi soluk soluğa.</p><p class="calibre9">Bu, Dumbledore'un odasına giden gizli merdivenin parolasıydı - ya da, en azından, iki sene önce öyleydi. Ancak belli ki parola değişmişti, çünkü taştan oluk ağzı canlanıp kenara çekilmek yerine orada öylece durup Harry'ye kızgın gözlerle, melun melun baktı.</p><p class="calibre9">"Kıpırda!" diye bağırdı Harry. "Hadisene!"</p><p class="calibre9">Ama Hogwarts'taki hiçbir şey sırf Harry ona bağırdı diye kenara çekilmezdi; bunun işe yaramayacağını biliyordu. Karanlık koridorda göz gezdirdi. Dumbledore öğretmenler odasında olabilir miydi acaba? Merdivene doğru son sürat koşmaya başladı -</p><p class="calibre9">"POTTER!"</p><p class="calibre9">Harry kayarak durup çevresine bakındı.</p><p class="calibre9">Taştan oluk ağzının arkasındaki gizli merdivende az önce Snape belirmişti. Arkasındaki duvar kayararak kapanırken, eliyle Harry'ye yanına gelmesini işaret etti. "Burada ne arıyorsun, Potter?"</p><p class="calibre9">"Profesör Dumbledore'u görmem gerekiyor!" dedi Harry. Koridorda gerisingeri koşup bu sefer de Snape'in önünde kayarak durdu. "Mr. Crouch... az önce ortaya çıktı... Orman'da... dedi ki -"</p><p class="calibre9">"Ne saçmalıyorsun?" dedi Snape. Kara gözleri ışıldıyordu. "Neden bahsediyorsun?"</p><p class="calibre9">"Mr. Crouch!" diye bağırdı Harry. "Bakanlık'tan! Hasta falan herhalde - Orman'da, Dumbledore'u görmek istiyor! Bana parolayı verin, yeter -"</p><p class="calibre9">"Müdür şu anda meşgul, Potter," dedi Snape. İnce dudakları nahoş bir gülümsemeyle kıvrılmıştı.</p><p class="calibre9">"Dumbledore'a söylemem gerekiyor!" diye bağırdı Harry.</p><p class="calibre9">"Beni duymadın mı, Potter?"</p><p class="calibre9">Harry, Snape'in bundan çok keyif aldığının farkındaydı. Harry böylesine panik içindeyken onun önünü tıkamak hoşuna gitmişti.</p><p class="calibre9"> "Bakın," dedi Harry kızgın bir halde, "Crouch iyi değil - aklını - aklını kaçırmış - uyarmak istiyormuş -"</p><p class="calibre9">Snape'in arkasındaki taş duvar kayarak açıldı. Dumbledore orada duruyordu, üstünde uzun, yeşil bir cüppe, yüzünde de hafiften meraklı bir ifade vardı.</p><p class="calibre9">"Bir sorun mu var?" dedi, bir Harry'ye bir Snape'e bakarak.</p><p class="calibre9">"Profesör!" dedi Harry, Snape daha ağzını açamadan onun önüne geçerek. "Mr. Crouch geldi - aşağıda, Orman'da, sizinle konuşmak istiyor!"</p><p class="calibre9">Harry, Dumbledore'un sorular sormasını bekliyordu, ama çok şükür Dumbledore böyle bir şey yapmadı. "Önüme düş," dedi hemen. Ve Snape'i oluk ağzının yanında, oluk ağzından da çirkin bir suratla bırakıp, Harry'nin peşinden koridorda ilerlemeye başladı.</p><p class="calibre9">Mermer merdivenden hızla inerlerken, "Mr. Crouch ne dedi, Harry?" dedi Dumbledore.</p><p class="calibre9">"Sizi uyarması gerekiyormuş... korkunç bir şey yapmış... oğlundan söz etti... bir de Bertha Jorkins'ten... ve - ve Voldemort'dan... Voldemort'un güçlendiğiyle ilgili bir şey söyledi..."</p><p class="calibre9"> "Demek öyle," dedi Dumbledore ve zifiri karanlığa çıkarlarken adımlarını daha da hızlandırdı.</p><p class="calibre9">"Normal davranmıyor," dedi Harry, Dumbledore'un yanında çabuk çabuk yürüyerek. "Nerede olduğunu bilmiyor galiba. Konuşup duruyor, sanki Percy Weasley'nin orada olduğunu düşünüyor. Sonra birden değişiyor ve sizi görmesi gerektiğini söylüyor... onu Viktor Krum'la birlikte bıraktım."</p><p class="calibre9">Dumbledore sert bir sesle, "Öyle mi?" deyip daha da uzun adımlar atmaya başladı. Harry artık ona yetişebilmek için koşuyordu. "Başka birinin Mr. Crouch'u görüp görmediğini biliyor musun?" dedi Dumbledore.</p><p class="calibre9">"Hayır," dedi Harry. "Krum'la konuşuyorduk. Mr. Bagman üçüncü görevi anlatmıştı, biz onlarla şatoya dönmedik. Sonra bir baktık, Mr. Crouch Orman'dan çıkıyor -"</p><p class="calibre9">"Neredeler?" dedi Dumbledore, Beauxbatons arabası ileride görününce.</p><p class="calibre9">"Şurada," dedi Harry. Dumbledore'un önüne geçip ağaçların arasından yolu gösterdi. Artık Crouch'un sesi gelmiyordu, ama Harry yolu hatırlıyordu; Beauxbatons arabasının çok uzağında değildi... şuralarda bir yerdeydi...</p><p class="calibre9">"Viktor?" diye bağırdı Harry.</p><p class="calibre9">Cevap gelmedi.</p><p class="calibre9">"Buradaydılar," dedi Harry, Dumbledore'a. "Kesinlikle buralarda bir yerdeydiler..."</p><p class="calibre9">Dumbledore, "Lumos," dedi. Ucunda ışık yanan asasını havaya kaldırdı.</p><p class="calibre9">Asadan çıkan dar ışık huzmesi bir karanlık ağaç gövdesinden diğerine geziniyor, zemini aydınlatıyordu. Sonra birden bir çift ayağı aydınlattı.</p><p class="calibre9">Harry ve Dumbledore hemen oraya gittiler. Krum yerde yayılmış yatıyordu. Görünüşe göre bayılmıştı. Mr. Crouch'tan eser yoktu. Dumbledore, Krum'un üzerine eğildi ve gözkapaklarından birini hafifçe kaldırdı.</p><p class="calibre9">"Sersemletilmiş," dedi usulca. Çevrelerindeki ağaçlara göz gezdirirken, yarım ay biçimindeki gözlüğü asa ışığında parıldıyordu.</p><p class="calibre9">"Gidip birini çağırayım mı?" dedi Harry. "Madam Pomfrey'yi?"</p><p class="calibre9">"Hayır," dedi Dumbledore hemen. "Burada bekle."</p><p class="calibre9">Asasını kaldırıp Hagrid'in kulübesine doğru tuttu. Harry asanın ucundan gümüşi bir şeyin fırlayıp ağaçların arasından bir hayalet kuş gibi süzüldüğünü gördü. Sonra Dumbledore yeniden Krum'un üzerine eğildi, asasını ona doğrulttu ve, "Çözül," diye mırıldandı.</p><p class="calibre9">Krum gözlerini açtı. Afallamış görünüyordu. Dumbledore'u görünce doğrulup oturmaya çalıştı, ama Dumbledore elini onun omzuna koyarak onu uzanmaya zorladı.</p><p class="calibre9">"Bana saldırddı!" diye mırıldandı Krum, elini başına götürerek. "İhtiar deli bana salddırdı! Potter nereye gitti diye etraffa bakıyordum, bana arkkadan saldırdı!"</p><p class="calibre9">"Biraz uzan, hareket etme," dedi Dumbledore.</p><p class="calibre9">Gök gürültüsü gibi ayak sesleri duydular. Peşinde Fang'le Hagrid göründü. Elinde arbaleti vardı.</p><p class="calibre9">"Profesör Dumbledore!" dedi. Gözleri faltaşı gibi açıldı. "Harry - neler olu–?"</p><p class="calibre9">"Hagrid, gidip Profesör Karkaroff'u getirmeni istiyorum," dedi Dumbledore. "Öğrencisi saldırıya uğradı. Ondan sonra da, lütfen Profesör Moody'ye söyler misin -"</p><p class="calibre9">"Gerek yok, Dumbledore," dedi hırıltılı bir ses. "Ben buradayım." Moody asasını ışıklandırmış, bastonuna dayanarak topallaya topallaya onlara doğru geliyordu.</p><p class="calibre9">"Lanet olası bacak," dedi hiddetle. "Daha hızlı gelirdim... ne oldu? Snape, Crouch'la ilgili bir şeyler söyledi -"</p><p class="calibre9">"Crouch mu?" dedi Hagrid, anlayamadan.</p><p class="calibre9">"Hagrid, lütfen Karkaroff'u çağır!" dedi Dumbledore sert bir sesle.</p><p class="calibre9">"Ha, tamam... olur, Profesör..." dedi Hagrid. Dönüp karanlık ağaçların arasında gözden kayboldu, Fang de peşinden gitti.</p><p class="calibre9">"Barty Crouch'un nerede olduğunu bilmiyorum," dedi Dumbledore, Moody'ye. "Ama onu bulmamız çok önemli."</p><p class="calibre9">"Tamamdır," diye homurdandı Moody. Asasını çekip topallaya topallaya Orman'ın içlerine doğru ilerledi.</p><p class="calibre9">Hagrid'le Fang'in dönüşünü ilan eden sesleri duyana kadar Dumbledore da, Harry de konuşmadı. Karkaroff da onlarla birlikte, telaşla geliyordu. Gümüş rengi, şık kürkünü giymişti, solgun ve endişeli görünüyordu.</p><p class="calibre9">"Bu da ne?" diye feryat etti, Krum'u yerde, Dumbledore'la Harry'yi de onun yanında ayakta görünce. "Neler oluyor?"</p><p class="calibre9">"Salddırıya u'radım!" dedi Krum. Doğrulup oturdu ve başını sıvazlamaya başladı. "Mr. Crouch mudur nedir -"</p><p class="calibre9">"Crouch mu saldırdı sana? Crouch mu saldırdı? Üç-büyücü jüri üyesi mi?"</p><p class="calibre9">"Igor," diye lafa başladı Dumbledore, ama Karkaroff omuzlarını dikleştirerek kürküne sıkı sıkı sarındı. Sinirden morarmıştı.</p><p class="calibre9">"İhanet!" diye böğürdü, parmağını Dumbledore'a doğrultarak. "Bir kumpas bu! Sen ve Sihir Bakanı'nız beni buraya sahte nedenler göstererek getirdiniz, Dumbledore! Bu eşit bir yarışma değil! Önce yaşı tutmamasına rağmen Potter'ı gizlice Turnuva'ya sokuyorsun! Şimdi de Bakanlık'tan bir arkadaşın benim şampiyonumu safdışı bırakmaya çalışıyor! Bu işte burnuma sahtekârlık ve yozlaşma kokusu geliyor. Ve sen, Dumbledore, bir de kalkıp daha sıkı uluslararası büyücülük ilişkilerinden, eski bağları yeniden kurmaktan, eski farklılıkları unutmaktan bahsediyorsun - işte senin hakkında bunu düşünüyorum!"</p><p class="calibre9">Karkaroff yere, Dumbledore'un ayağının dibine tükürdü. Hagrid tek bir harekette Karkaroff'u kürkünün önünden yakaladı ve havaya kaldırıp oradaki bir ağaca çarptı.</p><p class="calibre9">"Özür dile!" diye hırladı Hagrid. Karkaroff soluk almaya çabaladı. Hagrid'in kocaman eli gırtlağına yapışmıştı, ayakları havada sallanıyordu.</p><p class="calibre9">"Hagrid, hayır!" diye bağırdı Dumbledore, gözlerinde kıvılcımlar çakarak.</p><p class="calibre9">Hagrid, Karkaroff'u ağaca yapıştırmış olan elini çekti ve Karkaroff ağacın gövdesinden aşağı kayıp kökün üzerine yığıldı; yukarıdan başına birkaç küçük dal ve yaprak döküldü.</p><p class="calibre9">"Lütfen Harry'yi şatoya götür, Hagrid," dedi Dumbledore sert bir sesle.</p><p class="calibre9">Derin derin soluk alan Hagrid, Karkaroff'a dik dik baktı. "Belki burada kalsam daha iyi olur, Müdürüm..."</p><p class="calibre9">"Harry'yi okula götüreceksin, Hagrid," diye kararlı bir şekilde tekrarladı Dumbledore. "Onu Gryffindor Kulesi'ne çıkar. Harry - senden de orada kalmanı istiyorum. Yapmak istediğin bir şey varsa -örneğin göndermek istediğin bir baykuş- sabahı beklemen gerekecek, anladın mı?"</p><p class="calibre9">"Şeyy - evet," dedi Harry, ona hayretle bakarak. Dumbledore, Harry'nin tam da o anda Pigwidgeon'ı doğruca Sirius'a göndermeyi, ona olanları söylemeyi aklından geçirdiğini nasıl anlamıştı?</p><p class="calibre9">"Fang'i sizinle bırakacağım, Müdürüm," dedi Hagrid, hâlâ ağacın dibinde kürküne ve ağaç köküne dolanmış duran Karkaroff'a tehdit edercesine bakarak. "Burada kal, Fang. Hadi, Harry."</p><p class="calibre9">Sessizlik içinde Beauxbatons arabasını geçip şatoya doğru yürüdüler.</p><p class="calibre9">Gölü geçerlerken, Hagrid bir homurtuyla, "Nasıl cüret eder?" dedi. "Ne cüretle Dumbledore'u suçlar? Sanki Dumbledore böyle bir şey yaparmış gibi. Sanki Dumbledore senin Turnuva'ya girmeni istemiş gibi. Kaygılıydı! Dumbledore'u nicedir son zamanlardaki kadar kaygılı görmemiştim. Ya sana ne demeli!" dedi Hagrid birden Harry'ye, kızgın kızgın. Harry başını kaldırıp ona baktı, şaşırmıştı. "Ne işin vardı da, kalkıp o uğursuz Krum'la dolaşıyordun? O, Durmstrang'dan, Harry! Sana oracıkta bir uğursuzluk büyüsü yapabilirdi, değil mi? Moody sana hiçbir şey öğretmedi mi? Düşünsene, seni tek başına öyle bir yere çekip -"</p><p class="calibre9">"Krum iyi biri!" dedi Harry, Giriş Salonu'na giden basamakları çıkarlarken. "Bana büyü müyü yapmaya çalışmıyordu, Hermione hakkında konuşmak istedi, o kadar -"</p><p class="calibre9">"Ona da bir çift lafım olacak," dedi Hagrid kararlılıkla, merdiveni bam bam çıkarken. "O yabancılarla ne kadar az işiniz olursa, o kadar mutlu olursunuz. Onların hiçbirine güvenemezsiniz."</p><p class="calibre9">"Sen Madam Maxime'le iyi geçiniyordun ama," dedi Harry sinirlenerek.</p><p class="calibre9">"Bana sakın ondan bahsetme!" dedi Hagrid. Bir an çok korkutucu görünmüştü. "Onun numarasını çaktım artık! Benimle yine iyi geçinmeye çalışıyor, üçüncü görevde neler çıkacağını anlattırmaya çalışıyor. Hah! Hiçbirine güvenemezsin!"</p><p class="calibre9">Hagrid'in kafası öyle bozuktu ki, Harry, Şişman Hanım'a gelip de ona hoşça kal demekten memnuniyet duydu. Portre deliğinden içeri tırmanıp Ortak Salon'a girdi ve hemen Ron'la Hermione'nin oturduğu köşeye, olanları anlatmaya gitti.</p><div class="mbppagebreak" id="calibre_pb_62"></div>
</body></html>
