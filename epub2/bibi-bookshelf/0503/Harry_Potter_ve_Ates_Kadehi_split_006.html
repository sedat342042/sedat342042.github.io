<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos76483" class="calibre1"><span class="calibre2">
</span></p><p class="calibre7"><span class="calibre4"><span class="bold">DÖRDÜNCÜ  BÖLÜM: KAVUK'A  DÖNÜŞ</span></span></p><p class="calibre8">Ertesi gün saat on iki olduğunda Harry sandığını okul malzemeleriyle ve en kıymetli eşyalarıyla doldurmuştu bile: Babasından miras kalan görünmezlik pelerini, Sirius'tan aldığı süpürge, önceki yıl Fred ve George Weasley'nin verdiği sihirli Hogwarts haritası. Döşemedeki gevşek tahtanın altına sakladığı bütün yiyecekleri almış, unuttuğu büyü kitabı ya da tüy kalem kalmasın diye odasının her köşesine bakmıştı. Eylülün birine, yani Hogwarts'a dönmesine ne kadar kaldığını saymak için her geçen günü işaretlediği çizelgeyi de duvardan indirmişti.</p><p class="calibre9">Privet Drive Dört Numara'da hava çok gergindi. Eve bir grup büyücünün gelecek olması, Dursley'leri telaşlandırıp sinirlendirmişti. Harry, Weasley'lerin ertesi gün saat beşte geleceğini söylediğinde, Vernon Enişte'nin yüzüne düpedüz korku dolu bir ifade yerleşmişti.</p><p class="calibre9">"Umarım o insanlara doğru dürüst giyinmelerini söylemişsindir," diye homurdandı. "Sizin tayfanın ne biçim şeyler giydiğini görmüştüm. Üstlerine normal kıyafetler geçirme nezaketini gösterseler iyi olur diyorum."</p><p class="calibre9">Harry'nin içinde kötü bir his uyandı. Mr. ve Mrs. Weasley'nin, Dursley'lerin "normal" olarak tanımlayacağı bir şey giydiklerini hiç görmemişti. Çocukları tatillerde Muggle kıyafetleri giyiyor olabilirdi, ama Mr. ve Mrs. Weasley ya hafiften ya da bütün bütüne pejmürde cüppeler giyerlerdi. Harry'nin canını sıkan, komşuların ne düşüneceği değildi. Weasley'ler Dursley'lerin kafalarındaki en kötü büyücü tipine uyan bir görünümde gelirlerse, kötü muamele göreceklerinden endişeleniyordu.</p><p class="calibre9">Vernon Enişte en iyi takım elbisesini giymişti. Bu, kimilerine nazik bir karşılama ifadesi gibi görünebilirdi, ama Harry asıl nedenin Vernon Enişte'nin etkileyici ve karşısındakini sindirecek bir izlenim uyandırma isteğinde yattığını biliyordu. Öte yandan, Dudley sanki küçülmüş gibiydi. Yaptığı rejim nihayet etkisini gösteriyor olduğundan değil, korkudan. Dudley yetişkin bir büyücüyle son karşılaşmasından pantolonunun arka tarafında bir domuz kuyruğuyla çıkmış, Petunia Teyze'yle Vernon Enişte Londra'daki özel bir hastanede kuyruğu aldırmak için para vermek zorunda kalmışlardı. Bu yüzden Dudley'nin ikide bir elini kaygıyla arkasına götürmesi ve düşmana bir kez daha aynı hedefi açmamak için odadan odaya yan yan yürüyerek dolaşması hiç şaşırtıcı değildi.</p><p class="calibre9">Öğle yemeklerini neredeyse tamamen sessizlik içinde yediler. Hatta Dudley yemeğe itiraz bile etmedi (süzme peynir ve rendelenmiş kereviz vardı). Petunia Teyze hiçbir şey yememişti. Kollarını göğsünde kavuşturmuş, dudaklarını büzmüştü. Görünüşe bakılırsa dilini çiğniyordu. Sanki Harry'ye yöneltmek için yanıp tutuştuğu öfkeli eleştirilerini dilini ısırarak kontrol altında tutuyordu.</p><p class="calibre9">Vernon Enişte masanın öbür ucundan, "Arabayla geliyorlardır herhalde?" dedi havlarcasına.</p><p class="calibre9">"Şeyy," dedi Harry.</p><p class="calibre9">Bunu hiç düşünmemişti. Sahi, Weasley'ler onu neyle alacaklardı? Artık bir arabaları yoktu; eski Ford Anglia'ları şu anda ipini koparmış halde, Hogwarts'taki Yasak Orman'da vahşi bir hayat sürüyordu. Ama Mr. Weasley geçen sene Sihir Bakanlığı'ndan bir araba ödünç almıştı, bugün de aynı şeyi yapamaz mıydı?</p><p class="calibre9">"Sanırım," dedi Harry.</p><p class="calibre9">Vernon Enişte bıyığını titreterek burnundan soludu. Normal şartlarda Vernon Enişte Mr. Weasley'nin arabasının modelini sorardı; insanları arabalarının büyüklüğüne ve pahalılığına göre değerlendirme eğilimi vardı. Ama Mr. Weasley bir Ferrari'yle gelse bile, Harry, Vernon Enişte'nin onu beğeneceğinden şüpheliydi.</p><p class="calibre9">Harry öğleden sonranın büyük bir bölümünü odasında geçirdi; Petunia Teyze'nin, sanki hayvanat bahçesinden bir gergedanın kaçtığı duyurulmuş gibi birkaç saniyede bir perdeyi aralayıp dışarı bakmasına katlanamıyordu. Sonunda, saat beşe çeyrek kala, Harry oturma; odasına indi.</p><p class="calibre9">Petunia Teyze karşı konulmaz bir isteğe kapılmışçasına yastıkları düzeltiyordu. Vernon Enişte ise gazete okuyormuş gibi yapıyordu, ama küçücük gözleri hiç hareket etmiyordu ve Harry onun yaklaşan bir araba sesi duyabilmek için kulak kesildiğinden emindi. Dudley bir koltuğa büzülmüştü. Tombul elleriyle poposunu sıkı sıkı tutuyordu. Harry gerginliğe dayanamadı. Odadan çıkıp holdeki merdivene oturdu. Gözleri saatindeydi, kalbiyse heyecandan ve sinirden güm güm atıyordu.</p><p class="calibre9">Ama saat beşe geldi, geçti. Takım elbisesinin içinde hafif hafif terleyen Vernon Enişte ön kapıyı açtı, sokağın iki tarafına göz attı ve başını hemen yine içeri soktu.</p><p class="calibre9">"Geciktiler!" diye hırladı Harry'ye.</p><p class="calibre9">"Biliyorum," dedi Harry. "Belki... belki trafik sıkışık falandır."</p><p class="calibre9">Beşi on geçti... çeyrek geçti... Harry kendi de endişelenmeye başlamıştı şimdi. Beş buçukta, Vernon Enişte'yle Petunia Teyze'nin oturma odasında kesik kesik fısıltılarla konuştuklarını duydu.</p><p class="calibre9">"Saygı diye bir şey yok."</p><p class="calibre9">"Ya işimiz olsaydı?"</p><p class="calibre9">"Belki geç gelirlerse onları yemeğe davet ederiz sanıyorlardır."</p><p class="calibre9">"Kesinlikle öyle bir şey olmayacak," dedi Vernon Enişte. Harry onun ayağa kalkıp oturma odasında volta atmaya başladığını duydu. "Çocuğu alıp gidecekler, oyalanmak yok. Tabii, gelirlerse. Muhtemelen günü şaşırmışlardır. Şunu söyleyebilirim ki, onların cinsi dakikliğe pek kıymet vermiyor. Sebep ya budur ya da kullandıkları teneke araba bozulup - AAAAHHHHHHHHH!"</p><p class="calibre9">Harry yerinden sıçradı. Oturma odası kapısının arkasından, odada panik içinde koşuşturan Dursley'lerin sesleri geliyordu. Az sonra Dudley hole fırladı. Dehşete kapılmış görünüyordu.</p><p class="calibre9">"Ne oldu?" dedi Harry. "Ne var?"</p><p class="calibre9">Ama görünüşe bakılırsa Dudley konuşabilecek durumda değildi. Elleri hâlâ poposunda, mutfağa elinden geldiğince hızlı şekilde badi badi yürüdü. Harry hemen oturma odasına girdi.</p><p class="calibre9">Dursley'lerin tahtayla kapatılmış, önüne elektrikli, sahte bir kömür ateşi yerleştirilmiş şöminelerinin içinden gümlemeler ve gıcırtılar geliyordu.</p><p class="calibre9">"Neler oluyor?" dedi Petunia Teyze, nefesi sıkışarak. Duvara doğru gerilemişti ve dehşet içinde ateşe doğru bakıyordu. "Neler oluyor, Vernon?"</p><p class="calibre9">Ama cevap için fazla beklemesi gerekmedi. Önü kapatılmış şöminenin içinden insan sesleri geliyordu.</p><p class="calibre9">"Ah! Fred, hayır - geri dön, geri dön, bir yanlışlık oldu - George'a söyle sakın - AH! George, hayır, yer yok, hemen geri dön ve Ron'a söyle -"</p><p class="calibre9">"Belki Harry bizi duyabilir, baba - belki bizi dışarı çıkarabilir -"</p><p class="calibre9">Elektrikli ateşin arka tarafından tahtalara vuran yumruk sesleri yükseldi.</p><p class="calibre9">"Harry? Harry, bizi duyabiliyor musun?"</p><p class="calibre9">Dursley'ler kızgın bir çift sansar gibi Harry'nin üstüne yürüdüler.</p><p class="calibre9">"Bu da ne böyle?" diye hırladı Vernon Enişte. "Neler oluyor?"</p><p class="calibre9">"Şey - buraya Uçuç tozuyla gelmeye çalışmışlar," dedi Harry, içinden yükselen çılgınca gülme arzusuna zar zor hâkim olarak. "Ateşle seyahat edebiliyorlar. Ama şömineyi kapattığınızdan -bir dakika-"</p><p class="calibre9">Şömineye yaklaşıp tahtaların arasından seslendi.</p><p class="calibre9">"Mr. Weasley? Beni duyabiliyor musunuz?"</p><p class="calibre9">Yumruklama sesleri durdu. Bacanın içinde biri, "Şşt!" dedi.</p><p class="calibre9">"Mr. Weasley, benim, Harry... Şömine kapanmış durumda. Oradan gelemezsiniz."</p><p class="calibre9">"Hay aksi!" dedi Mr. Weasley'nin sesi. "İnsan niye şömineyi kapatır ki?"</p><p class="calibre9">"Elektrikli ateşleri var," diye açıkladı Harry.</p><p class="calibre9">"Gerçekten mi?" dedi Mr. Weasley'nin sesi heyecanla. "Eklektik, ha? Fişi de var mı yani? Vay vay, mutlaka görmem lazım... Bir düşünelim... ah, Ron!"</p><p class="calibre9">Ron'un sesi de diğerlerininkine katılmıştı.</p><p class="calibre9">"Burada ne yapıyoruz? Bir terslik mi var?"</p><p class="calibre9">"Yo, hayır, Ron" dedi Fred'in sesi, hayli alaycı bir tonla. "Hayır, tam da buraya gelmek istemiştik zaten."</p><p class="calibre9">"Evet, burada harika vakit geçiriyoruz," dedi George, sanki biri onu duvara sıkıştırmış gibi boğuk bir sesle.</p><p class="calibre9">"Çocuklar, çocuklar..." dedi Mr. Weasley belli belirsiz. "Bir şeyler düşünmeye çalışıyorum... Evet... tek yol bu.... Geri çekil, Harry."</p><p class="calibre9">Harry kanepeye kadar geriledi. Vernon Enişte ise şömineye yaklaştı.</p><p class="calibre9">"Durun bir dakika!" diye böğürdü ateşe. "Tam olarak ne yapmak -"</p><p class="calibre9">GÜM.</p><p class="calibre9">Önü kapatılmış şömine dışarı doğru patlayıp elektrikli ateşi odanın karşı duvarına fırlattı. Mr. Weasley, Fred, George ve Ron, molozdan ve un ufak olmuş taşlardan oluşan bir bulutun içinde belirdiler. Petunia Teyze feryat ederek arkasındaki kahve sehpasının üstüne doğru devrildi. Vernon Enişte onu yere düşmeden yakaladı ve ne diyeceğini bilemez halde, hepsi parlak kızıl saçlara sahip olan Weasley'lere ve her bir çiline varıncaya kadar birbirlerinin tıpatıp aynı olan Fred ve George'a bakakaldı.</p><p class="calibre9">Mr. Weasley uzun, yeşil cüppesinin üstündeki tozu silkip gözlüğünü düzelterek, "Böyle daha iyi," dedi soluk soluğa. "Hah - siz Harry'nin teyzesi ve eniştesi olmalısınız!"</p><p class="calibre9">Uzun boylu, zayıf ve kelleşmeye başlamış olan Mr. Weasley, Vernon Enişte'ye doğru yürüyüp elini uzattı, ama Vernon Enişte, Petunia Teyze'yi de sürükleyerek birkaç adım geri gitti. Söyleyecek tek bir söz bile bulamıyordu. En iyi takım elbisesi beyaz tozlarla kaplanmıştı. Tozlar aynı zamanda saçına ve bıyığına da yerleşmişti, aniden otuz yıl yaşlanmış gibi görünüyordu.</p><p class="calibre9">"Şey -evet- kusura bakmayın," dedi Mr. Weasley, elini indirip omzunun üstünden yıkık şömineye göz atarak. "Hepsi benim suçum. Öbür taraftan dışarı çıkamayacağımız hiç aklıma gelmedi. Şöminenizi Uçuç Şebekesi'ne bağlatmıştım da - yani sadece bir akşamlığına, Harry'yi alabilelim diye. Doğrusunu söylemek gerekirse, Muggle şöminelerinin bağlı olmaması gerekiyor, ama Uçuç Düzenleme Paneli'nde tanıdığım biri var, o ayarladı. Hemen eski haline döndürebilirim, hiç merak etmeyin. Çocukları geri göndermek için bir ateş yakayım, sonra şöminenizi onarıp buharlaşırım."</p><p class="calibre9">Harry, Dursley'lerin bunun tek kelimesini bile anlamadığından emindi. Hâlâ yıldırım çarpmış gibi, ağızları bir karış açık, Mr. Weasley'ye bakıyorlardı. Petunia Teyze yine ayaklarının üstünde doğruldu ve Vernon Enişte'nin arkasına saklandı.</p><p class="calibre9">"Merhaba, Harry!" dedi Mr. Weasley neşeyle. "Sandığın hazır mı?"</p><p class="calibre9">"Yukarıda," dedi Harry sırıtarak.</p><p class="calibre9">"Biz alırız," dedi Fred hemen. George'la ikisi Harry'ye göz kırparak odadan çıktılar. Bir keresinde gece karanlığında Harry'yi kurtardıkları için, odasının nerede olduğunu biliyorlardı. Harry'ye göre Fred ve George, Dudley'yi görebilmeyi umuyorlardı; Harry'den Dudley hakkında çok şey duymuşlardı.</p><p class="calibre9">"Şey," dedi Mr. Weasley, kollarını hafifçe sallayarak. Tatsız sessizliğe son vermeye çalışıyordu. "Çok -şey- çok güzel bir yeriniz var."</p><p class="calibre9">Normalde tek bir leke bile bulunmayan oturma odaları şimdi tozla ve tuğla parçalarıyla kaplı olduğundan, bu laf Dursley'lerin pek hoşuna gitmedi. Vernon Enişte'nin yüzü yine morardı, Petunia Teyze de yine dilini çiğnemeye başladı. Ancak bir şey söyleyemeyecek kadar korkmuş görünüyorlardı.</p><p class="calibre9">Mr. Weasley çevresine bakmıyordu. Muggle'larla ilgili her şeye bayılıyordu. Harry onun gidip televizyonu ve video cihazını incelemek için yanıp tutuştuğunu görebiliyordu.</p><p class="calibre9">"Elektrikle çalışıyorlar, değil mi?" dedi bilgiç bir edayla. "A, tabii, fişleri görebiliyorum. Fiş topluyorum da," diye ekledi Vernon Enişte'ye dönerek. "Bir de pil. Çok zengin bir pil koleksiyonum var. Eşim deli olduğumu düşünüyor, ama işte, ne yaparsınız."</p><p class="calibre9">Besbelli Vernon Enişte de Mr. Weasley'nin deli olduğunu düşünüyordu. Azıcık sağa giderek Petunia Teyze'nin önünü kapattı, sanki Mr. Weasley'nin her an üstlerine doğru koşup onlara saldırabileceğini düşünüyordu.</p><p class="calibre9">Dudley birden yine odada belirdi. Harry sandığının merdivende çıkardığı sesleri duyabiliyor ve Dudley'nin de bu seslerden korkup mutfaktan çıktığını biliyordu. Dudley, Mr. Weasley'ye korku dolu gözlerle bakarak duvar boyunca yan yan yürüdü ve annesiyle babasını siper almaya çalıştı. Ne yazık ki, Vernon Enişte'nin gövdesi Petunia Teyze'nin önünü kaplamaya yetse de, Dudley'yi örtecek kadar geniş değildi.</p><p class="calibre9">"Hah, bu senin kuzenin, değil mi, Harry?" dedi Mr. Weasley, sohbet açma konusunda cesur bir adım daha atarak.</p><p class="calibre9">"Hı hı," dedi Harry, "Dudley."</p><p class="calibre9">Ron'la ikisi birbirlerine baktılar ve hemen başlarını çevirdiler; kahkaha atmamak için kendilerini zor tutuyorlardı. Dudley'nin elleri hâlâ poposundaydı, düşmesinden korkar gibi bir hali vardı. Ancak Mr. Weasley, Dudley'nin bu tuhaf davranışından gerçekten kaygılanmış görünüyordu. Hatta az sonra konuştuğunda, Harry, ses tonundan onun Dudley'yi kesinlikle deli sandığını anladı, tıpkı Dursley'lerin onu deli sanmaları gibi. Ama Mr. Weasley'nin sesinde korku değil, ilgi vardı.</p><p class="calibre9">"Tatilin iyi geçiyor mu, Dudley?" dedi nazikçe.</p><p class="calibre9">Dudley inledi. Harry onun ellerinin kocaman poposunu daha da sıkı kavradığını gördü.</p><p class="calibre9">Fred ve George ellerinde Harry'nin okul sandığıyla odaya döndüler. İçeri girerken gözleriyle çevreyi taradılar ve Dudley'yi gördüler. Yüzlerine birbirinin kopyası, melun sırıtışlar yerleşti.</p><p class="calibre9">"Hah, tamam," dedi Mr. Weasley. "Gitme vakti geldi o zaman."</p><p class="calibre9">Cüppesinin kollarını sıvayıp asasını çıkardı. Harry, Dursley'lerin yekvücut halde duvara doğru gerilediklerini gördü.</p><p class="calibre9">Mr. Weasley, asasını arkasındaki duvarda bulunan deliğe doğrultarak, "Incendio!" dedi.</p><p class="calibre9">Şömineden alevler yükselip sanki saatlerdir yanıyormuşçasına keyifli keyifli çatırdamaya başladı. Mr. Weasley cebinden ağzı iple büzülmüş küçük bir kese çıkardı, ipi çözdü, kesenin içinden bir tutam toz aldı ve alevlerin üstüne attı. Alevler zümrüt yeşiline dönüp adamakıllı parladı.</p><p class="calibre9">"Önce sen, Fred," dedi Mr. Weasley.</p><p class="calibre9">"Geliyorum," dedi Fred. "A, hayır - bir dakika -"</p><p class="calibre9">Fred'in cebinden bir poşet dolusu şeker dökülmüştü ve içindekiler her yana saçılmaktaydı - parlak renkli ambalajların içinde büyük, tombul şekerlemeler.</p><p class="calibre9">Fred emekleyerek onları cebine tıktı, sonra Dursley'lere neşeyle el salladı ve ateşin içine yürüyüp, "Kovuk!" dedi. Petunia Teyze titreyerek soluğunu bıraktı. Fred ıslık gibi bir sesle yok oldu.</p><p class="calibre9">"Sıra sende, George," dedi Mr. Weasley. "Sandığı da al."</p><p class="calibre9">Harry, George'un sandığı alevlerin içine taşımasına ve daha iyi tutabilmek için dikine çevirmesine yardım etti. Sonra George da, "Kovuk!" diye haykınp, ikinci bir ıslık sesiyle kayboldu.</p><p class="calibre9">"Ron, sıra sende," dedi Mr. Weasley.</p><p class="calibre9">Ron, "Görüşürüz," dedi Dursley'lere neşeyle. Harry'ye bakıp ağzı kulaklarına varıncaya dek sırıttı, ateşe adım attı ve, "Kovuk!" diye bağınp yok oldu.</p><p class="calibre9">Şimdi sadece Harry ve Mr. Weasley kalmıştı.</p><p class="calibre9">"Şey... hoşça kalın," dedi Harry, Dursley'lere.</p><p class="calibre9">Hiçbir şey söylemediler. Harry ateşe doğru yürüdü, ama tam ateşin göbeğine gelmişti ki, Mr. Weasley eliyle onu durdurdu. Dursley'lere şaşkınlıkla bakıyordu.</p><p class="calibre9">"Harry size hoşça kalın dedi," dedi. "Onu duymadınız mı?"</p><p class="calibre9">Harry, "Fark etmez," diye mırıldandı Mr. Weasley'ye. "Cidden, umrumda değil."</p><p class="calibre9">Mr. Weasley elini Harry'nin omzundan çekmedi.</p><p class="calibre9">"Yeğeninizi bir dahaki yaza kadar göremeyeceksiniz," dedi Vernon Enişte'ye, apaçık bir kızgınlıkla. "Herhalde hoşça kal diyeceksiniz, değil mi?"</p><p class="calibre9">Vernon Enişte'nin yüzü öfkeyle titremeye başlamıştı. Az önce oturma odasının yarısını havaya uçurmuş olan bir adamdan nezaket dersi alma fikri ona derin bir azap veriyormuş gibiydi.</p><p class="calibre9">Ama Mr. Weasley'nin asası hâlâ elindeydi ve Vernon Enişte, küçük gözleriyle ona kaçamak bir bakış attıktan sonra, içerlemiş bir sesle, "Hoşça kal," dedi.</p><p class="calibre9">Harry, "Görüşürüz," dedi ve hoş, ılık bir nefes gibi gelen yeşil alevlerin içine adım attı. Ancak tam o anda, arkasından korkunç bir öğürtü çıktı ve Petunia Teyze feryat figan bağırmaya başladı.</p><p class="calibre9">Harry hızla döndü. Dudley artık annesiyle babasının arkasında değildi. Kahve sehpasının yanına çömelmiş, ağzından sarkan yarım metreye yakın, mor, yapış yapış bir şeyden dolayı boğuluyormuş gibi oğürüp tükürük saçıyordu. Harry kısa süreli bir şaşkınlığın ardından o yarım metrelik şeyin Dudley'nin dili olduğunu anladı. Dudley'nin önünde, yerde parlak bir şekerleme ambalajı duruyordu.</p><p class="calibre9">Petunia Teyze kendini Dudley'nin yanına, yere fırlattı, şişmiş dilinin bir ucunu tuttu ve onu ağzından çıkarmaya çalıştı. Pek şaşırtıcı olmayan bir şekilde, Dudley daha da fena feryat etmeye ve tükürük saçmaya başlayarak onu uzaklaştırmaya çalıştı. Vernon Enişte böğürüyor, kollarını sallıyordu. Mr. Weasley ancak bağırarak sesini duyurabildi.</p><p class="calibre9">"Endişelenmeyin, ben onu düzeltebilirim!" diye seslendi ve asasını doğrultarak Dudley'ye doğru ilerledi, ama Petunia Teyze daha da fena çığlık atarak kendini Dudley'nin üzerine fırlatıp onu Mr. Weasley'ye karşı bir kalkan gibi sardı.</p><p class="calibre9">"Yo, gerçekten!" dedi Mr. Weasley çaresizce. "Basit bir işlem bu - şu şekerlemeden - oğlum Fred - çok muziptir - ama bu sadece bir Devleştirme Büyüsü - en azından ben öyle sanıyorum - lütfen, düzeltebilirim -"</p><p class="calibre9">Ama rahatlamak şöyle dursun, Dursley'ler iyice paniğe kapıldılar. Petunia Teyze isteri krizi geçiriyormuş gibi ağlıyor, Dudley'nin dilini tutmuş, kopartmaya kararlıymışçasına çekiyordu; Dudley annesinin ve dilinin baskısından boğuluyormuş gibiydi; tamamen kontrolünü kaybetmiş olan Vernon Enişte ise büfenin üstünden bir porselen biblo alarak hızla Mr. Weasley'ye doğru fırlattı. Mr. Weasley eğildi ve biblo, havaya uçmuş şöminenin içinde parçalara ayrıldı.</p><p class="calibre9">"Yapmayın ama!" dedi Mr. Weasley kızgın bir şekilde, asasını savurarak. "Yardım etmeye çalışıyorum!"</p><p class="calibre9">Vernon Enişte yaralı bir suaygırı gibi böğürerek bir biblo daha kaptı.</p><p class="calibre9">"Hârry, git! Git hadi!" diye bağırdı Mr. Weasley, asasını Vernon Enişte'ye doğrultarak. "Bunu ben hallederim!"</p><p class="calibre9">Harry eğlenceyi kaçırmak istemiyordu, ama Vernon Enişte'nin ikinci biblosu sol kulağını kıl payı ıskalamıştı. Şöyle bir düşününce, durumu Mr. Weasley'ye bırakmanın en iyisi olduğuna karar verdi. Ateşe adım atıp omzunun üstünden bakarak, "Kovuk!" dedi. Oturma odasında son gördüğü tablo, Mr. Weasley'nin asasıyla Vernon Enişte'nin elindeki üçüncü bir bibloyu havaya uçurduğu, Petunia Teyze'nin Dudley'nin üzerine yatmış çığlık çığlığa bağırdığı ve Dudley'nin dilinin büyük, yapış yapış bir piton gibi sarktığıydı. Ama hemen sonra Harry büyük bir hızla dönmeye başladı ve Dursley'lerin oturma odası zümrüt yeşili alevlerin içinde kayboldu.</p><div class="mbppagebreak" id="calibre_pb_9"></div>
</body></html>
