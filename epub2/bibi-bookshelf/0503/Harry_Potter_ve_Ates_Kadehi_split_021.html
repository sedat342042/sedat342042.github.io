<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Ateş Kadehi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos561851" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  YEDİNCİ  BÖLÜM: DÖRT  ŞAMPİYON</span></span></p><p class="calibre8">Harry öylece kalakaldı. Büyük Salon'daki bütün gözlerin ona çevrilmiş olduğunun farkındaydı. Afallamıştı. Her tarafı uyuşmuş gibiydi. Rüya görüyor olmalıydı. Doğru duymuş olamazdı.</p><p class="calibre9">Kimse alkışlamadı. Salonu kızgın anların sesini andıran bir vızıldama kaplamaya başlamıştı; bazı öğrenciler, yerinde donakalmış olan Harry'yi iyice görebilmek için ayağa kalkıyordu.</p><p class="calibre9">Baştaki masada Profesör McGonagall da ayağa kalkmış ve Ludo Bagman'la Profesör Karkaroff'un yanından hızla geçerek derhal Profesör Dumbledore'un kulağına bir şeyler fısıldamaya başlamıştı. Kulağını ona yaklaştırmış dinleyen Dumbledore'un kaşları hafifçe çatıktı.</p><p class="calibre9">Harry, Ron ve Hermione'ye döndü; ikisinin arkasında, bütün Gryffindor masasının ağzı bir karış açık onu izlediğini gördü.</p><p class="calibre9">"Adımı koymadım," dedi Harry, boş gözlerle onlara bakarak. "Koymadığımı biliyorsunuz."</p><p class="calibre9">Ron da, Hermione de ona aynı derecede boş gözlerle baktılar.</p><p class="calibre9">Baştaki masada Profesör Dumbledore doğrulmuş, başını sallayarak Profesör McGonagall'ı onaylıyordu.</p><p class="calibre9">"Harry Potter!" diye seslendi bir kez daha. "Harry! Buraya, lütfen!"</p><p class="calibre9">"Git hadi," diye fısıldadı Hermione, Harry'yi hafifçe iterek.</p><p class="calibre9">Harry ayağa kalktı, cüppesinin eteğine bastı ve hafifçe tökezledi. Gryffindor ve Hufflepuff masalarının arasındaki boşluktan yürümeye başladı. Yürüyüş bitmek bilmiyordu; baştaki masa bir gıdım bile yakınlaşıyor gibi değildi ve Harry ona bakan yüzlerce gözü, her biri birer projektörmüş gibi, üzerinde hissedebiliyordu. Uğultu gittikçe arttı. Ona bir saat gibi gelen bir sürenin sonunda Dumbledore'un yanına vardı. Bütün öğretmenlerin kendisine baktığını hissedebiliyordu.</p><p class="calibre9">"Evet... içeri geç, Harry," dedi Dumbledore. Gülümsemiyordu.</p><p class="calibre9">Harry öğretmenler masasının kıyısından kıyısından yürümeye başladı. Hagrid masanın en sonunda oturuyordu. Harry'ye her zamanki gibi göz kırpmadı, el sallamadı, selam vermedi. Tamamen afallamış görünüyordu, Harry yanından geçerken herkes gibi o da bakmakla yetindi. Harry, Büyük Salon'dan çıkınca, cadıların ve büyücülerin resimleriyle bezeli daha küçük bir odada buldu kendini. Odanın öbür ucundaki şöminede alev alev yanan bir ateş vardı.</p><p class="calibre9">İçeri girdiğinde portrelerdeki yüzler dönüp ona baktılar. Buruşuk yüzlü bir cadının, resminin çerçevesinden dışarı fırlayıp, bitişiğindeki ayı balığı bıyıklı büyücünün resmine girdiğini gördü. Yaşlı cadı büyücünün kulağına bir şeyler fısıldamaya koyuldu.</p><p class="calibre9">Viktor Krum, Cedric Diggory ve Fleur Delacour ateşin çevresinde toplanmışlardı. Alevlerin önündeki siluetleri tuhaf bir şekilde etkileyici görünüyordu. Kambur ve düşünceli duran Krum şömineye yaslanmıştı, diğer ikisinden biraz ötedeydi. Cedric ellerini arkasında kavuşturmuş, ateşe bakıyordu. Harry içeri girince Fleur Dleacour dönüp baktı ve uzun, gümüş rengi saçlarını arkaya attı.</p><p class="calibre9">"Ne var?" dedi. "Zalona dönmemiz mi istiyo'lar?"</p><p class="calibre9">Harry'nin bir haber getirmeye geldiğini sanmıştı. Harry ise az önce olanları nasıl açıklayacağını bilemiyordu. Orada öylece durup üç şampiyona baktı. Birden hepsinin ne kadar uzun boylu olduğunun farkına vardı.</p><p class="calibre9">Arkasından telaşlı ayak sesleri geldi ve Ludo Bagman içeri girdi. Harry'yi kolundan tutup öne çekti.</p><p class="calibre9">"Olağanüstü!" diye mırıldandı, Harry'nin kolunu sıkarak. "Kesinlikle olağanüstü! Baylar... bayan," diye ekledi, şömineye yaklaşıp diğer üçüne hitap ederek. "İnanılmaz gibi görünebilir ama - dördüncü Üçbüyücü şampiyonunu takdim ederim!"</p><p class="calibre9">Viktor Krum doğruldu. Somurtkan yüzü, Harry'yi süzerken iyice karardı. Cedric hayrete düşmüş görünüyordu. Bagman'ın söylediklerini yanlış anladığından eminmişçesine bir Bagman'a, bir Harry'ye bakıyordu.</p><p class="calibre9">Fleur Delacour ise saçını arkaya atıp gülümseyerek, "Aman ne komik şaka, Miister Bapnan," dedi.</p><p class="calibre9">"Şaka mı?" diye tekrarladı Bagman şaşkın şaşkın. "Yo, yo, şaka değil! Az önce Ateş Kadehi'nden Harry'nin adı çıktı!"</p><p class="calibre9">Krum'un kara kaşları birbirine yaklaştı. Cedric'in yüzüne hâlâ kibar bir hayret hâkimdi.</p><p class="calibre9">Fleur kaşlarını çattı. "Ama belli ki yanlışlık olmuş," dedi Bagman'a, küçümser bir edayla. "Ya'ışmaya katılamaz o. Çok küüçük."</p><p class="calibre9">"Şeyy... evet, hayret verici," dedi Bagman, tıraşlı çenesini sıvazlayıp Harry'ye gülümseyerek. "Ama biliyorsunuz, yaş sınırı ilk kez bu yıl kondu, ekstra bir güvenlik önlemi olarak. Adı da Kadeh'ten çıktığına göre... artık şu noktada bunun kaçışı yok sanıyorum... kurallar öyle, mecbur... Harry'nin elinden geleni yapması gereke–"</p><p class="calibre9">Arkalarındaki kapı yine açıldı ve kalabalık bir grup içeri girdi: Önde Profesör Dumbledore, hemen arkasında da Mr. Crouch, Profesör Karkaroff, Madam Maxime, Profesör McGonagall ve Profesör Snape. Profesör McGonagall kapıyı kapatmadan önce, Harry'nin kulağına duvarın öte yanından yüzlerce öğrencinin uğultusu geldi.</p><p class="calibre9">"Madam Maxime!" dedi Fleur hemen, müdürünün yanına giderek. "Bu küüçük çocuk da ya'ışmaya katılcak diyo'lar!"</p><p class="calibre9">Harry her yanını uyuşturan inanamamazlık duygusunun altında bir yerlerde bir kızgınlık dalgası hissetti. Küçük çocuk, ha!</p><p class="calibre9">Madam Maxime dimdik duruyordu, boyu bütün haşmetiyle gözler önündeydi. Heybetli başının tepesi, mumlarla donanmış avizeye sürtünüyordu. Siyah satenle kaplı kocaman göğsü şişti.</p><p class="calibre9">"Bu ne anlama geliyor, Damblidor?” diye sordu buyurgan bir edayla.</p><p class="calibre9">"Bunu ben de öğrenmek istiyorum, Dumbledore," dedi Profesör Karkaroff. Yüzünde zoraki bir gülümseme vardı, mavi gözleriyse buz parçaları gibiydi, "iki tane Hogwarts şampiyonu, ha? Ev sahibi okulun iki şampiyon sokmasına izin verildiğini hiç duymamıştım - kuralları yeterince dikkatli okumadım mı acaba?"</p><p class="calibre9">Kısa ve pis bir kahkaha attı.</p><p class="calibre9">"Cesi impossible," dedi Madam Maxime. Çok sayıda muhteşem opal taşıyla süslediği kocaman elini Fleur'ün omzuna koymuştu. "Ogwarts'ın iki jampiyonu olamaz. Fena hakzızlık bu."</p><p class="calibre9">"Senin şu Yaş Çizgisi'nin küçük adayların katılmasını önleyeceğini sanıyorduk, Dumbledore," dedi Karkaroff. Zoraki gülümsemesi hâlâ silinmemişti, ama bakışları her zamankinden de soğuktu. "Yoksa tabii ki biz de kendi okullarımızdan daha geniş bir aday kadrosu seçip getirirdik."</p><p class="calibre9">"Bu, Potter'ın suçu, başka kimsenin değil, Karkaroff," dedi Snape yumuşak bir sesle. Siyah gözleri kinle alev alevdi. "Potter'ın kuralları yıkma konusundaki kararlılığı yüzünden Dumbledore'u suçlama. Buraya adım attığı günden beri çizgiyi aşıp duruyor -"</p><p class="calibre9">"Teşekkür ederim, Severus," dedi Dumbledore kah bir sesle. Snape sustu, ama siyah ve yağlı saçlarının arasından gözleri hâlâ hain hain parlıyordu.</p><p class="calibre9">Profesör Dumbledore şimdi Harry'ye bakıyordu. Harry de gözlerini ona çevirmiş, yarım ay biçimindeki gözlüğün arkasından bakan o gözlerdeki ifadeyi anlamaya çalışıyordu.</p><p class="calibre9">"Adını Ateş Kadehi'ne koydun mu, Harry?" diye sordu Dumbledore sükûnetle.</p><p class="calibre9">"Hayır," dedi Harry. Herkesin onu dikkatle izlediğinin fena halde farkındaydı. Gölgelerin içindeki Snape'ten ona inanmadığını gösteren sabırsız bir öfültü yükseldi.</p><p class="calibre9">"Yaşı büyük bir öğrenciden senin adını Ateş Kadehi'ne koymasını istedin mi?" dedi Profesör Dumbledore, Snape'e aldırmayarak.</p><p class="calibre9">"Hayır," dedi Harry ateşli bir şekilde.</p><p class="calibre9">"Ay, tabiyki yalan söylüyo'!" diye bağırdı Madam Maxime. Snape şimdi dudağını bükmüş, başını iki yana sallıyordu.</p><p class="calibre9">"Yaş Çizgisi'ni geçmiş olamaz," dedi Profesör McGonagall sertçe. "Sanırım hepimiz bunda hemfikiriz -"</p><p class="calibre9">"Damblidor çisgide yanlış yaptı demek," dedi Madam Maxime, omuz silkerek.</p><p class="calibre9">'Tabii ki bu mümkün," dedi Dumbledore kibarca.</p><p class="calibre9">"Dumbledore, yanlış yapmadığını sen de bal gibi biliyorsun!" dedi Profesör McGonagall sinirli bir halde. "Aman, ne saçmalık! Harry çizgiyi kendi geçmiş olamaz, Profesör Dumbledore da onun bu iş için büyük bir öğrenciyi ayarlamadığına inandığına göre, sanırım herkes bu durumu kabul etmeli!"</p><p class="calibre9">Profesör McGonagall, Profesör Snape'e çok kızgın bir bakış attı.</p><p class="calibre9">"Mr. Crouch... Mr. Bagman," dedi Karkaroff. Sesi yine riyakâr bir tona bürünmüştü. "Siz bizim -ee- tarafsız hakemlerimizsiniz. Bunun kurallara hiç de uygun olmadığını onaylayacaksınız herhalde."</p><p class="calibre9">Bagman yuvarlak, çocuksu yüzünü mendiliyle silip, şömine ateşinin aydınlattığı çemberin dışında, yüzü yarı gölgede duran Mr. Crouch'a baktı. Mr. Crouch'un biraz ürpertici bir hali vardı. Bu yarı karanlık ona çok daha yaşlı, neredeyse kurukafa benzeri bir görünüm veriyordu. Ama konuştuğunda, sesi her zamanki sert sesiydi. "Kurallara uymalıyız ve kurallar açık bir şekilde isimleri Ateş Kadehi'nden çıkan kişilerin Turnuva'da yarışmakla yükümlü olduğunu söylüyor."</p><p class="calibre9">"Eh, Barty kural kitabını harfi harfine bilir," dedi Bagman. Sanki mesele sonuçlanmış gibi gülümseyerek arkasındaki Karkaroff'la Madam Maxime'e döndü.</p><p class="calibre9">"Ben diğer öğrencilerimin isimlerinin bir kez daha konulması konusunda ısrar ediyorum," dedi Karkaroff. Riyakâr ses tonunu ve gülümsemesini bir kenara bırakmıştı artık. "Ateş Kadehi'ni yeniden yerine koyacaksınız ve her okuldan iki şampiyon seçilene dek yeni adlar eklemeye devam edeceğiz. Bu, adil bir çözüm olur, Dumbledore."</p><p class="calibre9">"Ama Karkaroff, bu iş böyle yürümüyor," dedi Bagman. "Ateş Kadehi söndü - bir dahaki Turnuva'ya kadar da tekrar yanmaz -"</p><p class="calibre9">"- ki Durmstrang kesinlikle o turnuvaya katılmayacak!" diye patladı Karkaroff. "Bütün toplantılarımızdan, görüşmelerimizden ve tavizlerimizden sonra böyle bir şeyin olmasını pek beklemiyordum! Şimdi gitsek mi diye düşünüyorum ister istemez!"</p><p class="calibre9">"Boş tehdit, Karkaroff," diye hırladı bir ses yakındaki kapıdan. "Artık şampiyonunu bırakamazsın. O yarışmak zorunda. Hepsi yarışmak zorunda. Bağlayıcı sihirli anlaşma, tıpkı Dumbledore'un dediği gibi. Nasıl, çok uygun, ha?"</p><p class="calibre9">Moody odaya girmişti. Ateşe doğru topallayarak yürüdü, her sağ adımında bir takırtı duyuluyordu.</p><p class="calibre9">"Uygun mu?" dedi Karkaroff. "Korkarım ki seni anlamıyorum, Moody."</p><p class="calibre9">Harry, Karkaroff'un, hor gören bir tavır takınarak, Moody'nin söyledikleri önemsenmeye değmezmiş numarası yapmaya çalıştığını anlamıştı. Ama Karkaroff'un elleri onu ele veriyordu; onları sıkı sıkı kapamış, yumruk yapmıştı.</p><p class="calibre9">"Anlamıyor musun?" dedi Moody sakin sakin. "Çok basit, Karkaroff. Birisi Harry'nin adını Kadeh'e koydu, çünkü adı Kadeh'ten bir kez çıktı mı yarışmak zorunda kalacağını biliyordu."</p><p class="calibre9">"Belli ki 'Ogwarts'a elmadan iki ısı'ık vermeyi isteyen bi'isi!" dedi Madam Maxime.</p><p class="calibre9">“Tamamen aynı fikirdeyim, Madam Maxime," dedi Karkaroff, eğilip onu selamlayarak. "Hem Sihir Bakanlığı'na, hem de Uluslararası Büyücüler Konfederasyonu'na şikâyette bulunacağım -"</p><p class="calibre9">"Eğer birinin şikâyet etmeye hakkı varsa, o da Potter'dır," diye homurdandı Moody. "Ama... enteresan... onun tek kelime ettiğini bile duymuyorum..."</p><p class="calibre9">"Niyçin şikâyet etzin ki?" diye patladı Fleur Delacour, ayağını yere vurarak. "Ya'ışma şansı elde etti, diyil mi? Biz haftala'dır seçilelim ümit ediyo'uz! Okullarımız onurlandı'mak için! Bin Galleon'luk ödüyl - çoğu kişinin uğrunda öleceyi bir fi'sat!"</p><p class="calibre9">"Belki birisi Potter'ın hakikaten de bu uğurda öleceğini umuyordur," dedi Moody, çok hafif bir hırıltıyla.</p><p class="calibre9">Bu sözlerin ardından son derece gergin bir sessizlik oldu.</p><p class="calibre9">Çok kaygılı görünen Ludo Bagman sinirli bir şekilde ayaklarının üstünde sallanıp durarak, "Moody, ihtiyar... o nasıl söz!" dedi.</p><p class="calibre9">"Hepimiz Profesör Moody'nin öğle yemeğinden önce kendini öldürmeye yönelik altı tane kadar komplo keşfetmedikçe sabahını ziyan olmuş saydığını biliyoruz," dedi Karkaroff yüksek sesle. "Besbelli şimdi öğrencilerine de suikasttan korkmayı öğretiyor. Bir Karanlık Sanatlara Karşı Savunma öğretmeni için tuhaf bir özellik bu, Dumbledore, ama eminim senin de kendine göre birtakım nedenlerin vardı."</p><p class="calibre9">"Demek bunları hayal ediyorum, ha?" diye homurdandı Moody. "Olmayan şeyler görüyorum, öyle mi? Çocuğun adını o kadehe koyan kişi usta bir cadı ya da büyücüydü..."</p><p class="calibre9">"Buna dayir ne delil var kiy?" dedi Madam Maxime, kocaman ellerini itiraz edercesine havaya kaldırarak.</p><p class="calibre9">"Çünkü çok güçlü bir sihirli nesneyi kandırdılar!" dedi Moody. "O kadehi kandırıp Turnuva'da yalnızca üç okulun yarışacağını unutturmak için ender rastlanır güçte bir Şaşırtma Büyüsü gerek... Tahminimce Potter'ın kategorisinde tek olmasını sağlamak için, adını dördüncü bir okulun altından soktular..."</p><p class="calibre9">"Bu konuda epey kafa yormuşa benziyorsun, Moody," dedi Karkaroff soğuk bir ses tonuyla. "Bu, çok usta işi bir teori - ama duyduğum kadarıyla geçenlerde de doğum günü hediyelerinden birinin içinde kurnazca gizlenmiş bir basilisk yumurtası olduğuna kafanı takmışsın. Ama kutuyu parçalara ayırdıktan sonra aslında içinde bir portatif saat olduğunu anlamışsın. Bu yüzden seni pek ciddiye almazsak anlayışla karşılarsın herhalde..."</p><p class="calibre9">Moody gözdağı veren bir sesle, "Masum olayları kendi lehine kullananlar vardır," diye yanıtladı. "Karanlık büyücülerin düşündüğü şekilde düşünmek benim işim, Karkaroff - bunu sen de hatırlarsın elbet..."</p><p class="calibre9">"Alastor!" dedi Dumbledore, uyararak. Harry bir an için Dumbledore'un kime hitap ettiğini merak etti, ama sonra "Deli-Göz"ün Moody'nin asıl adı olamayacağını fark etti. Moody sustu, yine de Karkaroff'u tatmin olmuş gözlerle süzüyordu hâlâ - Karkaroff'un yüzüyse alev alevdi.</p><p class="calibre9">"Bu durum nasıl ortaya çıktı, bilmiyoruz," dedi Dumbledore, odada bulunan herkese. "Ancak bana öyle geliyor ki, bunu kabul etmekten başka seçeneğimiz yok. Hem Cedric, hem de Harry Turnuva'da yarışmak üzere seçildiler. Öyleyse, yarışacaklar..."</p><p class="calibre9">"Ama Damblidor -"</p><p class="calibre9">"Sevgili Madam Maxime, eğer başka bir fikriniz varsa, duymaktan memnun olurum."</p><p class="calibre9">Dumbledore bekledi, ama Madam Maxime konuşmadı, ters ters bakmakla yetindi. Üstelik bunu yapan bir tek o değildi. Snape çok kızgın görünüyordu; Karkaroff sinirden mosmordu. Bagman ise çok heyecanlı görünüyordu.</p><p class="calibre9">"Ee, devam edelim mi öyleyse?" dedi, ellerini ovuşturup odadakilere gülümseyerek. "Şampiyonlarımıza talimatları vermemiz gerekiyor, değil mi? Barty, ev sahipliği yapmak ister misin?"</p><p class="calibre9">Mr. Crouch derin bir transtan çıkmış gibi oldu.</p><p class="calibre9">"Evet," dedi, "talimatlar. Evet... ilk görev..."</p><p class="calibre9">Ateşin ışığına adım attı. Harry yakından bakınca onun hasta bir hali olduğunu düşündü. Gözlerinin altında karanlık gölgeler vardı, buruşmuş derisiyse ince, kâğıt gibiydi. Oysa Quidditch Dünya Kupası'nda böyle görünmüyordu.</p><p class="calibre9">"İlk görev cesaretinizi sınamak üzere tasarlandı," dedi Harry, Cedric, Fleur ve Krum'a. "Bu yüzden ne olduğunu size söylemeyeceğiz. Bilinmeyenle yüz yüze gelindiğinde gösterilen cesaret bir büyücü için önemli bir özelliktir... çok önemli bir özellik...</p><p class="calibre9">"İlk görev Yirmi Dört Kasım'da, diğer öğrencilerin ve jürinin önünde gerçekleştirilecek.”</p><p class="calibre9">"Şampiyonların Turnuva'daki görevlerini tamamlamak için öğretmenlerinden yardım istemeleri ya da onların yardım teklifini kabul etmeleri yasak. Şampiyonlar bu ilk aşamaya ellerinde sadece asalarıyla girecekler. İkinci görev hakkında bilgi, ilk görev bittiğinde verilecek. Turnuva'nın emek ve zaman isteyen doğası nedeniyle, şampiyonlar yıl sonu sınavlarından muaf tutulacak."</p><p class="calibre9">Mr. Crouch dönüp Dumbledore'a baktı. "Sanırım bu kadar, değil mi, Albus?"</p><p class="calibre9">"Sanırım," dedi Dumbledore. Mr. Crouch'a hafif bir endişeyle bakıyordu. "Bu gece Hogwarts'ta kalmak istemediğine emin misin, Barty?"</p><p class="calibre9">"Eminim, Dumbledore, Bakanlık'a dönmem gerekiyor," dedi Mr. Crouch. "Bu ara işler çok yoğun, çok güç bir dönem geçiriyoruz... İşin başında genç Weatherby'yi bıraktım... Çok hırslı... biraz fazla hırslı, aslını sorarsan..."</p><p class="calibre9">"En azından, gitmeden önce gelip bir içki içmez misin?" dedi Dumbledore.</p><p class="calibre9">"Haydi, Barty, ben de kalıyorum!" dedi Bagman neşeyle. "Şimdi her şeyin merkezi Hogwarts, biliyorsun. Burası bürodan çok daha heyecan verici!"</p><p class="calibre9">"Sanmıyorum, Ludo," dedi Crouch, eski sabırsızlığını andırır bir sesle.</p><p class="calibre9">"Profesör Karkaroff - Madam Maxime - yatmadan önce bir içkiye ne dersiniz?" dedi Dumbledore.</p><p class="calibre9">Ama Madam Maxime çoktan kolunu Fleur'un omzuna dolamış, onunla birlikte odadan çıkıyordu. Harry ikisinin Büyük Salon'a girerken Fransızca hızlı hızlı konuştuklarını duyabiliyordu. Karkaroff, Krum'u eliyle çağırdı ve onlar da çıktılar, ama konuşmadan.</p><p class="calibre9">"Harry, Cedric, yatmaya gitseniz iyi olur," dedi Dumbledore, ikisine de gülümseyerek. "Eminim Gryffindor ve Hufflepuff sizinle birlikte bu olayı kutlamak için sabırsızlanıyordur. Onları, ortalığın altını üstüne getirmek ve patırtı çıkarmak için böyle mükemmel bir bahaneden mahrum bırakırsanız yazık olur."</p><p class="calibre9">Harry, Cedric'e baktı. Cedric başıyla onayladı ve odadan çıktılar.</p><p class="calibre9">Büyük Salon şimdi bomboştu. Mumların alevi ufalmıştı, balkabaklarının çentikli gülümsemeleri de bu ışıkta ürpertici ve titrek bir hal almıştı.</p><p class="calibre9">"Ee," dedi Cedric, hafifçe gülümseyerek. "Yine birbirimize karşı oynuyoruz!"</p><p class="calibre9">"Sanırım," dedi Harry. Aklına gerçekten de söyleyecek başka bir şey gelmemişti. Kafasının içine tam bir karmaşa hâkimdi, sanki beyni yağmalanmış gibiydi.</p><p class="calibre9">"Ee... söyle bakalım..." dedi Cedric, Giriş Salonu'na ulaştıklarında. Salon şimdi Ateş Kadehi'nin yokluğunda sadece meşalelerle aydınlatılıyordu. "Nasıl koydun adını?"</p><p class="calibre9">"Koymadım," dedi Harry, ona dik dik bakarak. "Adımı koymadım. Doğruyu söylüyordum."</p><p class="calibre9">"Haa... peki," dedi Cedric. Harry, Cedric'in ona inanmadığını anlamıştı. "Eh... görüşmek üzere, öyleyse."</p><p class="calibre9">Cedric mermer merdivenden yukarı çıkmak yerine sağ taraftaki bir kapıya yöneldi. Harry onun kapının arkasındaki taş basamakları inmesini dinledi, sonra da ağır ağır mermer basamakları çıkmaya başladı.</p><p class="calibre9">Ron'la Hermione dışında kimse ona inanacak mıydı, yoksa Turnuva'ya kendisinin katıldığını mı düşüneceklerdi? Ama ondan üç yıl daha uzun süre büyü eğitimi almış rakiplerle karşı karşıyayken -dahası, yalnızca tehlikeli görünmekle kalmayıp, bir de yüzlerce insanın önünde gerçekleştirilecek görevlerle karşı karşıyayken- nasıl böyle düşünürlerdi ki? Evet, daha önce bunu düşünmüştü... hayalini kurmuştu... ama aslında bir şakaydı o sırada, boş bir hayal gibiydi... gerçekten, cidden katılmayı düşünmemişti hiç...</p><p class="calibre9">Ama bir başkası düşünmüştü... bir başkası onun Turnuva'ya girmesini istemiş ve bunu garantiye almıştı. Neden? Ona bir kıyak yapmak için mi? Nedense, öyle olduğunu sanmıyordu hiç...</p><p class="calibre9">Onun kendini aptal durumuna düşürmesini sağlamak için mi? Eh, o zaman dilekleri gerçekleşecek gibi görünüyordu...</p><p class="calibre9">Ama onu öldürtmek? Yoksa Moody her zamanki gibi paranoyakça mı davranıyordu? Biri Kadeh'e Harry'nin adını oyun olsun, şaka olsun diye koymuş olamaz mıydı? Gerçekten de biri onun ölmesini istiyor muydu?</p><p class="calibre9">Harry kafasında bunun cevabını hemen verdi. Evet, biri onun ölmesini istiyordu, bir yaşından beri biri onun ölmesini istemişti hep... Lord Voldemort. Ama Lord Voldemort nasıl olup da Harry'nin adını Ateş Kadehi'ne koydurtmayı başarmıştı? Voldemort'un uzaklarda, ırak bir ülkede, tek başına saklanıyor olması gerekiyordu... cılız, güçsüz...</p><p class="calibre9">Ancak yara izinin acısına uyanmadan hemen önce gördüğü rüyada Voldemort yalnız değildi... Kılkuyruk'la konuşuyordu... Harry'nin ölümünü planlıyor–</p><p class="calibre9">Harry kendini birden Şişman Hanım'ın karşısında bulunca çok şaşırdı. Ayaklarının onu nereye götürdüğünü pek fark etmemişti. Başka bir sürpriz de Şişman Hanım'ın çerçevenin içinde yalnız olmamasıydı. Harry alt katta şampiyonlara katıldığında komşusunun tablosuna atlayan yaşlı cadı, şimdi Şişman Hanım'ın yanında şişine şişine oturuyordu. Buraya Harry'den önce ulaşmak için yedi kat merdivenin kenarındaki bütün resimlerden son sürat geçmiş olmalıydı. Hem o, hem de Şişman Hanım, Harry'ye çok büyük bir ilgiyle bakıyorlardı.</p><p class="calibre9">"Aman, aman, aman," dedi Şişman Hanım. "Viplet az önce bana her şeyi anlattı. Kim seçilmiş okul şampiyonu, efendim?"</p><p class="calibre9">"Zırva," dedi Harry donuk bir sesle.</p><p class="calibre9">"Hiç de değil!" dedi soluk yüzlü cadı, kızarak.-</p><p class="calibre9">"Yo, yo, Vi, parola bu," dedi Şişman Hanım, yatıştırıcı bir sesle. Menteşelerinden öne doğru savrulup Harry'yi Ortak Salon'a aldı.</p><p class="calibre9">Portre açıldığında Harry'nin kulaklarında öyle bir gürültü patladı ki, az daha sırtüstü devriliyordu. Daha neler olup bittiğini anlamadan bir düzine el onu Ortak Salon'a çekmişti bile. Gryffindor binasındaki herkes karşısındaydı şimdi, hepsi çığlıklar atıyor, alkışlıyor, ıslık çalıyordu.</p><p class="calibre9">"Turnuva'ya girdiğini söylemeliydin bize!" diye böğürdü Fred; yarı kızmış, yarı etkilenmiş görünüyordu.</p><p class="calibre9">"Sakallanmadan nasıl becerdin bunu? Müthiş!" diye kükredi George.</p><p class="calibre9">"Becermedim," dedi Harry. "Nasıl oldu bilmi–" Ama şimdi Angelina üstüne çullanmıştı. "Neyse, madem ben olamıyorum, en azından bir Gryffindor -"</p><p class="calibre9">Yine Gryffindor Kovalayıcıları'ndan olan Katie Bell, "Diggory'den geçen seferki Quidditch maçının öcünü alabileceksin, Harry!" dedi çığlık çığlığa. "Yemek var, Harry, gel ye biraz -"</p><p class="calibre9">"Aç değilim, şölende yeterince yedim -"</p><p class="calibre9">Ama kimse aç olmadığını duymak istemiyordu; kimse adını Kadeh'e koymadığını duymak istemiyordu; tek bir kişi bile Harry'nin pek de kutlama havasında olmadığının farkına varmamıştı... Lee Jordan bir yerden bir Gryffindor flaması bulup çıkarmış, ısrarla onu Harry'nin üstüne bir pelerin gibi sarmıştı. Harry kaçamıyordu; ne zaman yatakhaneye gitmek için merdivene doğru hamle etse, çevresindeki kalabalık saflarını sıklaştırıyor, ona zorla bir tane daha kaymakbirası içiriyor, avuçlarına gevrek ve fıstık sıkıştırıyordu... Herkes bunu nasıl başardığını, Dumbledore'un Yaş Çizgisi'ni nasıl atlatıp Kadeh'e adını nasıl koyduğunu öğrenmek istiyordu...</p><p class="calibre9">"Yapmadım," dedi defalarca, "nasıl oldu, bilmiyorum."</p><p class="calibre9">Ama insanlar onun bu sözlerini hiç dikkate almadığına göre, cevap vermese de bir şey değişmeyecekti herhalde.</p><p class="calibre9">"Yoruldum!" diye bağırdı en sonunda. Neredeyse yarım saat geçmişti. "Hayır, cidden, George - yatmaya gidiyorum -"</p><p class="calibre9">Ron'la Hermione'yi bulmayı, biraz sağduyuya kavuşmayı her şeyden çok istiyordu, ama görünüşe bakılırsa ikisi de Ortak Salon'da değildi. Harry uyuması gerektiği konusunda ısrar edip, merdivenin başında önünü kesmeye çalışan küçük Creevey kardeşleri neredeyse ezdikten sonra, silkinip herkesten kurtulmayı başararak elinden geldiğince hızlı bir şekilde yatakhaneye çıktı.</p><p class="calibre9">Boş yatakhanede Ron'u bulduğunda çok rahatladı. Ron hâlâ giyinik halde yatağına uzanmıştı. Harry arkasından kapıyı çarparak kapatınca, başını çevirip baktı.</p><p class="calibre9">"Neredeydin?" dedi Harry.</p><p class="calibre9">"Ha, merhaba," dedi Ron.</p><p class="calibre9">Sırıtıyordu, ama bu çok tuhaf, zoraki bir sırıtmaydı. Harry birden hâlâ Lee'nin üstüne sardığı kırmızı Gryffindor flamasıyla dolaşmakta olduğunu fark etti. Hemen üstünden çıkarmak istedi onu, ama çok sıkı düğümlenmişti. Ron hiç kıpırdamadan yatağında yatıp Harry'nin flamayla boğuşmasını izledi.</p><p class="calibre9">"Ee," dedi, nihayet Harry flamayı çıkarıp bir köşeye fırlattıktan sonra. “Tebrikler."</p><p class="calibre9">"Nasıl yani, tebrikler?" dedi Harry, Ron'a dikkatle bakarak. Ron'un gülümsemesinde kesinlikle bir tuhaflık vardı: Daha çok, birinin acıyla dişlerini sıkmasına benziyordu.</p><p class="calibre9">"Eh... başka kimse Yaş Çizgisi'ni geçemedi," dedi</p><p class="calibre9">Ron. "Fred'le George bile. Ne kullandın - Görünmezlik pelerinini mi?"</p><p class="calibre9">"Görünmezlik pelerini o çizgiden geçmemi sağlamazdı ki," dedi Harry yavaşça.</p><p class="calibre9">"Haa, doğru," dedi Ron. "Pelerin olsa bana söylerdin diye düşündüm... çünkü ikimizi de örterdi, değil mi? Ama sen başka bir yol buldun, değil mi?"</p><p class="calibre9">"Dinle," dedi Harry, "ben o kadehe adımı koymadım. Bunu bir başkası yapmış olmalı."</p><p class="calibre9">Ron kaşlarını kaldırdı. "Bunu niçin yapsınlar ki?"</p><p class="calibre9">"Bilmem," dedi Harry. "Beni öldürmek için" demenin fazlaca melodramatik kaçacağını düşündü.</p><p class="calibre9">Ron'un kaşları öylesine yukarı kalkmıştı ki, saçlarının içinde kaybolma tehlikesiyle karşı karşıyaydılar.</p><p class="calibre9">"Merak etme, biliyorsun ki bana söyleyebilirsin," dedi. "Diğerlerinin bilmesini istemiyorsan tamam, ama niye zahmet edip yalan söyledin, başın belaya girmedi ki sonuçta. Şişman Hanım'ın arkadaşı, şu Violet, Dumbledore'un senin katılmana izin verdiğini bize çoktan söylemişti. Bin Galleon'luk ödül, ha? Üstelik yıl sonu sınavlarına da girmen gerekmiyor..."</p><p class="calibre9">"O kadehe ismimi koymadım!" dedi Harry, kızmaya başlayarak.</p><p class="calibre9">"Peki, tamam," dedi Ron, aynı Cedric'inki gibi şüpheci bir ses tonuyla. "Bu sabah demiştin de, dün gece yapardım, kimse de görmezdi diye... Aptal değilim ben."</p><p class="calibre9">"Bayağı iyi taklit yapıyorsun o zaman," diye patladı Harry.</p><p class="calibre9">"Öyle mi?" dedi Ron. Artık yüzünde zoraki bir sırıtma izi bile yoktu. "Sen en iyisi yat, Harry. Herhalde yarın sabah erkenden fotoğraf çekimine falan gitmen gerekiyordur."</p><p class="calibre9">Dört direkli yatağının çevresindeki perdeleri örttü. Harry ise, gözleri koyu kırmızı kadife perdelerde, kapıda öylece kalakaldı. Kendisine inanacağından emin olduğu insanlardan biri az önce o perdelerin arkasında kaybolmuştu.</p><div class="mbppagebreak" id="calibre_pb_37"></div>
</body></html>
