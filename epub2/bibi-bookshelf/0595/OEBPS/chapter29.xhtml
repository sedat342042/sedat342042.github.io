<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Masalını Yitiren Dev</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">Uzak yıllar<a class="si-noteref epub-type_noteref" href="#f2" id="ref_f2">2</a></h1>
		<p>Şimdiki aklımla düşünüyorum; darlığa kardeşiyle de düşmüş olsa, hayatın seline kapılmış insan, önce kendini kurtaracak dala elini uzatıyor. İstanbul’u Ağın’a ulayan yolun sonunda, yorgun bir atın üstünde eve yaklaşırken, kardeşimin bulanık bakışları, bezgin yanakları, hiç ısınmadığını sandığım kir katmanlarıyla kararan bacakları gözümün önünden gitmiyordu. </p>
		<p>Nasıl bir duyguysa, içimde acısı bir yara gibi zonklayan kardeşimin görüntüsü gözümün önünden birden kayboldu, onun yerini anamla nasıl karşılaşacağıma ilişkin kurgular aldı.</p>
		<p>Yolun sonu gelmişti. Birkaç dakika içinde tutunacağım dala elimi uzatacaktım. </p>
		<p>O anamdı...</p>
		<p>Kalbim küt küt atıyordu. </p>
		<p>Beni karşısında görünce ne yapacaktı?.. </p>
		<p>Ben ne yapacaktım?..</p>
		<p>Ona kavuşunca yüreğimdeki özlem yangını sönecek miydi?..</p>
		<p>Kafamda sorular sıralanırken, yeni doğmuş bir kuzunun, anasının memesine başını vurarak aldığı tütsülü kokulara benzeyen yaban bir duygu, burnumun direğini sızlatıyordu. Zaman yaklaştıkça umuda dönüşüyordu bu koku. Güneş, yağmur bulutlarını önüne katıp götürür de tepemizde masmavi bir gök oluşur; kavuşma umudu, öyle bir aydınlıkla alıp gitti içimin karartısını.</p>
		<p>Alıp gitmişti de, gözümdeki bulanık su hangi yağmur bulutundan damlıyordu?..</p>
		<p>Kurguyu tamamlamıştım. Anamın belleğimdeki kokusunu ciğerlerime dolduracak, yılların özlemiyle ona sarılıp ağlayacaktım... ağlayacaktım...</p>
		<p>Anadan atadan, yaşadığım topraklardan ayrı kalmak, ağlamaktan başka bir dil öğretmemişti zaten. </p>
		<p>Önceki bölümde anlattığım gibi, bunlardan hiçbiri olmadı. Anamın boynundaki beşibiryerde dizisinin ışıltısını görünce hıçkırığım boğazımda düğümlendi. </p>
		<p>Beni yıkarken, ellerinden bedenime o güne değin duyumsamadığım o sıcaklık akarken de ağlamadım. </p>
		<p class="margin-top">Sinirlerinizde sayısı belirsiz algılama uçları da olsa, anaların sezgisi onları aşıyor. Bedenimde gezinen ellerinin altında dalıp gittiğimi sezince, “Kardeşini düşünüyorsun, he?” diye sordu. </p>
		<p>“He...” dedim, sonunu getiremedim. </p>
		<p>“Buradan giderken çok zayıftı, yine öyle mi?” dedi.</p>
		<p>“He...”</p>
		<p>“Vara yoğa ağlardı... Yine ağlıyor mu?”</p>
		<p>“He...”</p>
		<p>“Sen de çok ağladın, he mi?..”</p>
		<p>“He... Çok ağladım.” </p>
		<p>Kardeşimin hamallık yıllarındaki hali geldi gözlerimin önüne. Sırtında küfe, virgül gibi kıvrılmış, elini ateşe tutmuştu. Kirli bacaklarında küheylan başlı yalımlar oynaşıyordu.</p>
		<p>Önü ısınıyor, arkası buz kesiyordu. </p>
		<p>Bir ananın elleri altında yıkanmanın verdiği arınmışlık duygusuyla, ağlamamak için gözyaşımı içime akıtıyor, kardeşimin bacaklarında oynaşan yalımların arasında kayboluyordum. </p>
		<p>Tam, hiç uyanamayacak gibi bir uykuya dalmak üzere iken, anamın sesini duydum.</p>
		<p>“Senden ayrılırken ağlamadı mı?” dedi. </p>
		<p>“Görmedi ki ağlasın...” dedim. </p>
		<p>“Niye görmedi, beraber değil miydiniz?”</p>
		<p>“Değildik.” </p>
		<p>“Nasıl olur, o neredeydi peki?”</p>
		<p>“Darülaceze’de, kimsesizler evindeydi.” </p>
		<p>“Vah yavrum, vah! Evden barktan uzakta, he?”</p>
		<p>“He... Darülaceze hem ev, hem değil. Kadın erkek, yaşlı çocuk aynı yerde kalıyor.” </p>
		<p>“Oralardan<a class="si-noteref epub-type_noteref" href="#f3" id="ref_f3">3</a> haber geldi ki, bir elektrikçi evlatlık almış onu...”</p>
		<p>“Almıştı. Sonra götürdü kimsesizler evine bıraktı.”</p>
		<p>“Vay çağam, vay, demek ortalarda kaldı, he?”</p>
		<p>“He... Yok, yok, ortada kalanları bile alıp oraya götürüyorlar.”</p>
		<p>Son gidişimde onu Darülaceze’de bulamadığımı anlatmadım. </p>
		<p>“Ah, oğul, neler çektim siz oralardayken... Acaba bir gün olsun yüzünüz gözümün önünden gitti mi?..” dedi ağlamaklı bir sesle. </p>
		<p>Konuşmaya gücüm yoktu. </p>
		<p>“Çok oluyor, iki yıl önce mi, üç yıl mı, babandan bir mektup geldi. Deniz kıyısında oynarken kayalardan düşüp boğulduğunuzu haber veriyordu. Uyyyy! Uyyyy! Ben diyeyim bir ay, sen de iki ay, gözümün yaşı kurumadı. Dayın İstanbul’daki tanıdıklarına mektup yazdı. Artık umudu kesmiştik ki, senin aşçıda çıraklık yaptığını yazdılar, Cengiz de o adamın evlatlığı olmuş...” </p>
		<p>Gözlerim kapanıyor, anamın sesi yükselince açılıyordu. </p>
		<p>“Şunu da sorayım da yat, çağam; elim dokunsa kara gözleri dolar, dudakları bükülürdü, yine öyle mi?” </p>
		<p>“He...”</p>
		<p>Derin bir uykuya daldım. O gece rüya bile görmedim. Sabah uyandığımda, küçük bedenimin yedi yıllık yorgunluğunu unutmuştum. </p>
		<p> </p>
		<p>Nerdeyse bir yüzyılın üç çeyreğini yaşadım. Bugün bile kardeşimi anımsarken ağıtların en acısıyla gözüm doluyor. Darülaceze yıllarında, en çok, ölen yaşlıları bir sedyeye koyup gözlerinin önünden geçirdiklerinde çok korkuyormuş. </p>
		<p>Bir gün, “Ağabey, ölüm çok kötü bir şey,” dedi, “adam bir gün önce yiyor, içiyor, gülüyor... Sabah olunca, bir de bakıyorsun, cansız bedeniyle kötü bir sedyenin üstünde... Öyle günün geceleri sabaha kadar gözüme uyku girmiyor. Uykudayken, sedyeden fırlıyor, dişsiz ağzıyla sırıtıp karşıma oturuyor ölü. Her yanım titriyor. Yataktan fırlıyor, bir daha uyuyamıyorum. Güneş doğana kadar öyle. Sabaha karşı dalarken de, hadi kalk diye uyandırıyorlar.” </p>
		<p>Yaşadıklarından çok etkilenirdi. Melbourne’da bir at yarışı izlemiştik yan yana. Birkaç at yarışı başa baş götürüyordu. Arkadan süzülürcesine gelip onlara yetişen sıska bir at, lokomotif gibi soluyarak onları geçti. Atın parlak yelesi, soluması, gösterdiği direnç karşısında yere çöküp ağladı. Ağlarken, sanki kendisi değildi, atın geniş soluğuydu, parlak yelesiydi, inanılmaz direnciydi. </p>
		<p>O duygudan şiirler, romanlar, uzun soluklu anlatılar çıkabilirdi... Yazgı hep onun önünü kesti. Yine de üzerinde kimsenin hakkı olmayan bir hayatın üstesinden geldi. İş hayatına girdiğinde nerdeyse kemikleri bile tam sertleşmiş değildi. On iki yaşından sonra, İstanbul’da, Diyarbakır’da, Ankara’da matbaalarda çalışarak, dava vekili kâtipliği yaparak, büyük bir basımevinin teknik müdürlüğünü üstlenerek, çalıştığı gazetelere nice yazılar yazarak hiç kimseden destek görmeden ayakta kalmayı başardı. Daha on beş yaşında bir çocukken, matbaada çalıştığından, gidip Beşiktaş’ın gençlik takımı seçmelerine katılamadı. </p>
		<p>Hayatının çizgi değiştiren anıydı bu. </p>
		<p>Futbolu hiç bırakmadı. Yeşildirek takımında bir iki kez sahaya çıktığı bile oldu. Kısa süren Almanya, Hollanda döneminde de futboldan kopmadı. Den Haag’da (Lahey) 3. lig bir futbol takımında gol kralı olmayı, takımını 2. lige taşımayı başardı. Bir maçta, fırtına gibi top kovalayışının coşkusuna kapılan Den Haaglıların “<em>Hahlkopf! Kahlkopf!</em>”<a class="si-noteref epub-type_noteref" href="#f4" id="ref_f4">4</a> (Kel kafa) diye bağırdıklarını anlatırken yüzünde başarı gülleri açmıştı. </p>
		<p>Sonunda, geleceğini Avustralya’da aradı. Melbourne’ da Anadoluspor’u kurup futbol oynayan, takımın kaptanlığını, çalıştırıcılığını yapan da o olmuştur. Melbourne’da çıkardığı <em>Türkiye </em>gazetesi, türünün en düzeylisiydi. Yurtdışı araştırmalarının şimdi en aranan kaynaklarından biri sayılıyor <em>Türkiye</em>. Faşistlerin sokak ortasında, 17 Aralık 1979’da üstüne kurşun yağdırıp öldürdükleri Cavit Orhan Tütengil, <em>Türkiye</em>’nin bütün nüshalarını elde etmek için ne çabalar göstermiştir...</p>
		<p>Avustralya’ya gidişleri aramızda başka bir dönem başlattı. Avustralya uzak bir ülke. O geliyor, ben gidiyorum; iki üç yılda bir, bir araya geliyoruz. Orada yaşamaya başlayalı neredeyse kırk yıl olacak. Gittikleri gün gözyaşımla ıslanan yüreğimin acısını, aradan nice zaman geçti, dindiremedim. Gidişleriyle hayatımız bir kez daha parçalanıyordu. Ne yapsak, artık o parçalar bir araya getirilemeyecekti.</p>
		<p class="margin-top">Yolcu ettiğim günün fotoğrafı şu anda elimin altında. </p>
		<p>Ankara’da kuru bir sonbahar günü. Hava donuk, kirlenmiş buz rengi. Nâzım’ın “kurşun gibi” dediği ağırlıkta. Sıhhiye taraflarında İş ve İşçi Bulma Kurumu’nun önündeyiz. Havaalanına gitmek üzere biraz sonra otobüse binecekler. </p>
		<p>Fotoğrafta ben, ben değilim; kökü çürümüş bir ağaçtan farkım yok. </p>
		<p>Yanımda eşim Filiz. Bakışlarında, dolunay yalnızı gözyaşları... </p>
		<p>Kardeşim Gürhan. Gülüşü on dağın doruğunu aşar da yürekte koca bir aydınlığa dönüşür. Gençlik boynu bükük, ruhunun karmaşasıyla dağılmış bir yüz... </p>
		<p>Kardeşimin eşi Sema. Dağı taşı saran mutluluğunu sanki kirli bir çaputa dolamış, atacak yer arıyor.</p>
		<p>Kardeşim Cengiz. Mevlana, “Bir yerden bir yere gitmek ne iyi...” diyedursun; o, bir yerden bir yere gitmenin telaşı içinde, bir şeyler unutma korkusunun tedirginliğini yaşıyor. </p>
		<p>İçimizde tek gülen yine de o.</p>
		<p>Gülüşünün ne beter bir ağlamak olduğunu bilen de ben!.</p>
		<p>“Patişka...” </p>
		<p>İki buçuk yaşında. Adı Fatih. Ben “Patişka” diyorum. Bir İsveç atasözü, sevilen çocuğun çok adı olur, der; yüzlerce ad uydurduktan sonra, “Patişka”da karar kılmışım. </p>
		<p>Çocuk değil, sevgiden bir yumak... </p>
		<p>Gülüyor. Oradan oraya koşuyor. Kucağıma atlayıp, “Amda, sen de del! Del, del!..” diyor. </p>
		<p>Yorgun gözlerinin yaşını tutabilirsen tut, ağabey, amca, bir ananın doğurduğu dört oğlanın en yaşlısı!.. </p>
		<p>Şimdi yolda yolakta yürürken, arabasında, anasının kucağında, bahçede çimenler arasında, suda ellerini çırpan, gugu gugu diye konuşmaya çalışan bir çocuk, sokakta köpek yavrusu, dallarda çılgınca şakıyan bir yavru kuş göreyim de, onu “çançiko da pançiko”<a class="si-noteref epub-type_noteref" href="#f5" id="ref_f5">5</a> diye sevmeyeyim... çocukların küçük ayaklarını, köpek yavrularının ıslak patilerini, yavru kuşların ince gagalarını öpmeyeyim...</p>
		<p class="margin-top">Ankara’nın buz rengi o kuru gününde, onları koca karınlı bir “Quantas” uçağı yuttu, alıp götürdü. </p>
		<p>Onlar gitti. Ben eski ağıtçılar gibi bir hafta şivana durdum. </p>
		<p>Kaçış mı, birilerinden kurtulmak mı, kendine dar gelmek mi, duyarsızlıklar mı, itilmişlik mi... onun telaşlı adımlarla neden yurtdışına yürüdüğünü bilen yalnız bendim. </p>
		<p>Kanı damarlarımda dolaşan ağabeydim çünkü... </p>
		<p>Kardeşimle, ben yedi, o beş yaşına kadar bir arada kaldık. Ondan sonra rastlantıların, yaz tatillerinin dışında hiçbir zaman bir arada yaşamadık. Bu buluşmalarda da sanki üç beş yaşlarında çocuklarmışız gibi –daha çok benden kaynaklanır– birbirimizi hırpalar dururuz. </p>
		<p>Çocukluğunu küçüklüğünde yaşayamamış biz iki kardeş, bastırılmış yaramazlıklarımızı, özlemlerimizi, şımarıklıklarımızı hiç değilse şu üç çeyrek yüzyıllık yaşımızda göstermeyelim mi?.. </p>
	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. Daha çok da öğrenci okurlar, toplantılarda yüz yüze geldiğimizde, gönderdikleri iletilerde, benim köy enstitüsüne girip kurtulduğumu, ama kardeşimin ne olduğunu soruyorlar. Onların bu merakını gidermek amacıyla, kitabın bu basımına “Uzak yıllar” diye bir bölüm de ekliyorum.</span></div>
		<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. İstanbul’dan.</span></div>
		<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. Tutulduğu tifo hastalığı, saçlarının erken dökülmesine yol açmıştı.</span></div>
		<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. “Patişka” adı, nasıl oldu bilmiyorum, sonradan “çançiko”ya dönüştü, yanına da “pançiko”yu aldı. Bu yıl kırkına basacak “Patişka”.</span></div>
	</div>
  </body>
</html>