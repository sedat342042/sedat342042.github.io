<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Masalını Yitiren Dev</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">Avlulu baba</h1>
		<p>Babam gün batarken işinden çıkıp soluğu avluda alırdı. Kapıdan girer girmez, Haco Bibi’nin küçük masaya koyduğu erik ekşili meftune tenceresine kaşık sallar, çok sevdiği bol sulu salataya ekmek banardı. Sonra da, peynir, zeytin, salatadan oluşan rakı masasının başına geçip ancak o saatlerde uyanmış olan “Kleopatram” dediği karısıyla şerefe kadeh kaldırırdı. Yerinden hiç oynatılmayan masa, her akşam bu görevini yerine getirirdi. Gün batmadan, masa avlunun akşamcılarıyla dolup taşardı. Birkaç duble içildikten sonra, Kleopatra’nın, “Ayol, benden şarkı istemiyor musunuz?” sorusuyla masada ses kesilirdi. En kötü şey, düzeyli olana öykünmektir. Kleopatra ünlü bir şarkıcının ağır makamına başlayınca, içkinin etkisiyle kendinden geçenlerde derin uykuların belirtisi görülürdü. Esneyenler, başı tahta sandalyelerden düşenler, tuvalete gitmeyi, odadan sigarasını almayı öne sürerek kalkanlar, masayı bir bir boşaltırlardı. Rakı masaları insanla şenlik bulur. Bu şenlikli masalarda, babam, herkesin anasına avradına özgürce küfrederdi. Akşamcılar gitti mi, masadaki her şey biterdi. Babam –o Allah gibi taptığı bir kadın bile olsa–, tek bir insanla oturup içki içmeyi sevmezdi. Birden her şey bitmiş olurdu: Şarkı kesilirdi; sövecek kimse olmayınca babam küfürlerine son verirdi; akşamcılar bir yolunu bulup masadan kalkmış, horlamaya başlamış olurlardı. Babamla Kleopatra masayı öylece bırakır, uykuyu yarılayanların arasına, o tek odaya girerlerdi.</p>
		<p>Babamla Kleopatra odadayken olacakları kestirir, içeriye girmezdim. Başımı tahta masanın bir köşesine dayayıp uyuklarken, Kleopatra’nın içeride yarım saatten fazla kalmayacağını bilirdim. Babamın horlamaları duyulur duyulmaz, Kleopatra dışarıya çıkar, kapının önündeki tahta sedire otururdu. Sigaradan sigara yakarak sabah yıldızının doğmasını beklemeye başlamıştır. Alan alacağını alır, veren vereceğini verir, genelevden de o sıralarda ses kesilirdi. Kleopatra’nın artistler, şarkıcılar üzerine sohbeti, ben bir yolunu bulup gece yarısında vapur kazanına dönmüş odaya girince sona ererdi. Kleopatra, sigaraya sigara ulayarak gökte yıldız saymasını sürdürürdü.</p>
		<p>Babam, içki masalarında benim bulunmamı da isterdi. Ona göre, babadan oğula bırakılacak tek miras, ondan sonra gelene içki içmeyi, karıdan kızdan anlamayı öğretmekti. Aldığını o gün harcayarak gününü gün etmek babamın yaşam felsefesiydi. Ben ise, gece yarılarına uzayan bu masa gevezeliklerinden de, rakıdan da tiksiniyordum. Babamın beni bakkala rakı almaya göndermesini aşağılık bir iş sayıyordum. Rakıyı gizleyecek bir gazete parçası vermesi için bakkalın gözüne bakıyordum. Bu durumlara düşmemize rakı yol açmıştı. İçki olmasaydı, para kazanmada şansın yüzüne birkaç kez güldüğü babam çok iyi durumda olabilir, biz de İstanbul sokaklarında, geneleve duvar komşusu tek odalarda sürünmezdik. Masada içilen her yudumda, anamın bükük boynu, kardeşimin bulanık gözleri, İstanbul sokaklarında çektiklerimiz gelirdi gözlerimin önüne. Bizi yıkıntıya rakı uğratmıştı. Bu inançla, babamın aşka gelip bana uzattığı rakı kadehini elinden alıp dudağıma değdiriyor, masanın üstüne koyuyordum. Kadehi içmeden masaya koyduğumu gören babam, buna nedense kızmıyor, şakadan anama avradıma sövüyor, “Ulan pezevenk, rakıdan anlamazsın, karıdan anlamazsın, benim oğlum olduğun nereden belli!” derdi. Hemen ardından, torbalı gözlerini kısarak, gizli bir gülücükle, “Canım evladım!” diyerek yanağımı okşardı. Bu “Canım evladım!”ın ne anlama geldiğini bir tek ben bilirdim.</p>
		<p>İçtiğinde, öfkelere kapılıp ne yaptığını bilemeyecek durumlara düşmemişse, Namık Kemal’den, Tevfik Fikret’ten beyitler okur ağlardı. Ölçüsünün uyağının hakkını vererek okuduğu bu beyitleri babamın aklında nasıl tuttuğuna şaşardım. Şaşkınlığım, bu beyitlerdeki anlamı kavrayamayışımla da ilgiliydi. Bunu sezer, sözcükleri tek tek açıklayarak benim de, masadakilerin de şiiri anlamalarını isterdi. Namık Kemal’in “Kilâb-ı zulme kaldı gezdiğin nâzende sahralar / Uyan ey yâreli şir-i jeyân bu hab-ı gafletten” dizelerini söylerken Mustafa Kemal’i anar, onun ülkeyi “hab-ı gaflet”ten (gaflet uykusu) uyandırdığını, ama şimdi ülkenin, baskı yapan “kilâb-i zulm”e (zulüm köpekleri) kaldığını söylerdi. Babamın, Mustafa Kemal’i anıp da ağlamadığı, değil bir dakika, bir saniye anımsamıyorum. Mustafa Kemal’in adı geçince gözyaşlarını tutamayan babam, o zamanın Cumhurbaşkanı İsmet Paşa’yı hiç sevmezdi. Belki kişisel nedenlerle, onu ülkedeki bütün kötülüklerin başı sayar, ağza alınmayacak küfürlerle aşağılardı. Tek Parti döneminin gönüllü ispiyoncularından korkup, “Duyanlar olur,” diye babamı uyaranlara da “sinkaf”lı sözlerle basardı kalayı. İsmet Paşa’nın geçmiş yaşına karşın viyolonsel öğrenmeye kalkmasıyla alay ederdi. Alay etmekle kalmaz, ayağa kalkar, viyolonselciler gibi kalçasını geriye çıkarır, sözde viyolonsel çalardı.</p>
		<p>1946’lardan sonra, Demokrat Parti’nin Diyarbakır’da örgütlenmesine babamın da emeği geçmiştir. O günlerden bir anısını keyifle anlatırdı. CHP’nin önde gelen kişilerinden biri (Şeref Çayıroğlu), Diyarbakır’a gelmiş, nutuk atıp kalkınmadan, refahtan söz etmeye başlamış. Herhalde o günlerde parasal sıkıntılar içinde bunalan babam, kendini tutamayıp, “Yalan söylüyorsun!” diye üstüne yürüyerek adamı tokatlayıp kürsüden aşağı atmış. Apar topar karakola götürmüşler babamı. Sağı solu aranıp silah falan bulunamayınca, pantolonunun düğmelerini çözmüş, “Aradığınız burada!” diyerek önünü göstermiş. O zamanın koşullarında göze aldığı bu eylem, Diyarbakır’da babama saygın bir yer kazandırmıştı. Bu olayı kendiliğinden anlatmazdı; içki masasının uyanık müdavimleri yerini getirir anlattırırlardı.</p>
		<p>Sanırım, Atatürk’ü taparcasına sevmesinde, onun ilkelerini saptıranlara duyduğu öfkenin etkisi vardı. Babama göre İnönü CHP’si, Atatürk’ü unutturmak, onun ilkelerini hasıraltı etmek için her yola başvurmuştu. Protokol giysilerine bakarak bir penguen ordusuna benzettiği mebuslardan nefret ederdi. İçki masasında küfürden en çok nasibini alanlar bu “penguenler” olurdu. Mahkeme işleriyle uğraştığı için babamın çok tanıdığı vardı. Onları görmeden yanlarından geçtiğine rastlardım. Ama hiçbir köpeği atladığını anımsamıyorum. Sokağın serin köşelerine uzanıp kendinden geçmiş köpekleri gördüğünde fötr şapkasını çıkarır, “Arzı hürmet ederim, beyefendi!” diyerek “temenna”da bulunur, onları selamlamadan geçmezdi. Ne olduğunu şaşırıp babama saldıranlar olduğu gibi, korkuyla kuyruğunu bacaklarının arasına sokup ince seslerle inleyip kaçan garip köpekler de oluyordu. Babam bunu yaptığında çevreden görenlerin gülüşlerine hiç aldırmaz, başka bir uyuşuk köpeğe yaklaştığında elini şapkasına götürerek, aynı “temenna”da bulunurdu. Bu davranışında, “sayın”lı, yaltakçı politikanın eleştirisi gizliydi. En büyüklere gösterilmesi gereken saygıyı köpeklere göstererek onları aşağılardı.</p>
		<p>Babam öfkelenirdi, ama kimseye kin duymazdı. Saman alevi gibiydi öfkesi; birden parlayıp birden sönerdi. Bu parlama sırasında olan olurdu. Onun çok umarsız anlarını da anımsıyorum. Eşinin gebeliği hiç belli değildi. Bir gece, tüm ailenin yatıp kalktığı odada doğum yaptı Kleopatra. Sancılar başlayınca bizi dışarıya çıkardılar. Zeko Bibi’nin becerikli elleriyle, aradan yarım saat geçmeden bebeğin bağırtıları duyuldu. Oysa ilk doğumuydu. İlk doğum zor olur demişlerdi. Kleopatra ise bir dağ geyiği gibi kolay doğurmuştu. Belki de erken bir doğumdu bu. Gecesi gündüzü olmayan Kleopatra’nın beslenmesine de bağlı olarak, el kadar bir kızdı bebek. Fazla yaşamadı, bir hafta içinde göçüp gitti. Gömülmesi için para gerekiyordu. Babamın en parasız günleriydi. Haco Bibi’yle Zeko Bibi araya girdi. Bir yerlerden para bulup çocuğun gömme işlemini gerçekleştirdiler. Bir süre babamın kollarında, bir süre benim kollarımda, çocuğu mezara birlikte götürdük. İçki masasının akşamcılarından kimse yoktu yanımızda. Küçük kimsesiz, yeryüzünün belki en küçük tabutunda son yolculuğuna babamla benim kollarımda çıktı. O anda babam, bütün kötülüklerini unutturacak çaresizlikler içindeydi. Küçük yumuk gözlerinden akan iri damlaları görünce, kendi acınacak halimi unutmuş, babamın durumuna gözyaşı dökmüştüm.</p>
		<p>Ne garip, ikinci çocuğu doğduğunda, karısının yanında değildi. Her zamanki gibi, dünün zengini bugünün yoksulu kadının cebinde gene beş kuruş yoktu. 14 Mayıs 1950 seçimlerinde seçmen listesi yazmış, yirmi altı lira kazanmıştım. Ebe ücreti ve doğum masrafı bu parayla karşılanmıştı. Köy köy dolaşıp kazandığım bu para beni okullara götürecekti sözde. O parayla kalemler, defterler, kitaplar alacaktım! Evde tek erkek kalmanın sorumluluğuyla, umut bağladığım “servet”i elden çıkarmak zorunda kalmıştım. Ne yazık ki, bu paranın benim için ne olduğunu kimse anlamak istememiş, paramı geri vermeyi düşünmemişti.</p>
	</div>
	
  </body>
</html>