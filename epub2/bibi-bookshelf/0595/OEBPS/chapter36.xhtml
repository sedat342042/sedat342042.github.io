<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Masalını Yitiren Dev</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1 class="chapter-header">Leylo</h1>
		<p>Leylo, bir genç kadının yüreğime akan ağlamasıdır. Avluda adı her gün geçiyordu. Ama o güne kadar Leylo’yu görmemiştim. Zeko Bibi’nin masalsı dilinde, dünyada ondan güzel, ondan beyaz tenli bir kadın daha yaratılmamıştı. Genelevde her gece kapısında kuyruklar oluşuyordu. Daha oraya düşmeden, onun yüzünden nice haneler yıkılmıştı. Onlarca köyün sahibi olan ağalar, onun uğruna mallarını mülklerini yitirmişlerdi. Zeko Bibi’nin anlattığına göre, Leylo bir “puşt”un kurbanıydı. İstanbul gibi büyük bir kentte yaşıyormuş. Bir oğlanla birbirlerini ölümüne sevmişler. Ne olmuşsa, evlendiklerinin ertesi günü oğlan başını alıp gitmiş, kızcağız kurdun kuşun elinde kalmış. Kurdun eline düşer de kuzunun kuzuluğu kalır mıydı; Leylo da almış başını başka diyarlara gitmişti. “Ortada kalmış genç bir kız, biraz sonra dağılacağını bildiği buluta bile güvenmemelidir. Ona güven, buna güven derken, bir de bakmış ki, genelevin kapısında!” diye bitirirdi sözünü Zeko Bibi. Aynı şeyleri söyleyeceğini bile bile, neredeyse her gün, Leylo’nun öyküsünü Zeko Bibi’den dinlemek isterdim.</p>
		<p>Bir gün, Leylo’nun öyküsünü ağzımın suyu aka aka dinlediğimi anlayan Zeko Bibi, sözünü kesmedi: “Ne diyem, oğlum, geneleve düşen kızların hekâtı (hikâyesi) kısadır. Oraya düşenin kendi kalmaz ki, hekâtı kala... Sen hiç, hekâtı kalmiş kârhana kızi görmişsen?.. Ah, yavrum!.. Leylo’yu deyisen, bambaşkadır Leylo; güzeldir, boylu bosludur, teni kar kimidir... Geydigini yakıştırır. Gözlerini deyisen, benzeri yoktur; hangi rengi arisan, oni bulisan! Kaşları ayın ilk doğuşu nasılsa eledir (öyledir), hilalın yayidir... Daha ne diyem, oğlum, Leylo Leylo kimidir...” Birden sözünü kesti. “Kele ne konuşturisan beni, başıni yesin Leylosunun, kârhana kızına âşığ olmişsan!”</p>
		<p>Zeko Bibi anlattıkça, Leylo’nun acı bir güzelliği iç içe yaşadığını anlıyordum. Leylo gözümde hikâyesini yitirmiş acı bir güzellikti. O, beden değildi; sınırlarını çizemediğim güzelliklere, acılara açılan duyguydu. “Hekâtı kısa”ydı, ama, Zeko Bibi’nin dilinde, Leylo, uzun anlatılı bir masaldı. Böyle bir güzelliğin sarhoş soluklarının altında çürüyüp gitmesine yanıyordum. Bu duyguyla sabahlara kadar uyuyamadığım oluyordu. Şah Mahmet Atiye Abla’yı genelevden çıkarıp onunla evlenmişti. Leylo’yu niye bırakıyorlardı oralarda?.. Dünyada başka Şah Mahmetler yok muydu?.. Kafamdan böyle sorular geçiyor, nemli yastıklara başımı koyar koymaz binlerce Leylo diziliyordu karşıma. Ne yapıp edip onu görmeliydim. Bıçaklanma olayından sonra, görmediğim yüzü gözlerimin önüne geliyordu. Zeko Bibi’nin anlattığı, aranan her rengin bulunacağı gözlerindeki ıslaklığı silmeli, yay kaşlarını alıp yeni ayın yanına koymalıydım. Bıçağın deldiği oyuktan beyaz tenine yayılan kanın sıcaklığını ellemeli, kanı, kadife okşar gibi, ben silmeliydim. Teninin rengiyle kan renginin acı uyuşumunu gözlerimle görüp beynimdeki güzelliği arayıp bulmalıydım...</p>
		<p>Bir gün, tam görecekken Leylo’yu yine göremedim. Genelev kadınları salı günleri öğleden sonra sinemaya giderlerdi. Caddenin iki yanına öbek öbek dizilmiş erkekler, faytonların içinde açık saçık oturan bu kadınları görmeye çalışırlardı. Arabacıların atlarını kamçılayıp geçtikleri caddede, görsünler görmesinler, faytonların esintisi, onları düşlerinin dünyasına sokmaya yeterdi. Daha caddede dizilenlerin arasına girmeden, Dağkapısı’nda, sinemanan önünde, Leylo’ nun faytondan inmesini bekleyerek kendimi o düş dünyasına ben de sokmuştum.</p>
		<p>Hayat, Diyarbakır’ın sinema önlerinde can bulurdu. Düşlerden geçirilemeyecek kadar güzel kadınların güzellikleri kara çarşaflarının dışına taşar, nice delikanlılar o ay aydını yüzleri görme uğruna kurşunlara gelmeyi göze alırlardı.</p>
		<p>Ah! O sinema önleri... Sinema önlerinin şarkıları...</p>
		<p>Sinemaların önü bir mahşerdir!</p>
		<p>Uzun soluklu “muganniler”in ezgileri sinema önlerinde yürekleri deler. “Her biri vazgeçilmez cihan parçası” oğullar, kalın sesli bilge kadınlar, babalarının koluna ilişivermiş utangaç kızlar sinemanın önüne dizilmiştir. Şimşek çakmasını andıran çapkın gözler, genç kızların o utangaç bakışlarını sinema önlerinde yalayıp geçer.</p>
		<p><em>“Oyyy, sevmişem ben seni!”</em></p>
		<p>Halk genelev kadınlarını görmek için caddenin iki yanına dizilirdi. Kadınlar, faytonlarının içinde, yanlarında birkaç adamla, başları önlerinde caddeden geçerlerdi. Diyarbakır, Dağkapısı’nın akşam saatlerinde, o bakır eriyiği cehenneminden kurtulup nereden geldiği bilinmeyen serinliğin ezgisine karışan saba makamından şarkılarla dolarken, kadınlar matinesinde ayrı bir yere oturtulan genelev kadınları, sinema dağılırken film acıklı ise gözü yaşlı, komik ise dudaklarında hafif gülücükler, oturdukları yerden kalkarlar, faytonlarına binip ekmek paralarını kazanacakları işyerlerine dönerlerdi.</p>
		<p>O gün Leylo’yu görememiştim. Önümden faytonlar geçti. Her faytona renk renk giysili kadınlar bindi. Kadınlardan hangisi Leylo’dur, bilemedim. Göremediğimi düş kırıklığıyla anlatırken, sözü Zeko Bibi’ye bırakmadan Haco Bibi aldı: “Oğlum, ‘sermaye’leri herkese göstermezler; merak etsinler, para verip gelsinler diye gizlerler.”</p>
		<p>Ben Leylo’yu güzellik bulutlarında dolaştırırken, bir gece yarısı genelev yine karıştı. Tabancalar patladı. Kurşunlar vınladı. Avluda, kapılarının önündeki sedirlere uzanmış erkekler, tabanca sesini duyunca yerlerinden fırladıkları gibi eğri merdivenlerden tırmanıp dama çıktılar. Genelev bir şenlik yeri ise, dam, genelevin locasıydı. Genelev kadınlarının renklerle bezenmiş dünyalarını merak eden gençler, anaları babaları önlemeye de çalışsa, bir yolunu bulup dama çıkarlardı. Bu kez merdivene tırmananlar yalnızca gençler değil, avlunun her yaştaki erkekleriydi. Onlar, dama, giysileri renk renk genelev kızlarını değil, o renkleri çamura bulayanları görmeye çıkmışlardı. Gözüpek olanlar damdan geneleve atladılar; birbirlerine girenleri ayırmaya ya da önlerine çıkanları yumruklamaya başladılar. Dama ben de çıktım. Yazın dayanılmaz sıcaklarında tahtını kurup damda yatan, uykuya geçerken ve uyanırken ah çeken Möho’nun, bir şey olmamış gibi bu karışıklık içinde de ahlarını sürdürmesini şaşkınlıkla izliyordum. Bunca şamata onu hiç etkilemiyor, uzandığı tahtında ahlarına ahlar katıyordu. Gürültü bastırıldıktan sonra ilk haberler ulaştı: Daha önce Leylo’yu bıçaklayan adam geneleve gelmiş, bu kez onu öldürmeye kalkışmıştı. Leylo olayı hafif bir yarayla atlatmış, adam da bunu başaramayıp (!) kaçarken, patronun fedaileri onun arkasından silah sıkmışlardı. Hangi deliğe girmişse girmiş, izini tozunu kaybettirmişti. Çok geçmeden gürültüler yine yükseldi. Leylo’yu öldürmeye geleni tutmuşlar, sille tokat dışarıya atıyorlardı. Kalın sesli birinin bağırtısı avluyu dolduruyordu: “Kıbrak oğlu kıbrak, ayağının izi solmuştur burada, bir daha haram bu kârhana sana! Bu sana son şanstır, taniyam! Burada kölgeni (gölge) görürsem, leşini ağzında taşıyan pisiğe (kedi) çeviririm seni, karnını deşerim! Aha buraya yaziyam (yazıyorum)! Unutma! Allah vekil, peygamber şahittir!”</p>
		<p>Ne polis ne jandarma, genelev kuralları içinde kapandı gitti bu olay. Leylo’nun hafif olan yarası iyileşmiş, Leylo bu kez de öldürülmemişti. Bir süre sonra onun “dar kapısı”nda uzun kuyruklar yine oluşmuştu.</p>
		<p>Leylo’nun yarasının iyileşip kurtulmasına sevinmiştim. Yeniden işe başlaması ise, bir burukluk yaratmıştı içimde. Leylo, bitişik komşudaki sevgiliydi; herkesin olan, ama kimsenin olmayan... Başkalarıyla yaptıklarını düşünmek, umut diye bir şey bırakmamıştı içimde. Gene de kulaklarım genelevin avlusundaydı. Leylo’nun kimsenin kirletemediği bir sesi vardı. Yüreğimi kanatan ses buydu. Ne yapıp edip bu sesi yakından duymalıydım bir gün.</p>
		
		<div class="epigraph html5_section">
			<p>Leylo, Leylo! Bir duvar ötesinin can çekişen sevgilisi!..</p>
		</div>
		
		<p>Bir gün, aklımdan geçiremeyeceğim bir fırsat çıktı karşıma. Babam bir avukatın yanında çalışıyordu. Leylo’nun o avukatta bir davası varmış. O davayla ilgili belgelerin Leylo’dan alınması gerekiyormuş. Babam ilçelere dava takibine gideceğinden, Leylo’dan o belgeleri alamayacaktı. Belki de, çekingenliğinden dolayı “salak” saydığı oğlunun böyle bir ziyaretin üstesinden gelip gelemeyeceğini denemek istiyordu. Babam, “Git, belgeleri sen al,” dedi. Birden durakladım. Ağzım kurudu. Soluğum kesildi. “Ben nasıl giderim oraya?” deyince, “Allah Allah, Allah Allah!.. Kız mısın, yiyecekler mi seni!” diye kızdı bana.</p>
		<p>Bir de içimi bilse... Adı her geçtiğinde güzelliğini kafamda dolandırdığım Leylo ile yüz yüze gelecektim!.. Kanayan sesini yakından duyacaktım... Yüreğimde nasıl bir Leylo taşıdığımı gözlerimden anlayacak mıydı o?.. Sabaha kadar, gözümü kırpmadan kafamdan bunları geçirdim. Öğleye doğru genelevin kapısından girdim, Leylo’yu sordum. Kapıda bıyıkları siyah mı siyah, kalın mı kalın iki kişi duruyordu. Durumu anlatınca, beni Leylo’nun çalıştığı eve götürdüler. Onlardan biri, genişçe bir girişin dibinde oturup sigara içen, bir gözü hafif yana kaymış yaşlı bir kadına, “Bu beg Leylo’ya kâğıt getirmiştir, ona verecah,” dediler, beni orada bırakıp gittiler. Yaşlı kadın beni dinlemeden yukarıya bağırdı: “Kız Leylo, seni bir çocuh görmah isti!”</p>
		<p>Leylo’yu beklerken titriyordum. Yüzümü yalımlar yalıyordu. Ağzım kupkuru kesilmişti. Leylo göründü. Merdivenlerden güzellik süzülüyordu. Sanki genelev kadını değil de konakta herkesin sayıp sevdiği ince bir hanımefendiydi. Zeko Bibi’nin dediği gibi, giydiği sarı elbise üstüne yakışmıştı. Bana hoş geldin dedi. Ne istediğimi sordu. Ağzım dilime dolaşarak, olaylara üzüldüğümü belirtip geçmiş olsun dedim. Sonra da babamın verdiği kâğıdı göstererek, öbür kâğıtları da istediğini söyledim. Bıçaklanmasıyla ilgilenmeme sevindi, sağ ol dedi. Biz konuşurken, yanımızdan yarı çıplak kadınlar gelip geçiyordu. Çoğunun memeleri ortadaydı. Bir tek Leylo derli topluydu. İşi orospuluk olan bir hanımdı. Utanıp önüme bakmama kahkahayla güldüler. Leylo istenenleri bulmaya gidince, benimle onlar ilgilendiler. Biri çay getirdi. Ellerim titreyerek çayı içtim. Bir kadın yanağımı okşadı. Karşımda, cinsel organını sergilercesine açık saçık oturan başka bir kadın vardı. Bir ara yerinden kalktı, yüzümdeki Şark çıbanı izlerini elleyerek, “Seninkiler niye böyle çok?” diye sordu. Yüzümü elleriyle okşadı. Ben sıkıldıkça o üstüme varıyordu. Sesim çıkmıyordu. “Ana” dedikleri yaşlıca kadın dayanamadı, yüzümü okşayanı azarladı: “Kız! Kız! Ne sataşisan, bırak çocuği lo, belka (belki) daha erkek degildir!”</p>
		<p>Daha da kötü olmuştum. Kurumuş ağzımdan tek sözcük çıkmıyordu. Dilim tutulmuştu. Yutkunamıyordum. Yanında ne yapacağımı şaşırdığım Leylo’nun geleceği anı bekliyordum. Yukarıdan inen Leylo’nun ayak seslerini duyunca ferahladım. “Herhalde istedikleri bunlardır?” deyip elindekileri verdi. “Selam söyle babana, çabuk bitirsinler, ben Ankara’ya gideceğim,” dedi. Leylo düzgün konuşmasıyla bana İstanbul’u anımsatmıştı. Oranın kadınları gibi konuşuyordu. Kalkıp gitmeye gücüm yoktu. Donup kalmıştım. Ben, Leylo’ya, içimden, “Gitme, ah, biraz daha kal burada!” diye yalvarırken, “ana”nın kalın sesi büyüyü bozdu: “Leylo, hadi, yukarıda mısafırın bekli!” Kadınlar bana takılırken, demek, yukarıya çıkan erkek Leylo’yla bir araya gelecekti?..</p>
		<p>Belgeleri alıp dışarıya çıktım. Leylo’nun hüzünlü bakışı aylarca gitmedi gözümün önünden. Ben bunları duyumsarken, Valentino arkadaşlarına, “Tadı balda yok, lo!” diye Leylo ile nasıl yatıp kalktığını anlatıyordu. Gözlerimle görmeme karşın düşlerimdeki kadın olmaktan uzaklaştıramadığım Leylo’yla yatıp kalktığını anlatan Valentino o günlerde baş düşmanım olmuştu. Şu anda karşıma çıksa, yastığımın altında sakladığım kamayı yüreğine değil, yüreğinin tam ortasına saplar, kanını avluya sel ederdim!</p>
		<div class="epigraph html5_section">
			<p>Ah Valentino!.. Valentino!..</p>
		</div>
	</div>
	
  </body>
</html>