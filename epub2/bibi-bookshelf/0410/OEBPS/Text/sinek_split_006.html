<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sinek</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">5<br class="chapter" />
  Sudan Gelen Canavar</h1>

  <p class="normal">Deniz yükselmekteydi. Üstünde ancak tökezlenerek yürünebilen hindistancevizi ağaçları setine yakın beyaz kumlu yerle sular arasında, dar bir kumsal şeridi kalmıştı şu sırada. Ralph, kendine yol olarak, kumun sert olduğu bu şeridi seçti; çünkü düşünmesi gerekiyordu ve ayaklarının nereye bastığına bakmadan, ancak burada yürüyebilirdi. Suyun kenarında ilerlerken, hayrete düştü ansızın: Her yolu kendin bulmak zorunda olduğun ve çoğu zaman ayağını nereye bastığına dikkat etmen gerektiği böyle bir yerde yaşamanın, onu ne denli bezdirdiğini anlayıvermişti. Kumsal şeridinde durdu; ilk gün, sanki çocukluğunun daha aydınlık bir döneminde yaşarcasına, bu adayı nasıl coşkuyla keşfettiğini anımsayınca, acı acı gülümsedi. Geri dönüp iskele biçimindeki büyük kayaya doğru ilerledi. Güneş yüzüne vuruyordu. Toplantı zamanı gelmişti. Ralph, güneş ışığının her şeyi gizleyen görkemi içinde ilerlerken, neler söyleyeceğini teker teker dikkatle düşündü. Bu toplantıda yanlış bir şey yapılmamalıydı; hayal peşinde koşulmamalıydı...</p>

  <p class="normal">Düşündüklerini dile getirecek sözcüklerden yoksun olduğu için, belli belirsiz kalan, bir yığın karmakarışık düşüncelere daldı. Kaşlarını çattı, bir daha düşünmeye çalıştı.</p>

  <p class="normal">Bir eğlence toplantısı değil, bir iş toplantısı olmalıydı bu.</p>

  <p class="normal">Ralph bunu kavrayınca, daha hızlı yürüdü. Toplantının öneminin, güneşin batmak üzere olduğunun, hızla yürüdüğü için yüzüne küçük bir rüzgâr estiğinin farkına vardı. Bu rüzgâr, kurşuni gömleğini göğsüne yapıştırınca, yeni eriştiği anlayışla, gömleğinin mukavva gibi sertleştiğine, böyle bir gömleğin tenine değmesinin hoş bir şey olmadığına dikkat etti. Şortunun lime lime parçalarının, bacaklarının ön kısmında rahatsız edici pembe bir iz bıraktığının da farkına vardı. Ralph, tüm kafası allak bullak olarak, pisliğin ve kokuşmanın ne olduğunu anlayıverdi. Görebilmek için karmakarışık saçlarını durup dinlenmeden arkaya itmekten, hava kararınca, gürültüyle hışırdayan kuru yapraklar üstünde yatmaktan ne denli hoşlanmadığını anladı. Bunu anlayınca da, küçük adımlarla koşmaya başladı.</p>

  <p class="normal">Yüzme havuzunun yanındaki kumsalda, toplantıyı bekleyen grup grup çocuklar vardı. Ralph’ın dertli olduğunu, ateşi söndürmekle bir suç işlediklerini bildiklerinden, sessizce yol açtılar ona.</p>

  <p class="normal">Ralph’ın gittiği toplantı yeri, aşağı yukarı bir üçgen biçimindeydi. Ama çocukların yaptıkları her şey gibi, bu üçgen de düzensiz ve derme çatmaydı. Orada, Ralph’ın oturduğu kütük vardı. Bu kurumuş ağaç, kayanın üstündeki öteki ağaçlardan kat kat daha büyüktü. Belki de bu ağacı, Pasifik Okyanusu’nun o dillere destan kasırgalarından biri atmıştı oraya. Bu hurma ağacı gövdesi, kumsala koşut bir durumdaydı. Böylece Ralph oturunca, yüzü adaya dönük olurdu ve arkasında ışıldayan deniz, çocukların gözlerini kamaştırdığı için, ancak karanlıkta bir biçim olarak görebilirlerdi onu. Bu kütüğün tabanını oluşturduğu üçgenin iki yanı, daha da belirsiz çizilmişti. Çocuklar, oturdukları yerde tedirginlik içinde kıpırdaya kıpırdaya, sağdaki kütüğün üst kısmını sanki cilalamışlardı. Bu kütük, ne şefinki kadar büyük, ne de şefinki kadar rahattı. Solda dört küçük kütük vardı. En uzaktaki berbat bir biçimde yaylanırdı. Çocuklardan biri, kendini geriye verip kütüğü sarsınca, altı yedi kişi arkaüstü yuvarlanıverirdi otlara. Nice toplantılar kahkahalar içinde sona ermişti bu yüzden. Ralph şimdi görüyordu ki hiç kimse –ne kendi, ne Jack, ne Domuzcuk–&nbsp;bir taş getirip, bu kütüğün altına koymayı akıl edememişti. Demek ki, bu dengesi bozuk devrilen şeye katlanıp gideceklerdi hep; çünkü, çünkü... Ralph, derin düşünceler arasında gene kaybolur gibi oldu.</p>

  <p class="normal">Kütüklerin önündeki otlar ezilmişti; ama üçgenin ortasında, kimsenin ayak basmadığı yerde, otlar dimdik duruyordu. Üçgenin ucunda oturan olmadığı için, orada da sık otlar bitiyordu. Toplantı yerini çepeçevre saran ağaç gövdeleri, ya dik ya da biraz yan yatmış yükseliyor, yapraklardan oluşan alçak tavanı destekliyordu. Her iki yanda kumsal, arkalarında lagün, önlerinde de adanın karanlığı vardı.</p>

  <p class="normal">Ralph, şefin oturduğu yere doğru ilerledi. Böylesine geç vakit toplantı yaptıkları hiç olmamıştı. Buranın şimdi farklı görünmesi bu yüzdendi. Öteki toplantılarda, yeşil damın alt kısmı, karmakarışık altınımsı yansımalarla aydınlanır ve yüzler aşağıdan ışık alırdı. Ralph’a, sanki elinde bir elektrik feneri tutuyormuş gibi gelirdi bu. Ama şimdi güneş ışınları kayayı yandan aydınlatıyordu ve nerelerde olmaları gerekirse oradaydı gölgeler. Ralph, yabancısı olduğu derin düşüncelere daldı yeniden. Eğer bir yüz, üstten ya da alttan ışık aldığına göre değişiyorsa, neydi bir insan yüzü? Her şey neydi?</p>

  <p class="normal">Ralph, sabırsızlık içinde kıpırdadı. Şef olunca düşünmen gerekiyordu, akıllı davranman gerekiyordu. Sorun buydu. Sonra bir fırsat kaçırılıyordu; şef olan hemen karar vermek zorunda kalıyordu. Bu durumlar insanı düşündürüyordu ve düşünce değerli bir şeydi, sonuçlar veren bir şeydi.</p>

  <p class="normal">Ne var ki Ralph, şefin oturduğu yere gelince, düşünemediği kararına vardı. Domuzcuk’un düşünebildiği gibi düşünemiyordu Ralph.</p>

  <p class="normal">Bu akşam, değer ölçülerini bir kez daha ayarlamak zorunda kaldı. Domuzcuk düşünebiliyordu. O şişko kafası, adım adım ilerleyebiliyordu. Gel gelelim Domuzcuk bir şef değildi. Ama o gülünç bedeninde bir beyin vardı. Şimdi Ralph, bir düşünce uzmanı olmuştu, kimde düşünce olduğunu anlayabilecek duruma gelmişti.</p>

  <p class="normal">Gözüne giren güneş, zamanın geçtiğini aklına getirdi. Ağaca asılı olan büyük denizminaresini aldı, yüzeyini inceledi. Açık havada kala kala, denizkabuğunun sarılarıyla pembeleri neredeyse beyazlaşmış, neredeyse saydamlaşmıştı. Sudan kendi eliyle çıkardığı halde, denizkabuğuna karşı sevgiyle dolu bir çeşit derin saygı duydu Ralph. Yüzünü toplantı yerine doğru çevirdi, denizkabuğunu ağzına götürdü.</p>

  <p class="normal">Ötekiler bu işareti bekliyordu; hemen geldiler. Ateş sönükken adanın açıklarında bir geminin geçtiğini bilenler, Ralph’ın nasıl öfkelendiğini düşünerek sinmişlerdi. Bunu bilmeyenlerle küçüklerse, toplantının genel olarak ağırbaşlı havasının etkisindeydiler. Toplantı yeri çabuk doldu. Jack, Simon, Maurice ve avcıların çoğu Ralph’ın sağındaydı; ötekilerin tümü solda, güneşin altında kalmışlardı. Domuzcuk geldi, üçgenin dışında durdu. Onun dinleyeceğini ama konuşmayacağını gösteriyordu bu. Domuzcuk, olup bitenleri doğru bulmadığını gösteriyordu böylece.</p>

  <p class="normal">“Sorun şu: Bir toplantı yapmamız gerekiyor.”</p>

  <p class="normal">Hiç kimse bir şey söylemedi; ama Ralph’a doğru dönen yüzlerde yoğun bir dikkat vardı. Ralph, büyük şeytanminaresini havada salladı. Herkesin anlayabilmesi için, bu çeşitten önemli sözlerin en azından iki kez söylenmesi gerektiğini öğrenmişti, geçmiş deneyleri sayesinde. İnsan orada otururken, tüm gözleri denizkabuğunun üstüne çekmeliydi; sözcüklerini yuvarlak ağır taşlar gibi, çömelen ya da bağdaş kuranların arasına bir bir düşürmeliydi. Ralph, toplantının ana konusunun ne olduğunu küçükler bile kavrayabilsin diye, yalın sözcükler arıyordu kafasında. Daha sonraları Jack, Maurice, Domuzcuk gibi usta tartışmacılar, tüm sanatlarını kullanıp konuyu yanlış yollara saptırırlardı belki; ama şimdi, toplantının başlangıcında, temel konu açık seçik gözler önüne serilmeliydi.</p>

  <p class="normal">“Bir toplantı yapmalıyız. Eğlence olsun diye değil. Gülmek için değil, kütükten düşmek için değil...”</p>

  <p class="normal">Sallanan kütükte oturan küçükler, kıkır kıkır gülerek birbirlerine baktılar.</p>

  <p class="normal">“... Şakalar yapmak için değil, ya da...”</p>

  <p class="normal">Ralph, etkileyici sözü bulmak çabası içinde, denizkabuğunu havaya kaldırdı:</p>

  <p class="normal">“... Ya da açıkgöz laflar etmek için değil. Bunlar için değil, her şeyi yoluna koymak için.”</p>

  <p class="normal">Ralph, bir an durakladı.</p>

  <p class="normal">“Gittim. Tek başıma gittim, düşündüm ne nedir diye? Bize neyin gerektiğini biliyorum. Her şeyi yoluna koymak için bir toplantı. İlkin ben konuşacağım.”</p>

  <p class="normal">Gene bir an durdu; farkına varmadan saçını arkaya itti. Domuzcuk, etkisiz kalan protestosunu yapmıştı. Şimdi ayak parmaklarının ucuna basa basa öteki çocukların yanına gitti.</p>

  <p class="normal">Ralph, konuşmasını sürdürdü:</p>

  <p class="normal">“Bir yığın toplantı yaptık. Herkes hoşlanıyor konuşmaktan, beraber olmaktan. Kararlar veriyoruz. Ama bu kararlar yerine getirilmiyor. Kaynaktan su getirecektik. Suyu şu hindistancevizi kabuklarının içine koyup, yeşil yapraklarla örtecektik. Birkaç gün bunu yaptık da. Şimdi su yok. Hindistancevizi kabukları kupkuru. Herkes ırmaktan su içiyor.”</p>

  <p class="normal">Bu sözleri doğrulayan mırıltılar yükseldi.</p>

  <p class="normal">“Irmaktan içmek kötü bir şeydir demiyorum. Ben de eski bir hindistancevizi kabuğundan su içeceğime, orada –biliyorsunuz ya, hani şelalenin olduğu havuzda– su içmek isterim. Ama suyu buraya getireceğiz demiştik. Şimdiyse getirmiyoruz. Bugün öğleden sonra, suyla dolu ancak iki tane hindistancevizi kabuğu vardı orada.”</p>

  <p class="normal">Ralph, diliyle dudaklarını ıslattı:</p>

  <p class="normal">“Bir de kulübeler işi var. Barınaklar.”</p>

  <p class="normal">Mırıltı yeniden yükseldi; sonra duyulmaz oldu.</p>

  <p class="normal">“Çoğunuz barınaklarda uyuyorsunuz. Bu gece ateşin başında kalacak olan Eric’le Sam bir yana, hepiniz barınaklarda uyuyacaksınız. Kim yaptı barınakları?”</p>

  <p class="normal">Hemen bağırıştılar. Hepsi yapmıştı barınakları. Ralph, denizkabuğunu havada sallamak zorunda kaldı.</p>

  <p class="normal">“Bekleyin bir dakika! Barınakların üçünü de kim yaptı, demek istiyorum. Birincisini hepimiz birden yaptık; ikincisini dört kişi yaptık. Şuradaki son barınağı yalnız Simon ile ben yaptık. Onun için böyle yıkıldı yıkılacak. Hayır, gülmeyin. Eğer yağmurlar gene başlarsa, o barınak yıkılabilir. O zaman ötekiler gerekecek bize.”</p>

  <p class="normal">Ralph durdu; gırtlağını temizledi:</p>

  <p class="normal">“Bir şey daha var: Yüzme havuzunun şu arkasındaki kayaları hela olarak seçtik. Çok da aklı başında bir karardı bu; çünkü sular yükselince orası temizleniyor. Siz küçükler, biliyorsunuz bunu.”</p>

  <p class="normal">Şurada burada sinsi sinsi gülenler; birbirlerine çabucak bakanlar oldu.</p>

  <p class="normal">“Sanki herkes her yeri kullanıyor şimdi. Hatta barınakların yanını ve bu kayayı bile. Siz küçükler, meyve yiyince, eğer sıkışırsanız...”</p>

  <p class="normal">Toplantıdakiler bağıra çağıra güldüler.</p>

  <p class="normal">“Eğer sıkışırsanız diyordum, o meyve ağaçlarının yanına gitmeyin. Pis bir şey bu.”</p>

  <p class="normal">Gene gülüştüler.</p>

  <p class="normal">“Pis bir şey diyorum!”</p>

  <p class="normal">Ralph, terden katılaşmış, kurşuni gömleğini çekiştirdi.</p>

  <p class="normal">“Gerçekten pis bir şey bu. Eğer sıkışırsanız, kumsaldan geçip kayalara koşun hemen. Anladınız mı?”</p>

  <p class="normal">Domuzcuk, elini denizkabuğuna uzattı; ama Ralph başını salladı. Nokta nokta önceden hazırlanmıştı bu söylev.</p>

  <p class="normal">“Gene kayaları kullanmalıyız hepimiz. Buraları kirlenmeye başladı.”</p>

  <p class="normal">Ralph durdu. Toplantıdakiler, bir buhranın patlak vereceğini sezerek, gergin bekliyorlardı.</p>

  <p class="normal">“Gelelim şimdi ateşe.”</p>

  <p class="normal">Ralph, biraz tıkanırcasına soluğunu koyuverdi. Onu dinleyenler de aynı şeyi yaptılar. Jack, bıçağıyla bir odun parçasını yontmaya başladı. Robert’e bir şey fısıldadı. Robert, başını başka yana çevirdi.</p>

  <p class="normal">“Bu adada en önemli şey ateştir. Eğer her zaman ateş yakmazsak, nasıl kurtuluruz? Olsa olsa, bir uğurlu rastlantı sonucu kurtuluruz o zaman. Bir ateş yakacak gücümüz yok mu bizim?”</p>

  <p class="normal">Ralph kolunu uzattı:</p>

  <p class="normal">“Şu halimize bakın! Kaç kişiyiz? Ama gene de duman çıkaracak bir ateşi sürekli yakamıyoruz. Yoksa anlamıyor musunuz siz? Anlamıyor musunuz ki, ateşin sönmemesi için... ölümü bile göze almalıyız...</p>

  <p class="normal">Avcılar, biraz sıkılarak gülüştüler. Ralph, hırsla onlara doğru döndü:</p>

  <p class="normal">“Siz avcılar! Bir de gülüyorsunuz! Size diyorum ki, ne kadar çok domuz öldürürseniz öldürün, ateş domuzlardan daha önemlidir. Bunu anladınız mı hepiniz?”</p>

  <p class="normal">Ralph, kollarını alabildiğine açtı. Bütün üçgene doğru döndü:</p>

  <p class="normal">“Ya orada duman yapacağız... ya da öleceğiz.”</p>

  <p class="normal">Durdu, bundan sonra söyleyeceğini düşündü:</p>

  <p class="normal">“Bir şey daha var.”</p>

  <p class="normal">Biri seslendi:</p>

  <p class="normal">“Fazla şey var.”</p>

  <p class="normal">Bu sözü onaylayan homurtular yükseldi. Ralph, homurdananlara hiç kulak asmadı:</p>

  <p class="normal">“Bir şey daha var: Bütün adayı az kalsın yakıyorduk. Kayaları oradan oraya yuvarlayıp, yemek pişirmek için küçük ateşler yakarak, boşuna vakit harcıyoruz. Şimdi bir şey söyleyeceğim ve bunu bir kural yapacağım; çünkü ben şefim: Ateş, ancak ve ancak dağda yakılacak. Asla yakılmayacak başka bir yerde.”</p>

  <p class="normal">Hemen kıyametler koptu; çocuklar ayağa kalkıp bağırdılar. Ralph da onlara bağırdı:</p>

  <p class="normal">“Eğer bir balık ya da bir yengeç pişirmek için ateş istiyorsanız, dağa da gidebilirsiniz pekâlâ. Hem ateşin sönmediğini biliriz o zaman.”</p>

  <p class="normal">Batmak üzere olan güneşin ışığında, eller denizkabuğuna doğru uzanıyordu. Ralph, denizkabuğunu elinden bırakmadan, kütüğün üstüne atladı.</p>

  <p class="normal">“İşte ben bunları söyleyecektim. Söyleyeceğimi de söyledim. Beni şef seçtiniz. Şimdi sözümü dinleyeceksiniz.”</p>

  <p class="normal">Ortalık yavaş yavaş duruldu. Sonunda çocuklar gene yerlerine oturdular. Ralph, kütükten indi, her zamanki sesiyle konuştu:</p>

  <p class="normal">“Unutmayın, kayalar hela olacak. Ateş sönmeyecek ve işaret olarak duman çıkacak. Dağdan ateş almayacaksınız. Pişireceklerinizi oraya götüreceksiniz.”</p>

  <p class="normal">Alacakaranlıkta yüzü asılan Jack ayağa kalktı, elini uzattı:</p>

  <p class="normal">“Daha bitirmedim söyleyeceklerimi.”</p>

  <p class="normal">“Ama durmadan sen konuştun.”</p>

  <p class="normal">“Denizkabuğu bende.”</p>

  <p class="normal">Jack, homurdana homurdana oturdu.</p>

  <p class="normal">“Son şeyi söylüyorum. Bu konuda konuşabilirsiniz.”</p>

  <p class="normal">Ralph, çıt çıkmayıncaya kadar bekledi:</p>

  <p class="normal">“Her şey bozulmakta. Neden bilmiyorum. İyi başlamıştık, mutluyduk. Sonra...”</p>

  <p class="normal">Denizkabuğuyla elinde hafif hafif oynadı. Çocukların oturdukları yerin ötelerine, boşluğa baktı; canavarı, yılanı, yangını, korku sözlerini anımsadı:</p>

  <p class="normal">“Sonra korkmaya başlanıldı.”</p>

  <p class="normal">Bir mırıltı, neredeyse bir inilti yükseldi; sonra dağıldı. Jack, odun parçasını yontmuyordu artık. Ralph, lafı uzatmadan konuştu:</p>

  <p class="normal">“Küçükler korkudan söz ediyorlar. Bu işi yoluna sokacağız. Bu, hepimizin konuşabileceği bir konu. Yani bir bakıma karara varmalıyız bu korku konusunda.”</p>

  <p class="normal">Ralph’ın saçları, gene gözlerine girmeye başlamıştı.</p>

  <p class="normal">“Bu korku konusunu konuşup, boş olduğuna karar vermeliyiz. Benim de korktuğum olur. Ama saçma bir şeydir bu. Hani öcüler filan gibi. Bu konuda bir karara vardıktan sonra, her şeye yeni baştan başlarız. Ateşe filan dikkat ederiz.”</p>

  <p class="normal">Işıldayan kumsalda yürüyen üç çocuğu hayalinde görür gibi oldu:</p>

  <p class="normal">“Ve mutlu oluruz.”</p>

  <p class="normal">Ralph, söylevin bittiğini göstermek için, bir tören yaparcasına, büyük şeytanminaresini yanına, kütüğün üstüne bıraktı. Artık güneş ışınları azalmıştı, yatay olarak ufuk çizgisinden geliyordu.</p>

  <p class="normal">Jack ayağa kalktı, denizkabuğunu aldı:</p>

  <p class="normal">“Demek ki bu toplantı, durumun tam ne olduğunu anlamak için yapılıyor. Ben size söyleyeyim durumun tam ne olduğunu: Siz küçükler, korku lafı ede ede, sizler başladınız bu işe. Canavarlar varmış! Peki nereden geliyor bu canavarlar? Elbette, zaman zaman korktuğumuz olur hepimizin. Ama katlanırız bu korkuya. Ralph, geceleri bağırdığımızı söylüyor. Karabasan değil de, nedir bu? Zaten sizler ne ava gidiyorsunuz, ne barınak yapıyorsunuz, ne de bir işe yarıyorsunuz. Bir sürü zırlayan bebekler, muhallebi çocuklarısınız, siz küçükler. İşte bu kadar. Korku konusuna gelince, biz nasıl katlanıyorsak korkuya, siz de katlanmalısınız.”</p>

  <p class="normal">Ralph ağzı açık, Jack’a bakakalmıştı; ama Jack farkında değildi:</p>

  <p class="normal">“Yani korku sizlere zarar vermez, düşlerin zarar veremediği gibi. Bu adada korkulacak bir canavar yok.”</p>

  <p class="normal">Jack, fısıldayan küçüklere baktı:</p>

  <p class="normal">“Bir şey gelip sizi kapıverseydi, oh olsun sizlere derdim! Sizi gidi metelik etmeyen, sızlanıp duran bebekler! Bir hayvan yok burada.”</p>

  <p class="normal">Ralph ters ters, Jack’ın sözünü kesti:</p>

  <p class="normal">“Bütün bunlar ne demek oluyor? Hayvan var diyen kim?”</p>

  <p class="normal">“Sen dedin geçen gün. Düş görüp bağırıyorlar dedin. Konuşuyorlar da. Yalnız küçükler değil, benim avcılarım da konuşuyorlar ara sıra. Bir şeyden söz ediyorlar; karanlık bir şey, bir canavar ya da bir çeşit hayvan. Ben duydum. Duymadığımı sanıyorsunuz, değil mi? Şimdi dinleyin beni. Küçük adalarda büyük hayvanlar yoktur. Ancak domuz vardır. Aslanlar, kaplanlar yalnız büyük memleketlerde olur, Afrika ya da Hindistan gibi yerlerde...”</p>

  <p class="normal">“Bir de hayvanat bahçesinde...”</p>

  <p class="normal">“Denizkabuğu bende. Ben size korkudan söz etmiyorum. Canavardan söz ediyorum ben. Canınız isterse, korkun. Ama canavar gelince...”</p>

  <p class="normal">Jack, kucağında denizkabuğu durdu; kirli kara şapkalı avcılarına doğru döndü:</p>

  <p class="normal">“Ben bir avcı mıyım, yoksa değil miyim?”</p>

  <p class="normal">İçtenlikle evet dercesine, başlarını eğdiler. Jack’ın bir avcı olduğu ortadaydı; kimsenin kuşkusu yoktu bu konuda.</p>

  <p class="normal">“Peki öyleyse... Ben bu adanın her bir yanına gittim. Tek başıma. Bir canavar olsaydı, görürdüm. Sizler korkan kişilersiniz, varın korkun... Ama canavar yok ormanda.”</p>

  <p class="normal">Jack, büyük şeytanminaresini geri verip oturdu. Derken Domuzcuk elini uzattı:</p>

  <p class="normal">“Jack’ın her söylediğine katılmıyorum; ama söylediklerinin bazılarına ben de katılıyorum. Ormanda canavar yok, elbette. Nasıl olabilir ki? Neyle beslenirdi bu canavar?”</p>

  <p class="normal">“Domuzla.”</p>

  <p class="normal">“Domuz yiyen biziz.”</p>

  <p class="normal">“Domuzcuk!”</p>

  <p class="normal">Domuzcuk, haklı bir öfkeye kapıldı:</p>

  <p class="normal">“Denizkabuğu bende! Ralph... Sussunlar, değil mi? Sizler susun, küçükler! Bu korku işine katılmıyorum. Ormanda korkulacak hiçbir şey yok elbette. Yani benim de gittiğim oldu ormana. Bu gidişle hortlaklardan filan da söz etmeye başlayacaksınız yakında. Bu adada olup bitenleri biliyoruz. Bir bozukluk çıkarsa, onu düzeltecek biri de çıkar.”</p>

  <p class="normal">Domuzcuk, gözlüğünü eline aldı; gözlerini kırpıştıra kırpıştıra çocuklara baktı. Sanki ışık birdenbire söndürülmüş gibi, güneş yok oluverdi.</p>

  <p class="normal">Domuzcuk, açıklamasını sürdürdü:</p>

  <p class="normal">“Karnınız, ister küçük ister büyük olsun, karnınız ağrıyınca...”</p>

  <p class="normal">“Seninkisi büyük.”</p>

  <p class="normal">“Hele gülmeniz bitsin, o zaman belki devam edebiliriz bu toplantıya. Küçükler, o sallanan kütüğe tırmanırlarsa, gene düşüverecekler dakikasında. Onun için yere oturup dinlemeleri daha iyi olur. Hayır. Her şeyin bir doktoru vardır. Kafanızın içinin bile bir doktoru vardır. Boşu boşuna hep korkup duracak mıyız yani?”</p>

  <p class="normal">Domuzcuk coştu:</p>

  <p class="normal">“Yaşam bilimseldir. Öyledir işte. Bir iki yıl sonra savaş bitince, Merih’e gidecekler ve de geri dönecekler. Bir hayvan olmadığını biliyorum; yani öyle pençeleri filan olan bir hayvan demek istiyorum. Korkunun olmadığını da biliyorum.”</p>

  <p class="normal">Domuzcuk durakladı:</p>

  <p class="normal">“Ancak...”</p>

  <p class="normal">Ralph, tedirginlik içinde kıpırdadı:</p>

  <p class="normal">“Ancak ne?”</p>

  <p class="normal">“Ancak insanlardan korkmadığımız sürece.”</p>

  <p class="normal">Oturan çocuklar, yarı gülen yarı yuhalayan sesler çıkardılar. Domuzcuk başını eğdi, hızla sürdürdü konuşmasını:</p>

  <p class="normal">“Onun için canavardan söz eden şu küçüğü dinleyelim. Belki ne kadar aptal olduğunu gösterebiliriz ona.”</p>

  <p class="normal">Küçükler, kendi aralarında cır cır konuşmaya başladılar. Derken, küçüklerden biri ilerledi.</p>

  <p class="normal">“Senin adın ne?”</p>

  <p class="normal">“Phil.”</p>

  <p class="normal">Küçüklerden olduğu halde, kendine güveni vardı. Ellerini uzatıp büyük şeytanminaresini aldı, onu Ralph gibi kucağında tuttu. Söylediklerini dikkatle dinlesinler diye çevresine bakındı:</p>

  <p class="normal">“Dün gece bir düş gördüm. Korkunç bir düş. Bir şeylerle dövüştüm. Barınağın dışındaydım tek başıma, o şeylerle dövüşüyordum. Ağaçlardaki o kıvranan şeylerle.”</p>

  <p class="normal">Küçük Phil durdu. Öteki küçükler, aynı korkuyu hissedip ödleri koptuğu halde gülüştüler.</p>

  <p class="normal">“Sonra korktum, uyandım. Barınağın dışındaydım, tek başıma karanlıkta ve o kıvranan şeyler yok olmuştu.”</p>

  <p class="normal">Böylesine olası, böylesine yalın ve korkunç bir şeyin dehşetini yaşayan çocuklar, susup kaldılar. Beyaz denizkabuğunun arkasından, incecik çıkıyordu küçüğün sesi:</p>

  <p class="normal">“Korktum. Ralph’ı çağıracaktım. O sırada ağaçların arasında kımıldayan bir şey gördüm. Koskocaman, korkunç bir şey.”</p>

  <p class="normal">Küçük durdu. Bunu anımsayınca hem korkmuştu; hem de herkesi heyecana vermenin gururu içindeydi.</p>

  <p class="normal">“Bu, bir karabasandı” dedi Ralph. “Uykusunda yürüyordu.”</p>

  <p class="normal">Toplantıdakiler, hafif mırıltılarla Ralph’ı onayladılar.</p>

  <p class="normal">Küçük Phil, hayır dercesine başını salladı inatla:</p>

  <p class="normal">“Kıvranan şeyler birbirine girerken uyuyordum. Onlar yok olduğu sırada uyanıktım ve ağaçların arasında kımıldayan koskocaman korkunç bir şey gördüm.”</p>

  <p class="normal">Ralph, denizkabuğunu almak için elini uzattı; küçük çocuk oturdu.</p>

  <p class="normal">“Hep uyuyordun sen. Orada hiç kimse yoktu. Geceleyin ormanda nasıl dolaşılır? Aranızdan giden var mı ormana? Biri barınaklardan çıktı mı?”</p>

  <p class="normal">Uzun bir sessizlik oldu. Karanlıkta dışarıda dolaşmayı kimsenin aklı almadığı için gülümsediler. Derken Simon ayağa kalktı. Ralph, hayretler içinde Simon’a baktı:</p>

  <p class="normal">“Sen ha? Ne halt ediyordun karanlıkta?”</p>

  <p class="normal">Simon, kesin bir tavırla denizkabuğunu yakaladı:</p>

  <p class="normal">“Bir yere... gitmek istiyordum. Bildiğim bir yere.”</p>

  <p class="normal">“Hangi yere?”</p>

  <p class="normal">“İşte, bildiğim bir yere. Cengelde bir yere.”</p>

  <p class="normal">Simon durakladı.</p>

  <p class="normal">Jack sorunu çözümledi. Simon’u hor gören sesinde, herkesi güldüren bir kesinlik vardı:</p>

  <p class="normal">“Sıkışmıştır.”</p>

  <p class="normal">Simon hesabına küçük düşen Ralph, Simon’un yüzüne sert sert bakarak, denizkabuğunu geri aldı:</p>

  <p class="normal">“Bunu yapma bir daha. Anladın mı? Geceleyin yapma. Zaten küçükler aptal aptal konuşuyorlar, canavar filan diye. Bir de senin geceleyin bir... bir şey gibi usulcacık gittiğini görürlerse...”</p>

  <p class="normal">Yükselen alaycı gülüşlerde, hem korku vardı hem de suçlama. Simon, konuşmak için ağzını açtı ama denizkabuğu Ralph’taydı. Onun için oturduğu yere geri döndü.</p>

  <p class="normal">Herkes susunca, Ralph, Domuzcuk’a döndü:</p>

  <p class="normal">“Evet Domuzcuk?”</p>

  <p class="normal">“Bir şey daha var. İşte bu.”</p>

  <p class="normal">Küçükler, Percival’ı ileriye doğru itip bıraktılar. Percival ortada, dizlerine kadar yükselen otların arasında durdu, görülmeyen ayaklarına baktı. Kendini bir çadırın içinde sanmak istedi. Ralph, tıpkı böyle duran başka bir küçük oğlanı anımsadı; bu düşünceden kaçmak istedi. O küçük oğlanı aklından itmiş, çıkarmıştı. Ancak onu anımsatan böyle belirli bir durum olursa, aklına geliyordu o oğlan. Küçükler bir daha sayılmamıştı. Bunun bir nedeni, hepsini saymanın yolu olmayışıydı. Başka bir nedeni de, Ralph’ın, Domuzcuk’un dağın doruğunda sorduğu sorulardan en azından bir tanesinin yanıtını bilmesiydi. Sarışın, esmer, çilli küçük çocuklar vardı. Hepsi kirliydi. Ama ne acıdır ki, yüzlerinde göze batan bir leke yoktu hiçbirinin. Karadut lekesini hiç kimse bir daha görmemişti. Domuzcuk, ne olduğunu öğrenmek için küçükleri kandırmak istemiş, hatta onları hırpalamıştı. Sözü edilmemesi gereken olayı unutamadığını bir şey söylemeden kabul eden Ralph, Domuzcuk’a başını salladı:</p>

  <p class="normal">“Hadi, sor ona.”</p>

  <p class="normal">Domuzcuk, elinde denizkabuğu, çocuğun yanında diz çöktü:</p>

  <p class="normal">“Söyle bakalım, adın ne senin?”</p>

  <p class="normal">Küçük oğlan kıvranıverip, hayalindeki çadıra girdi. Çaresiz kalan Domuzcuk, Ralph’a döndü. Ralph, sert sert sordu:</p>

  <p class="normal">“Adın ne senin?”</p>

  <p class="normal">Toplantıdakiler, çocuğun sessizliğinden, konuşmaya yanaşmamasının sıkıntısı içinde, hep bir ağızdan şarkı söylercesine bağırışmaya başladılar:</p>

  <p class="normal">“Adın ne senin? Adın ne senin?”</p>

  <p class="normal">“Susun!”</p>

  <p class="normal">Ralph, alacakaranlıkta gözlerini kısarak, çocuğa baktı:</p>

  <p class="normal">“Hadi, söyle bize. Adın ne?”</p>

  <p class="normal">“Percival Wemys Madison, Rahibin evi, Harcourt St. Anthony, Hants, telefon numarası, telefon numarası, tele...”</p>

  <p class="normal">Bu bilgi, ta derinlerden, acının kaynaklarından geldiği için, küçük çocuk ağladı. Yüzü buruştu; gözlerinden yaşlar fışkırdı; ağzı, karanlık dört köşe bir delik gibi açıldı. Sessiz bir keder heykeliydi ilkin; ama sonra, denizkabuğunun gürültüsünü andıran sürekli bir ağıt yükseldi.</p>

  <p class="normal">“Sus! Sus!”</p>

  <p class="normal">Percival Wemys Madison susmuyordu. Bir kaynak akmaya başlamıştı. Artık sertlik, hatta dayak tehdidi bile durduramazdı bunu. Küçük oğlan, soluk soluğa ağlıyordu. Onu acıya çivileyip dimdik ayakta tutan da bu ağlamaydı sanki.</p>

  <p class="normal">“Sus! Sus!”</p>

  <p class="normal">Şimdi küçüklerin de sesi yükselmişti. Hem kendi kişisel acılarını anımsıyorlar, hem de evrensel bir acıya katılıyorlardı belki. Percival’ın derdini paylaşırcasına, onlar da ağlamaya başladılar. Küçüklerden ikisinin, neredeyse Percival’ınki kadar gürültülüydü ağlaması.</p>

  <p class="normal">Maurice, çocukları kurtardı.</p>

  <p class="normal">“Bana bakın!” diye bağırdı.</p>

  <p class="normal">Düşüyormuş gibi yaptı, kıçını ovdu. Sallanan kütüğe oturup, otların üstüne yuvarlandı. Ustaca yapmıyordu şaklabanlığını, ama Percival ile öteki çocuklar onu gördüler; burunlarını çekip güldüler. Çok geçmeden öyle abuk sabuk gülüyorlardı ki, büyükler de gülmeye başladılar.</p>

  <p class="normal">Bu gürültü içinde ilk duyulan ses Jack’ınki oldu. Denizkabuğu elinde olmadığı için, kurallara karşı gelerek söz almış oluyordu; ama kimsenin aldırdığı yoktu:</p>

  <p class="normal">“Ya canavar?”</p>

  <p class="normal">Garip bir şey oluyordu Percival’a; esneyip sendeliyordu. Jack, onu yakalayıp sarsmak zorunda kaldı:</p>

  <p class="normal">“Canavar nerede yaşıyor?”</p>

  <p class="normal">Jack onu sıkı sıkı tuttuğu halde, Percival düştü düşecek gibiydi.</p>

  <p class="normal">Domuzcuk alay etti:</p>

  <p class="normal">“Bu adada saklanabildiğine göre, amma da akıllıymış bu canavar!”</p>

  <p class="normal">“Jack her yere gitti.”</p>

  <p class="normal">“Bir canavar nerede yaşayabilir?”</p>

  <p class="normal">“Canavarmış! Hadi be!”</p>

  <p class="normal">Percival, bir şeyler mırıldandı; toplantıdakiler gene güldüler. Ralph, öne doğru eğildi:</p>

  <p class="normal">“Ne diyor?”</p>

  <p class="normal">Jack, Percival’ın söylediğini dinledikten sonra onu bıraktı. Jack’dan kurtulan, çevresini saran insanların rahatlık verici varlığını duyan Percival, uzun otların arasına düşüp uykuya daldı.</p>

  <p class="normal">Jack, gırtlağını temizleyip, olağan bir şey söylermişçesine aktardı Percival’ın dediğini:</p>

  <p class="normal">“Canavar denizden geliyormuş.”</p>

  <p class="normal">Gülenlerin en sonuncusu da sustu. Şimdi öteki çocuklara kamburumsu bir karartı gibi görünen Ralph, elinde olmadan denize doğru döndü. Toplantıdakiler de denize baktılar. Uçsuz bucaksız suları, enginlerdeki açık denizi, çivit rengi sonsuz olasılıklar bilinmezliğini düşündüler; mercan kayalıklardan gelen uğultuları, fısıltıları dinlediler sessizce.</p>

  <p class="normal">Maurice, öylesine yüksek bir sesle konuştu ki, herkes irkildi:</p>

  <p class="normal">“Babam, denizlerdeki tüm hayvanların daha bulunmadığını söyledi.”</p>

  <p class="normal">Tartışma yeniden başladı. Ralph, ışıldayan denizkabuğunu uzattı. Söz dinleyen Maurice, denizkabuğunu eline aldı. Ortalık duruldu.</p>

  <p class="normal">“Jack, korkabilirsiniz çünkü insanlar nasıl olsa korkarlar, diyor. Buna bir diyeceğim yok. Jack bu adada hayvan olarak ancak domuz var derken, herhalde haklıdır, ama aslında bilmiyor başka hayvan olup olmadığını, yani kesinlikle bilmiyor demek istiyorum...”</p>

  <p class="normal">Maurice bir soluk aldı:</p>

  <p class="normal">“Babam diyor ki, bir şeyler varmış... Neydi onların adı... Mürekkep çıkaran bir şeyler... Mürekkepbalıkları... Yüzlerce yarda uzunluğundaymış bunlar; balinaları olduğu gibi yutuverirlermiş.”</p>

  <p class="normal">Maurice gene durdu, kıvançla güldü:</p>

  <p class="normal">“Canavarlara inanmıyorum elbette. Domuzcuk’un dediği gibi, yaşam bilimseldir. Ama bilmiyoruz, öyle değil mi? Yani kesinlikle bilmiyoruz demek istiyorum...”</p>

  <p class="normal">Biri bağırdı:</p>

  <p class="normal">“Mürekkepbalığı sudan çıkamaz!”</p>

  <p class="normal">“Çıkar!”</p>

  <p class="normal">“Çıkamaz!”</p>

  <p class="normal">Bir an içinde kayanın üstü, çekişen, elini kolunu sallayan gölgelerle doldu. Yerinde oturan Ralph’a göre, aklın egemenliği böylece çöküvermişti: Korku, canavarlar, ateşin her şeyden önemli olduğu konusunda genel bir anlaşmaya varılmaması... İnsan her şeyi yoluna koymak için uğraşırken, tartışma çığrından çıkıveriyor, yeni ve tatsız konular ön plana geçiyordu.</p>

  <p class="normal">Ralph yanında, alacakaranlıkta beyaz bir şey görünce, bunu Maurice’nin elinden kaptı ve denizkabuğunu olanca gücüyle öttürdü. Şaşkına dönen çocuklar sustular. Simon, Ralph’a sokulmuş, elini denizkabuğunun üstüne koymuştu. Simon, tehlikelerle dolu bir gereksinme içindeydi. İlle konuşmak istiyordu; ama bir toplantıda konuşmak, korkunç geliyordu ona.</p>

  <p class="normal">Duraksaya duraksaya, “Belki” dedi, “bir canavar vardır belki.”</p>

  <p class="normal">Toplantıdakiler, yabansı seslerle bağrıştılar. Ralph, hayretler içinde ayağa kalktı:</p>

  <p class="normal">“Sen mi, Simon? Sen mi inanıyorsun buna?”</p>

  <p class="normal">Simon, “Bilmiyorum” dedi.</p>

  <p class="normal">Yüreği öylesine atıyordu ki, tıkanır gibiydi:</p>

  <p class="normal">“Ama...”</p>

  <p class="normal">Fırtına patlak verdi:</p>

  <p class="normal">“Otur yerine!”</p>

  <p class="normal">“Çeneni kapa!”</p>

  <p class="normal">“Denizkabuğunu al!”</p>

  <p class="normal">“Kes sesini!”</p>

  <p class="normal">Ralph bağırdı:</p>

  <p class="normal">“Dinleyin onu! Denizkabuğu onda!”</p>

  <p class="normal">“Demek istediğim şu... Bizden başka canavar yok belki...”</p>

  <p class="normal">“Aklını kaçırmış!”</p>

  <p class="normal">Bunu söyleyen, nezaket kurallarına aldırmayacak kadar sarsılan Domuzcuk’tu.</p>

  <p class="normal">Simon gene konuştu:</p>

  <p class="normal">“Belki bizler bir çeşit...”</p>

  <p class="normal">Simon, insanlığın başlıca hastalığını dile getirmek çabası içinde, derdini anlatamaz hale geldi. Sonra birden esinlendi:</p>

  <p class="normal">“Dünyanın en pis şeyi nedir?”</p>

  <p class="normal">Bu soruyu izleyen anlayıştan yoksun sessizlik, Jack’ın söylediği kaba ve etkili bir tek heceyle bozuldu. Bu tek hecenin yarattığı rahatlık, cinsel hazzın doruğuna varmak gibi bir şey oldu. Sallanan kütüğe gene tırmanan küçükler, yeniden yere yuvarlandılar ve hiç aldırmadılar düşmelerine. Avcılar, sevinç çığlıkları attılar.</p>

  <p class="normal">Simon’un gösterdiği çaba, başına yıkılmıştı sanki. Kahkahalar, onu kıyasıya yumruklar gibiydi. Çaresiz kaldı, ürkerek oturduğu yere çekildi.</p>

  <p class="normal">“Bu, bir çeşit hortlaktır demek istiyor belki.”</p>

  <p class="normal">Ralph, büyük şeytanminaresini havaya kaldırdı, gözlerini kısıp karanlığa baktı. En aydınlık kalan yer, solgun kumsaldı. Küçükler daha mı yaklaşmışlardı? Evet... Öyleydi kuşkusuz. Ortadaki otların arasında, bedenleri sıkı sıkı düğümlenmişçesine birbirlerine sokulmuşlardı. Bir esinti, hurma ağaçlarını dile getirdi ve bu, büyük bir gürültü yaptı sessiz karanlıkta. Kurşuni iki ağaç gövdesi, gündüzün hiç kimsenin farkına varmadığı kötü bir gıcırtıyla birbirine sürtündü:</p>

  <p class="normal">Domuzcuk, denizkabuğunu Ralph’ın elinden aldı. Haklı bir öfke vardı sesinde:</p>

  <p class="normal">“Ben hortlaklara inanmam... Asla inanmam!”</p>

  <p class="normal">Jack da ayağa fırlamıştı. Nedeni bilinmez bir kızgınlık içindeydi:</p>

  <p class="normal">“Kimin umurunda senin neye inandığın, şişko!”</p>

  <p class="normal">“Denizkabuğu bende!”</p>

  <p class="normal">Kısa süren bir itişip kakışma duyuldu. Büyük şeytanminaresi elden ele geçti.</p>

  <p class="normal">“Denizkabuğunu geri ver bana!”</p>

  <p class="normal">Aralarına giren Ralph, göğsüne bir yumruk yedi. Denizkabuğunu birinin elinden kopardı. Soluk soluğa oturdu:</p>

  <p class="normal">“Fazla lafı ediliyor hortlakların. Gündüz konuşmalıydık bunları.”</p>

  <p class="normal">Bilinmedik bir ses, yavaşça yükseldi:</p>

  <p class="normal">“Belki canavar odur... Bir hortlaktır.”</p>

  <p class="normal">Sanki bir rüzgâr esti, toplantıdakileri sarstı.</p>

  <p class="normal">Ralph, “Sıraya aldırmadan fazla konuşuluyor” dedi. “Kurallara uymazsanız, doğru dürüst toplantı yapamayız.”</p>

  <p class="normal">Ralph durakladı. Bu toplantının özenle hazırlanan planı bozulup gitmişti.</p>

  <p class="normal">“Ne dememi istiyorsun o halde? Bu toplantıyı böyle geç vakit yapmakla yanılmışım. Onlar için... Hortlaklar için bir oylama yapıp, barınaklara gideceğiz; çünkü hepimiz yorgunuz. Hayır... Jack mı o? Bekle bir dakika. Şimdi ben burada hemen söylüyorum hortlaklara inanmadığımı. Ya da inanmadığımı sandığımı. Ama onları düşünmekten de hoşlanmıyorum. Yani şimdi karanlıkta, hoşlanmıyorum. Karar vermeliyiz, hortlak var mı yok mu?”</p>

  <p class="normal">Ralph, bir saniye denizkabuğunu havaya kaldırdı:</p>

  <p class="normal">“Peki öyleyse. Kararlaştıracağımız şey, hortlakların olup olmadığı herhalde...”</p>

  <p class="normal">Soruyu sorarken, hangi sözcükleri kullanacağını düşündü bir an:</p>

  <p class="normal">“Hortlakların olabileceğine kimler inanıyor?”</p>

  <p class="normal">Uzun bir sessizlik oldu; hiç kimse kıpırdamıyor gibiydi. Sonra Ralph, gözlerini kısıp karanlığa baktı; elleri gördü. Donuk bir sesle konuştu:</p>

  <p class="normal">“Anladım...”</p>

  <p class="normal">Dünya, ne olduğu bilinen dünya, yasalara uyan dünya, kaymak üzereydi. Eskiden şu vardı, bu vardı; ama şimdi... Gemi de gitmişti.</p>

  <p class="normal">Denizkabuğu, Ralph’ın elinden kapılıverdi ve Domuzcuk tiz bir sesle bağırdı:</p>

  <p class="normal">“Ben hortlaklara oy vermedim!”</p>

  <p class="normal">Hızla dönüp çevresine bakındı:</p>

  <p class="normal">“Bunu aklınızda tutun, hepiniz!”</p>

  <p class="normal">Domuzcuk’un ayağını yere vurduğunu duydular:</p>

  <p class="normal">“Neyiz biz? İnsan mı? Yoksa hayvan mı? Yoksa vahşiler mi? Büyükler ne diyecekler bizler için? Basıp gidiyoruz... Domuzlar avlıyoruz... ateşi söndürüyoruz... Şimdi de bu...”</p>

  <p class="normal">Belalı bir gölge dikildi Domuzcuk’un karşısında:</p>

  <p class="normal">“Kapa çeneni, seni gidi şişko sümüklüböcek!”</p>

  <p class="normal">Bir ara itişip kakıştılar. Işıldayan büyük şeytanminaresi, bir aşağı iniyor, bir yukarı çıkıyordu. Ralph ayağa fırladı:</p>

  <p class="normal">“Jack, Jack! Denizkabuğu sende değil! Bırak konuşsun!”</p>

  <p class="normal">Jack’ın yüzü, alacakaranlıkta Ralph’a yaklaştı:</p>

  <p class="normal">“Kes sesini sen de! Yani ne sanıyorsun kendini? Oraya kurulmuş, şunu yap, şunu yapma dersin sağa sola. Ava gitmesini bilmezsin... Şarkı söylemesini bilmezsin...”</p>

  <p class="normal">“Ben şefim. Seçildim.”</p>

  <p class="normal">“Seçildinse ne çıkar? Saçma sapan emirler verip duruyorsun...”</p>

  <p class="normal">“Denizkabuğu Domuzcuk’ta.”</p>

  <p class="normal">“Tamam... Her zaman olduğu gibi Domuzcuk’tan yana çık!”</p>

  <p class="normal">“Jack!”</p>

  <p class="normal">Jack, acı bir alayla Ralph’ı taklit etti:</p>

  <p class="normal">“Jack! Jack!”</p>

  <p class="normal">“Kurallar!” diye bağırdı Ralph. “Kuralları bozuyorsun!”</p>

  <p class="normal">“Kimin umurunda?”</p>

  <p class="normal">Ralph, tüm aklını başına topladı:</p>

  <p class="normal">“Kurallardan başka bir şeyimiz yok ki bizim!”</p>

  <p class="normal">Ama Jack, avaz avaz bağırıyordu:</p>

  <p class="normal">“Kuralların cehenneme kadar yolu var! Biz güçlüyüz... Biz ava gideriz... Eğer bir canavar varsa, biz onu avlayıp yakalarız. Çevresini sararız, vururuz, vururuz, vururuz!..”</p>

  <p class="normal">Jack, yabansı bir çığlık atarak, solgun kuma atladı. Kayanın üstü, dakikasında gürültü, heyecan, koşuşmalar, bağırışmalar, kahkahalarla doldu. Çocuklar, toplantı yerinden koptular; hindistancevizi ağaçlarıyla denizin kıyısı arasına yayıldılar, dağıldılar; gecenin karanlığında kumsalda görünmez oldular. Ralph, yanağının denizkabuğuna değdiğinin farkına vardı; denizkabuğunu Domuzcuk’un elinden aldı.</p>

  <p class="normal">Domuzcuk, “Büyükler ne diyecekler bizim için?” dedi gene. “Şunların haline bak!”</p>

  <p class="normal">Yalandan yapılan bir avla gerçekten duyulan bir korkunun, çılgın kahkahalarla karışık gürültüsü geliyordu kumsaldan.</p>

  <p class="normal">“Denizkabuğunu öttür, Ralph.”</p>

  <p class="normal">Domuzcuk öyle yakındı ki, Ralph, gözlüğündeki tek camın parıltısını görebiliyordu.</p>

  <p class="normal">“Ateş sorunu var. Anlamıyorlar mı bunlar?”</p>

  <p class="normal">“Sert olmalısın şimdi. İstediğini yaptır onlara.”</p>

  <p class="normal">Ralph, bu önermeyi incelercesine dikkatle konuştu:</p>

  <p class="normal">“Eğer ben denizkabuğunu öttürür, onlar da gelmezse, o zaman işimiz tamam. Ateşi koruyamayız. Hayvanlara döneriz; hiçbir zaman kurtulamayız.”</p>

  <p class="normal">“Eğer öttürmezsen, nasıl olsa hayvanlara döneceğiz pek yakında. Ne yaptıklarını görmüyorum ama işitiyorum onları.”</p>

  <p class="normal">Dağılan çocuklar, kumun üstünde gene bir araya gelmişler, dönen kara bir yığın olmuşlardı. Tekdüzen bir sesle, şarkı gibi bir şeyler söylüyorlardı. Artık dayanamayan küçükler, sendeleye sendeleye, uluya uluya kaçıyorlardı. Ralph, denizkabuğunu dudaklarına götürdü, sonra indirdi:</p>

  <p class="normal">“Asıl sorun bu: Hortlaklar var mı, Domuzcuk? Canavarlar var mı?”</p>

  <p class="normal">“Elbette yok.”</p>

  <p class="normal">“Neden yok?”</p>

  <p class="normal">“Çünkü o zaman her şey saçma olurdu. Sokaklardaki evler, TV... Hiçbir iş yürümezdi.”</p>

  <p class="normal">Dans eden, tekdüzen seslerle şarkı söyleyen çocuklar uzaklaşmışlardı. Çıkardıkları gürültü, sözleri anlaşılmayan, düzenli bir uğultuydu artık.</p>

  <p class="normal">“Ama ya her şey saçmaysa? Yani burada, bu adada? Ya bir şeyler varsa bizi gözetleyen, bekleyen?”</p>

  <p class="normal">Ralph, sarsılırcasına ürperdi. Domuzcuk’a öyle bir sokuldu ki, iki çocuk birbirlerine çarpıp korktular.</p>

  <p class="normal">“Böyle konuşma artık! Zaten çektiğimiz yeter, Ralph. Bundan fazlasına dayanamam ben. Eğer hortlaklar varsa...”</p>

  <p class="normal">“Ben şef olmaktan vazgeçmeliyim. Dinle onları!”</p>

  <p class="normal">“Aman Allahım! Hayır, olmaz!”</p>

  <p class="normal">Domuzcuk, Ralph’ın kolunu yakaladı sıkı sıkı:</p>

  <p class="normal">“Eğer Jack şef olursa, yalnız av yapılır, ateş yakılmaz. Ölünceye dek burada kalırız.”</p>

  <p class="normal">Domuzcuk’un sesi yükseldi, cırtlaklaştı:</p>

  <p class="normal">“Kim orada oturan?”</p>

  <p class="normal">“Ben, Simon.”</p>

  <p class="normal">“Amma da yaman kişileriz” dedi Ralph. “Üç kör fare gibi. Ben vazgeçiyorum.”</p>

  <p class="normal">Domuzcuk, korku dolu bir fısıltıyla, “Sen vazgeçersen” dedi, “bana ne olur sonra?”</p>

  <p class="normal">“Bir şey olmaz.”</p>

  <p class="normal">“Jack nefret ediyor benden. Neden bilmiyorum. Eğer canının istediğini yapabilse... Ama sana dokunamaz. Saygısı var sana. Üstelik sen onu dövebilirsin.”</p>

  <p class="normal">“Ama sen de onunla bir güzel dövüşüyordun daha demin.”</p>

  <p class="normal">Domuzcuk yalın konuştu:</p>

  <p class="normal">“Denizkabuğu bendeydi. Söz söylemeye hakkım vardı.”</p>

  <p class="normal">Simon, karanlıkta kıpırdadı:</p>

  <p class="normal">“Şef olmaktan vazgeçme.”</p>

  <p class="normal">“Sen sus, küçük Simon! Canavar yok diyemez miydin yani?”</p>

  <p class="normal">Domuzcuk, “Ben Jack’tan korkuyorum” dedi. “Onun için Jack’ı iyi biliyorum. Birinden korkunca ondan nefret edersiniz ama boyuna da düşünüp durursunuz onu. Kendi kendinizi aldatırsınız; aslında kötü değildir dersiniz. Ama onu görünce, tıpkı nefes darlığına tutulmuş gibi olursunuz, soluk alamazsınız. Sana bir şey söyleyeyim mi? O senden de nefret ediyor, Ralph...”</p>

  <p class="normal">“Benden mi? Neden nefret etsin benden?”</p>

  <p class="normal">“Bilmiyorum. Ateş konusunda onu bozdun. Sonra sen şefsin, o şef değil.”</p>

  <p class="normal">“Ama o... Jack Merridew’dir o!”</p>

  <p class="normal">“Ben öyle uzun zaman yataklarda yattım ki, düşünmeye vakit buldum. İnsanları bilirim ben. Kendimi bilirim. Onu da bilirim. Sana şimdi zarar veremiyor. Ama sen önünden çekilirsen, senden sonra gelenin canını yakacak. O da ben olacağım.”</p>

  <p class="normal">“Domuzcuk’un hakkı var, Ralph. Bir sen varsın, bir de Jack. Sen gene şef kal.”</p>

  <p class="normal">“Hepimiz bir yanlara sürüklenip gidiyoruz. Her şey berbat oluyor. Biz evlerimizdeyken bir büyük bulunurdu her zaman. Lütfen efendim derdik, lütfen bayan derdik ve öğrenmek istediğimiz söylenirdi. Ne kadar isterdim...”</p>

  <p class="normal">“Teyzemin burada olmasını isterdim...”</p>

  <p class="normal">“Babamın burada... Of, ne işe yarar ki?”</p>

  <p class="normal">“Ateş sönmemeli.”</p>

  <p class="normal">Dans bitmişti; avcılar barınaklara dönüyorlardı.</p>

  <p class="normal">Domuzcuk, “Büyükler bilirler” dedi. “Karanlıktan korkmazlar. Bir araya gelirler, çay içerler, tartışırlar. O zaman işler yoluna girer...”</p>

  <p class="normal">“Onlar adayı ateşe vermezlerdi. Kaybetmezlerdi de...”</p>

  <p class="normal">“Onlar bir gemi yaparlardı...”</p>

  <p class="normal">Üç çocuk karanlıkta durdular; boşuna uğraştılar, büyüklerin yaşamının görkemini anlatabilmek için:</p>

  <p class="normal">“Onlar kavga etmezler...”</p>

  <p class="normal">“Benim gözlüğümü kırmazlar...”</p>

  <p class="normal">“Canavardan söz etmezler...”</p>

  <p class="normal">Ralph, umutsuzluk içinde, “Ah” dedi, “onlardan bize bir haber gelebilse! Büyüklerle ilgili bir şey gönderebilseler bize! Bir işaret ya da buna benzer bir şey...”</p>

  <p class="normal">Karanlıkta tiz bir inilti duyunca, kanları dondu, birbirlerine yapıştılar. Ta uzaklardan, bu dünyadan gelmeyen bir inilti yükseldi; sonra, telaşlı ve anlaşılmaz mırıltılar duyuldu; uzun otların arasında yatan ve Harcourt St. Anthony’de Rahibin evinde oturan Percival Wemys Madison, öyle olaylar içinde yaşamaktaydı ki şu sırada, adresinin büyüsü bile işine yarayamazdı artık.</p>
</body>
</html>
