<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sinek</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">3<br class="chapter" />
  Kumsalda Kulübeler</h1>

  <p class="normal">Jack iki büklümdü. Yarışa başlamak üzere olan bir koşucu gibiydi. Burnu, nemli toprağa değdi değecek. Tepesindeki ağaç gövdeleri ve bunlara sarılan sürüngen bitkiler, otuz ayak yukarılarda, yeşil bir alacakaranlık içinde yok oluyorlardı. Fundalık, çepeçevre sarmıştı Jack’ı. Domuzların buradan geçtiğini gösteren bir iz yoktu neredeyse. Kırılan bir dal, belki de toprakta bir toynağın yarısının biçimi vardı ancak. Jack çenesini göğsüne dayadı, onları konuşmaya zorlamak istercesine, dik dik baktı bu izlere. Sonra ellerini toprağa dayadı; böyle dört ayak üstünde yürümenin rahatsızlığına aldırmadan, bir köpek gibi beş yarda ilerleyip durdu. Orada halka biçimini alan bir sürüngen bitki gözüne ilişmişti. Bu halkanın içinden atlayıp geçen domuzlar, sert kıllarını sürte sürte, bitkinin bir boğumundan sarkan filizin altını cilalamışlardı sanki.</p>

  <p class="normal">Çömelen Jack, bir ipucu saydığı bu filize iyice yaklaştırdı yüzünü; sonra ileriye, bitkiler arasındaki alacakaranlığa baktı. Kızılımtrak sarı saçları, adaya ilk düştükleri sırada olduğundan, hem bir hayli daha uzun, hem de daha açık renkti şimdi. Çıplak sırtında bir yığın koyu çiller ve derisi soyulan güneş yanıkları vardı. Sağ elinde tuttuğu, aşağı yukarı beş ayak uzunluğunda ucu sivrilmiş sopayı yerde sürüklüyordu. Bıçağının asılı olduğu kemerle beline tutturulan paramparça bir şorttan başka bir şey yoktu üstünde. Gözlerini kapadı, başını kaldırdı; burun deliklerini yana doğru açarak, ılık hava akımından bilgi edinmek istercesine, hafif hafif içine çekti havayı. Jack da, orman da hiç kıpırdamıyordu.</p>

  <p class="normal">Sonunda Jack, uzun uzun iç çeker gibi, nefesini koyuverdi, gözlerini açtı. İstediğini yapamamanın hırsı içinde, pırıl pırıl mavi gözleri şimşekler çakıyor, bir delinin gözlerini andırıyordu neredeyse. Diliyle kupkuru dudaklarını ıslattı, uzun uzun inceledi sır vermeyen ormanı. Sonra usulcacık gene ilerledi, gözlerini yere dikti, bir o yana bir bu yana baktı.</p>

  <p class="normal">Sıcaktan da daha bunaltıcıydı ormanın sessizliği. Günün bu saatinde, böceklerin vızıltısı bile duyulmuyordu. Ancak Jack, alacalı bulacalı bir kuşu, küçük değneklerle yapılmış ilkel bir yuvadan kaçırınca, sessizlik paramparça oldu ve çok eski çağların uçurumundan yükselmişe benzeyen haşin bir çığlık, ormanda yankılandı. Bu çığlığı duyunca, Jack da irkildi, nefesi daralıyormuş gibi bir ses çıktı gırtlağından. Bir avcıdan çok, ağaçların kargaşası arasında ürküp kalan maymunumsu bir yaratığa benzedi bir an için. Sonra, domuzları izlemek kaygısı, istediğini gerçekleştirememenin tedirginliği ağır bastı; aç gözlerle ipucu aradı toprakta. Kurşuni gövdesinden soluk renkli çiçekler çıkan bir ağacın yanında durdu, gözlerini kapadı, yeniden içine çekti ılık havayı. Ve bir ara tıkanır gibi oldu, hatta yüzü sarardı. Sonra kanı gene düzenli akmaya başladı. Ağacın karanlığı altında, bir gölge gibi süzüldü, çömeldi, ayaklarının dibindeki çiğnenmiş toprağa baktı.</p>

  <p class="normal">Domuzların tersi henüz soğumamıştı. Zeytin yeşili ve pürüzsüz olan bu domuz pisliği, altüst edilen toprağa yığılmış, hafif hafif tütüyordu. Jack başını kaldırdı, domuzların geçtiği yeri kaplayan sürüngen bitkilerin gizemli yığınına dikti gözlerini. Sonra mızrak olarak kullandığı sopayı havaya kaldırdı, usulcacık ilerledi. Sürüngen bitkilerin ötesinde, domuzların geçidi başlıyordu. İyice ezilen toprak bir hayli geniş olduğu için, burası bir patika sayılabilirdi. Domuzlar koşa koşa hep buradan geçtiklerinden, toprak sertleşmişti. Jack doğrulunca, bir şeyin kımıldadığını gördü. Sağ kolunu geriye salladı, mızrağı olanca gücüyle fırlattı. Domuzların geçidinden, toynakların hızlı hızlı, sert sert toprağa vuruşu duyuldu. İnsanı baştan çıkaran, deliye döndüren bir kastanyet sesini andırıyordu bu; “yakında et yiyeceksin, söz veriyorum sana” diyordu bu ses. Jack, bitkilerin arasından fırladı, mızrağını kaptı. Domuzun ayak sesleri, uzaklaşıp duyulmaz oldu.</p>

  <p class="normal">Jack orada kalakaldı, kan ter içinde; kahverengi toprağa bulanmıştı. Sabahtan akşama kadar av peşinden koşmanın, kimi zaman umut veren, kimi zaman hayal kırıklığına uğratan değişik olayların, sanki damgasını taşıyordu üstünde. Domuzu izlemekten vazgeçti küfrede ede. Ormanın ağaçları biraz seyrekleşinceye kadar; karanlık bir damı destekleyen çıplak ağaç gövdelerinin yerini, açık kurşuni renkte gövdeler ve tüylü hindistancevizi ağaçlarının kümeleri alıncaya kadar ilerledi. Denizin madensi ışıltısını gördü, çocukların seslerini duydu bunların ötesinde. Ralph, hurma ağaçlarının gövdelerinden ve yapraklarından yapılmış, lagüne bakan, kaba saba, neredeyse yıkıldı yıkılacak bir barınağın yanında duruyordu. Jack’ın ona bir şey söylediğinin farkına varmadı.</p>

  <p class="normal">“Suyun var mı?”</p>

  <p class="normal">Kaşlarını çatmış, çapraşık yaprakları inceleyen Ralph, Jack’a bakarken bile onu görmüyordu sanki.</p>

  <p class="normal">“Suyun var mı dedim. Susadım.”</p>

  <p class="normal">Ralph, gözlerini barınaktan ayırdı. Jack’ın geldiğinin farkına vardı:</p>

  <p class="normal">“A! Merhaba. Su mu? Orada ağacın yanında. Herhalde kalmıştır biraz.”</p>

  <p class="normal">Jack, gölgeye serilmiş içi su dolu hindistancevizi kabuklarından birini aldı, içti. Su, çenesine, boynuna, göğsüne döküldü. İçtikten sonra, gürültülü bir nefes aldı:</p>

  <p class="normal">“Çok susamıştım.”</p>

  <p class="normal">Barınağın içinden Simon’un sesi duyuldu:</p>

  <p class="normal">“Biraz kaldır.”</p>

  <p class="normal">Ralph, tuğla yerine her bir yanı yapraklarla örtülü bir dalı, barınağın üstünden kaldırdı.</p>

  <p class="normal">Yapraklar düştü, uçuşarak yere döküldü. Açılan delikten, Simon’un üzgün ve pişman yüzü görüldü:</p>

  <p class="normal">“Kusuruma bakma.”</p>

  <p class="normal">Ralph, hoşnut olmayan gözlerle seyretti yıkıntıyı:</p>

  <p class="normal">“Hiç yapamayacağız bu barınağı.”</p>

  <p class="normal">Jack’ın ayaklarının dibinde kendini yere attı. Simon, barınağın tepesindeki delikten başını çıkarmış, bakakalmıştı. Ralph, yattığı yerden açıkladı:</p>

  <p class="normal">“Günlerdir çalışıyoruz ama bak şunun haline!”</p>

  <p class="normal">Pek sağlam görünmemekle beraber, iki barınak dikilmişti. Üçüncüsüyse, bir yıkıntıydı.</p>

  <p class="normal">“İkide bir de kaçıp gidiyorlar. Toplantıyı hatırladın mı? Barınaklar bitinceye kadar, sözde sıkı çalışacaktı herkes.”</p>

  <p class="normal">“Ben ve benim avcılarım dışında, herkes.”</p>

  <p class="normal">“Avcılar dışında herkes. Ama küçükler...”</p>

  <p class="normal">Ralph, elini kolunu salladı, gerekli sözcüğü aradı:</p>

  <p class="normal">“Bir şey beklenmez onlardan. Daha büyük olanlarda da iş yok. Anladın mı? Sabahtan akşama kadar, Simon ile ben didindik durduk. Hiçbiri yoktu ortada. Denize girmek için, yemek için, oynamak için basıp gidiyorlar.”</p>

  <p class="normal">Simon, dikkatle başını çıkardı delikten:</p>

  <p class="normal">“Şef sensin. Azarla onları.”</p>

  <p class="normal">Ralph sırtüstü yattı, hindistancevizi ağaçlarına ve gökyüzüne baktı:</p>

  <p class="normal">“Toplantılar! Amma da bayılırız toplantılara! Tanrının günü toplantı olsun. Günde iki kez toplantı olsun. Konuşup duralım...” Dönüp dirseğine yaslandı: “Bahse girerim ki, şimdi denizkabuğunu öttürsem, koşa koşa gelirler hemen. Hepimiz ağırbaşlı haller takınırız. Biri kalkıp der ki, bir jet uçağı yapalım, ya da bir denizaltı, ya da bir TV alıcısı. Toplantı bittikten sonra, beş dakika çalışırlar; sonra gene basıp giderler ya da ava çıkarlar.”</p>

  <p class="normal">Jack’ın yüzü kızardı:</p>

  <p class="normal">“Et istiyoruz.”</p>

  <p class="normal">“Öyle ama henüz et yok ortada. Barınak da istiyoruz. Üstelik senin avcılarının hepsi saatlerce önce döndüler. Yüzüyorlardı.”</p>

  <p class="normal">Jack, “Ben yolumda gittim” dedi. “Onları bıraktım, dönsünler. Ama ben, yolumda gitmek zorundaydım. Ben...”</p>

  <p class="normal">İzleyip yakalamak ve öldürmek tutkusunu, onu kemiren bu tutkuyu dile getirmek istedi:</p>

  <p class="normal">“Ben yolumdan gittim. Sandım ki, tek başıma olursam...”</p>

  <p class="normal">Gene çıldırır gibi oldu gözleri:</p>

  <p class="normal">“Öldürebilirim sandım.”</p>

  <p class="normal">“Ama öldüremedim.”</p>

  <p class="normal">“Öyle sandım.”</p>

  <p class="normal">Ralph’ın sesinde de gizli bir tutku titredi:</p>

  <p class="normal">“Ama henüz öldüremedin.”</p>

  <p class="normal">İçinde saklı bir anlam taşımasaydı, gelişigüzel bir söz sayılabilirdi Ralph’ın şimdi yaptığı çağrı:</p>

  <p class="normal">“Barınakların yapılmasında yardımcı olmak istemezsin herhalde?”</p>

  <p class="normal">“Bize et gerek.”</p>

  <p class="normal">“Ama et yok ortada.”</p>

  <p class="normal">İki çocuk arasındaki çatışma, seslerine yansımıştı artık.</p>

  <p class="normal">“Ama öldüreceğim. Bu mızrağın ucuna sivri bir kanca takmalıyım. Bir domuzu yaraladık ama mızrak sırtına saplı kalmadı. Kancalar yapabilsek...”</p>

  <p class="normal">“Bize barınaklar gerek.”</p>

  <p class="normal">Jack, kudurmuşçasına bağırdı ansızın:</p>

  <p class="normal">“Beni suçluyor musun?..”</p>

  <p class="normal">“Sadece çok çalıştığımızı söylüyorum, işte o kadar.”</p>

  <p class="normal">İkisinin de yüzü kızarmıştı; göz göze gelmekte güçlük çekiyorlardı. Ralph yuvarlanıp yüzükoyun yattı, otlarla oynamaya başladı:</p>

  <p class="normal">“Buraya ilk düştüğümüz sırada olduğu gibi yağmur yağarsa, barınacak yerler gerekecek bize. Sonra şunu da unutmamalı. Şey... şeyden ötürü de barınak gerek bize...”</p>

  <p class="normal">Ralph, durakladı. İkisi de öfkelerini bir yana ittiler. Artık konu değişmiş, tehlikesiz olmuştu. Ralph konuşmasını sürdürdü:</p>

  <p class="normal">“Farkındasın, değil mi?”</p>

  <p class="normal">“Neyin?”</p>

  <p class="normal">“Korktuklarının.”</p>

  <p class="normal">Ralph, yattığı yerde döndü, Jack’ın yabansı kirli yüzüne baktı:</p>

  <p class="normal">“Yani durumdan ötürü demek istiyorum. Düşler görüyorlar. Söyledikleri duyuluyor. Sen geceleyin uyanıyor musun hiç?”</p>

  <p class="normal">Jack, hayır dercesine başını salladı:</p>

  <p class="normal">“Sayıklayıp bağırıyorlar küçükler. Hatta büyükler bile. Sanki...”</p>

  <p class="normal">“Sanki burası iyi bir ada değilmiş gibi.”</p>

  <p class="normal">Sözleri kesildiği için şaşakalıp, Simon’un ağırbaşlı yüzüne baktılar.</p>

  <p class="normal">“Sanki” dedi Simon, “sanki canavar... canavar ya da yılan-gibi-şey gerçekten varmış gibi. Hatırladınız mı?”</p>

  <p class="normal">Simon’dan daha büyük olan Ralph ile Jack, ayıp sayılan yılan sözünü duyunca, irkildiler. Yılan sözü edilmiyordu artık; edilemezdi de.</p>

  <p class="normal">“Sanki burası iyi bir ada değilmiş gibi” dedi Ralph ağır ağır. “Evet, doğru söylüyor.”</p>

  <p class="normal">Jack oturup, bacaklarını uzattı:</p>

  <p class="normal">“Kafadan kontak onlar.”</p>

  <p class="normal">“Keçileri kaçırmışlar. Keşfe gittiğimiz zaman hatırlıyor musunuz?”</p>

  <p class="normal">İlk günün büyüleyici güzelliğini anımsayıp, göz göze güldüler.</p>

  <p class="normal">“Bize barınak gerek” dedi Ralph, “bir çeşit... bir çeşit şey olarak...”</p>

  <p class="normal">“Yuva olarak.”</p>

  <p class="normal">“Evet, tamam.”</p>

  <p class="normal">Jack, bacaklarını karnına doğru çekti, kollarını dizlerine doladı; daha açık seçik düşünebilmek çabasıyla, kaşlarını çattı:</p>

  <p class="normal">“Gene de... ormanda. İnsan ava çıkmışken... Meyve toplarken aynı şey değil elbette; ama tek başınayken...”</p>

  <p class="normal">Jack sustu bir an; Ralph’ın onu ciddiye alıp almayacağını bilemiyordu.</p>

  <p class="normal">“Devam et.”</p>

  <p class="normal">“Ama çıkmışken, kimi zaman farkına varmadan, sanki...”</p>

  <p class="normal">Jack birden kızardı:</p>

  <p class="normal">“Bunun aslı yok elbette. Bir duygu ancak. Ama sanki sen avlamıyorsun da... seni avlıyorlar. Sanki biri var, senin hep peşinden gelen.”</p>

  <p class="normal">Gene sustular. Simon, yoğun bir dikkat içindeydi. Ralph inanmıyor, biraz öfkeleniyordu. Oturdu, kirli eliyle omuzunu ovdu:</p>

  <p class="normal">“Bilmem ki...”</p>

  <p class="normal">Jack ayağa fırladı, çabuk çabuk konuştu:</p>

  <p class="normal">“Eh işte, ormanda bunları duyabiliyor insan. Aslı yok bunların elbette. Ama... ama...”</p>

  <p class="normal">Jack, kumsala doğru hızla bir iki adım attı; sonra geri döndü:</p>

  <p class="normal">“Ama ben biliyorum onların neler duyduğunu. Anladın mı? İşte bu kadar?”</p>

  <p class="normal">“Yapabileceğimiz en doğru şey, bizi kurtarmalarını sağlamak.”</p>

  <p class="normal">Kurtarılmanın ne olduğunu anımsayabilmek için, Jack’ın bir saniye düşünmesi gerekti:</p>

  <p class="normal">“Bizi kurtarmaları mı? Evet, elbette. Ama bir domuz yakalamak isterdim kurtarılmadan önce...”</p>

  <p class="normal">Jack, mızrağını kaptığı gibi fırlatıp yere sapladı. Gene donuk donuk, deli deli olmuştu gözleri. Ralph, karmakarışık sarı saçlarının arasından, onu eleştirircesine süzdü:</p>

  <p class="normal">“Yeter ki, senin avcıların ateşi unutmasınlar...”</p>

  <p class="normal">“Şimdi başlarım sana da ateşlerine de...”</p>

  <p class="normal">İki çocuk, kumsala doğru koştular; suyun kenarında durup, pembe dağa baktılar. İnce bir duman, gökyüzünün yoğun maviliğini bir tebeşir izi gibi çiziyor, dalgalanarak yukarılara doğru yükseliyor ve yok oluyordu. Ralph kaşlarını çattı:</p>

  <p class="normal">“Acaba ne kadar uzaklardan görülebilir bu?”</p>

  <p class="normal">“Millerce uzaklardan.”</p>

  <p class="normal">“Yeterince duman çıkartamıyoruz.”</p>

  <p class="normal">Çocukların baktığının farkındaymış gibi, dumanın alt kısmı hafif kalınlaştı, krem rengi bulanık bir lekeye döndü, güçsüz duman sütununa sarıldı, yukarılara doğru tırmandı.</p>

  <p class="normal">Jack, “Ateşe yeşil dallar attılar” diye homurdandı. “Acaba...”</p>

  <p class="normal">Gözlerini kıstı, tüm ufku tarayabilmek için hızla döndü:</p>

  <p class="normal">“Tamam!”</p>

  <p class="normal">Jack, öyle bir bağırış bağırmıştı ki, Ralph sıçradı:</p>

  <p class="normal">“Ne? Nerede? Bir gemi mi?”</p>

  <p class="normal">Ama Jack, adanın yassı kısmına inen dik yamaçları gösteriyordu parmağıyla:</p>

  <p class="normal">“Elbette! Orada yatıp duruyorlardır. Yatmaları gerek, güneş fazla kızgın olunca...”</p>

  <p class="normal">Şaşkına dönen Ralph, Jack’ın heyecanlı yüzüne bakakaldı.</p>

  <p class="normal">“Yukarılara çıkıyorlar. Ta yukarılara. Sonra, hava çok sıcak olunca, bizim memleketteki inekler gibi, serinliyorlar gölgeli yerlerde...”</p>

  <p class="normal">“Bir gemi gördüğünü sanmıştım!”</p>

  <p class="normal">“Usulcacık gidip onları yakalayabiliriz. Yüzlerimizi boyayabiliriz görmesinler diye... Onları kuşatabiliriz belki o zaman...”</p>

  <p class="normal">Ralph, öfkeden kendini kaybetti:</p>

  <p class="normal">“Ben dumandan söz ediyordum! Yoksa kurtulmak istemiyor musun sen? Domuzlar, domuzlar, domuzlar! Başka laf edemiyorsun!”</p>

  <p class="normal">“Ama bize et gerek!”</p>

  <p class="normal">“Ben bütün gün çalışıp duruyorum. Simon’dan başka yardım eden yok. Kulübelerin farkında bile değilsin sen!”</p>

  <p class="normal">“Ben de çalışıyorum.”</p>

  <p class="normal">“Ama sen o işten hoşlanıyorsun!” diye bağırdı Ralph. “İsteye isteye ava gidiyorsun. Oysa ben...”</p>

  <p class="normal">Apaydınlık kumsalda göz göze geldiler. İkisi de şaşıyordu böylesine çatışmalarına. Başını ilk çeviren Ralph oldu. Kumda oynayan küçüklerle ilgilenir gibi yaptı. İskele biçimindeki büyük kayanın ötesinden, yüzme havuzundaki avcıların bağırıp çağırmaları geliyordu. Kayanın ucunda, yerde yüzükoyun yatan Domuzcuk, suya bakmaktaydı.</p>

  <p class="normal">“Pek yardım etmiyorlar insana.”</p>

  <p class="normal">Ralph açıklamak istiyordu; hiç kimsenin tam sanıldığı gibi olmadığını anlatmak istiyordu.</p>

  <p class="normal">“Simon... O yardım eder.”</p>

  <p class="normal">Parmağıyla barınakları gösterdi.</p>

  <p class="normal">“Ötekilerin hepsi fırlayıp gittiler. O benim kadar çok çalıştı. Ama...”</p>

  <p class="normal">“Her zaman el altındadır Simon.”</p>

  <p class="normal">Ralph, yanında Jack, barınaklara geri döndü.</p>

  <p class="normal">“Biraz sana yardım edeyim” diye homurdandı Jack. “Sonra suya girerim.”</p>

  <p class="normal">“Zahmet etme.”</p>

  <p class="normal">Ama barınaklara varınca, Simon’un ortada olmadığını gördüler. Ralph, barınağın tepesindeki deliğe başını sokup baktı; sonra Jack’a döndü:</p>

  <p class="normal">“Basıp gitmiş.”</p>

  <p class="normal">“Bıkmıştır” dedi Jack. “Yıkanmaya gitmiştir.”</p>

  <p class="normal">Ralph kaşlarını çattı:</p>

  <p class="normal">“Simon gariptir. Acayiptir o.”</p>

  <p class="normal">Jack, bir konuda Ralph ile aynı görüşte olabileceğini göstermek amacıyla, evet dercesine başını salladı. Birbirlerine bir şey söylemeden, barınağı bıraktılar, yüzme havuzuna doğru yöneldiler.</p>

  <p class="normal">“Sonra” dedi Jack, “yıkandıktan ve bir şey yedikten sonra, dağın öteki yanına gideceğim, bir ipucu var mı diye bakacağım. Sen de gelir misin?”</p>

  <p class="normal">“Ama güneş battı batacak!”</p>

  <p class="normal">“Vaktim olur belki...”</p>

  <p class="normal">Yan yana yürüdüler. Ayrı ayrı yaşantıları, ayrı ayrı duyguları olan iki kıta gibiydiler; bir ilişki kurulamıyordu aralarında.</p>

  <p class="normal">“Bir domuz yakalayabilsem!”</p>

  <p class="normal">“Geri dönüp barınakla uğraşacağım gene.”</p>

  <p class="normal">İki çocuk, sevgiyle kin arasında bocalayarak, şaşkın şaşkın birbirlerine baktılar. Yüzme havuzunun ılık tuzlu suları, bağırıp çağrışmalar, su sıçratmalar, gülüşmeler, zor bela yetti onları yeniden birleştirmeye.</p>

  <p class="normal">Yüzme havuzunda bulacaklarını sandıkları Simon, orada değildi.</p>

  <p class="normal">Ralph ile Jack, dağı görmek için deniz kıyısına koşunca, Simon birkaç adım onların peşinden gitti, sonra durdu. Kaşlarını çatarak, bir çocuğun küçük bir ev ya da bir kulübe haline sokmak istediği kum yığınına bakakaldı. Sonra döndü, nereye gittiğini bilircesine ormana daldı. Simon ufak tefek, sıska, sivri çeneli bir oğlandı. Gözleri öyle ışıl ışıldı ki, Ralph aldanmış, onu neşeli ve sevimli bir yaramaz sanmıştı. Kalın telli bir yığın kara saç öne doğru dökülüyor, alçak ve enli alnını neredeyse örtüyordu. Şortundan arta kalan paçavralar vardı üstünde. Jack gibi o da yalınayaktı. Zaten esmerce olan terle cilalanmış tenini, güneş iyice koyulaştırmıştı.</p>

  <p class="normal">Simon, uçağın bıraktığı yara izinden yürüdü; ilk sabah Ralph’ın tırmandığı büyük kayanın yanından geçti, sonra ağaçların arasında sağa döndü. Buralarda yürümeye alışık adımlarıyla, en küçük bir çaba harcamaya yanaşmayanların bile, kolayca ama doymadan yiyebileceği meyveler veren ağaçların altında ilerledi. Dönümlerce yer kaplayan bu ağaçların dallarında, hem çiçek hem de meyve vardı ve olgun meyveleri güzel kokusu, çiçeklere dadanan milyonlarca arının vızıltısı, her bir yana yayılmıştı. Simon’un peşinden koşan küçükler, burada yetiştiler ona. Konuştular, bağıra çağıra anlaşılmayan sözler söylediler. Simon’u ağaçlara doğru sürüklediler. Simon, akşam güneşi aydınlığında, arıların gürültüsü içinde, erişemeyecekleri meyveleri bulup onlara verdi. Yaprakların örttüğü en güzel meyveleri kopardı, uzanan sayısız ellere dağıttı onları. Küçükleri doyurduktan sonra, durup çevresine göz gezdirdi. Küçükler, iki ellerinde avuç dolusu meyve, sır vermeyen gözlerle ona bakıyorlardı.</p>

  <p class="normal">Simon küçüklerden uzaklaştı, ancak iyice dikkat edilince görülebilen bir patikada yürüdü. Çok geçmeden cengel ağaçlarının sıklaştığı bir yerdeydi. Upuzun ağaç gövdelerinde, ta tepelere kadar, hiç beklenmedik solgun renkli çiçekler bitiyor; yukarılarda, yaprakların koyu örtüsü altında, çığlık çığlığa bir yaşam sürüp gidiyordu. Orada hava da koyu renkti; ve sürüngen bitkiler, batmış gemilerin ipleri gibi aşağıya doğru sarkıyordu. Simon’un ayakları yumuşak toprakta iz bırakıyor ve onlara çarptıkça, boylu boyunca titriyordu ipe benzeyen sürüngen bitkiler.</p>

  <p class="normal">Biraz daha fazla güneş alan bir yere vardı sonunda. Sürüngen bitkiler, ışığa erişmek için uzağa gitmeleri gerekmediğinden, kocaman bir hasır örmüşlerdi burada. Bu hasır yüksek olmadığı için üstünde ancak küçük bitkiler ve eğrelti otları çıkan bir kaya parçasından cengele açılan bir düzlüğün kenarına asılıydı. Güzel kokulu, koyu renkli çalıların çevrelediği bu yer, sıcaklık ve aydınlık dolu bir kâsenin içine benziyordu. Bir köşede devrilen kocaman bir ağaç, ayakta kalan öteki ağaçlara yaslanmıştı. Ağacın her bir yanı, hızla tırmanan bir sarmaşığın, kırmızı ve sarı çiçekleriyle örtülüydü.</p>

  <p class="normal">Simon durdu. Tıpkı Jack gibi o da arkasına, arkasında kapanan yollara baktı; tamamıyla yalnız olduğuna iyice güvenebilmek için, hızla göz gezdirdi çevresine. Bir saniye için neredeyse gizlice kaçıyormuş gibi bir hal aldı. Sonra eğildi, sarmaşıklarla örtülü hasırın ortasından kendine bir yol açtı. Simon geçer geçmez hemen eski yerlerine dönen sürüngen bitkilerle çalılar öylesine sıktı ki, sürtündükçe teri bulaşıyordu onlara. Bitkilerin ortasına varınca, kendini güvende hissetti. Küçücük bir oda gibiydi burası. Bitişikteki ağaçsız düzlükten bir yaprak perdesiyle ayrılıyordu. Simon çömeldi; yaprakları aralayıp düzlüğe baktı. Sıcak havada birbirinin etrafında uçuşan bir çift kelebekten başka, hiçbir şey kıpırdamıyordu. Simon soluğunu tuttu; dikkat kesilerek, adanın gürültülerine kulak verdi. Akşam yavaşça yanaşmaktaydı adaya. Pırıl pırıl acayip kuşların sesi, arı vızıltıları, hatta dört köşe kayalardaki yuvalarına dönen martıların çığlıkları bile daha az duyulur olmuştu. Millerce uzaklarda, sığ kayalıklara çarpan derin deniz, damarlarda akan kandan daha hafif bir sesle hışırdıyordu.</p>

  <p class="normal">Simon, yapraktan örülü perdeyi yerli yerine koydu. Yandan gelen bal renkli güneş ışınları solgunlaştı; çalıların üstünden kaydı, yeşil mumu andıran tomurcukları aştı, ağaçların tepesindeki yaprak örtüsüne yükseldi. Karanlık yoğunlaştı ağaçların altında. Işığın solmasıyla birlikte, renk kargaşası söndü; sıcaklığın ve tedirginliğin yerini serinlik aldı. Muma benzeyen tomurcuklar kıpırdadılar. Yeşil yaprakları hafif hafif aralandı ve çiçeklerin beyaz uçları, açık havaya kavuşmak için, nazlı nazlı doğruldular.</p>

  <p class="normal">Şimdi gün ışığı ağaçsız düzlükten uzaklaşmış, gökyüzünden çekilmişti. Sular gibi akan bir karartı, ağaçların arasına doldu; denizin dibine benzeyen, alacakaranlık, garip bir yere döndü oraları. İlk yıldızların aşağıya doğru sızan ışığında, mumu andıran tomurcukların geniş beyaz çiçekleri ışıl ışıl açıldı. Güzel kokuları her bir yanı sardı ve adaya egemen oldu.</p>
</body>
</html>
