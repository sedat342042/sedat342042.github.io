<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sinek</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">10<br class="chapter" />
  Denizkabuğu ve Gözlük</h1>

  <p class="normal">Domuzcuk, yaklaşanı dikkatle süzdü. Gözlüğünü çıkarıp camı ara sıra öteki yana takarsa, daha iyi görebildiğini anlamıştı artık. Ama iyi gören gözüyle bakınca, tüm bu olup bitenlerden sonra bile, Ralph’ın gene Ralph kaldığını anladı. Ralph şimdi hindistancevizi ağaçlarının altından çıktı. Topallıyordu, kirliydi, uzun sarı saçlarına sarı yapraklar takılmıştı. Yanağı şişti; gözlerinden biri kapanmış, neredeyse bir çizgi halini almıştı. Sağ dizindeki yara, kocaman bir kabuk bağlamıştı. Bir saniye durup, gözlerini kıstı; büyük kayanın üstündeki çocuğa baktı:</p>

  <p class="normal">“Domuzcuk? Bir sen mi kaldın?”</p>

  <p class="normal">“Küçüklerden de birkaç kişi var.”</p>

  <p class="normal">“Onlar sayılmaz. Büyüklerden yok mu?”</p>

  <p class="normal">“Ha... Eric’le Sam var. Odun topluyorlar.”</p>

  <p class="normal">“Başka kimse yok mu?”</p>

  <p class="normal">“Bildiğim kadarıyla yok.”</p>

  <p class="normal">Ralph, iskele biçimindeki büyük kayaya dikkatle tırmandı. Toplantıya gelenlerin oturduğu yerde, yaban otları hâlâ ezikti. Çabucak kırılabilecek büyük şeytanminaresi, oturula oturula cilalanmış görünen kütüğün üstünde hâlâ ışıldıyordu. Ralph, şef yerinin ve şeytanminaresinin karşısında toprağa oturdu. Domuzcuk, sol yanında diz çöktü. Uzun bir süre sustular.</p>

  <p class="normal">Sonunda Ralph gırtlağını temizledi, bir şey fısıldadı.</p>

  <p class="normal">Domuzcuk da buna karşılık bir şey fısıldadı:</p>

  <p class="normal">“Ne dedin?”</p>

  <p class="normal">Ralph, yüksek sesle konuştu:</p>

  <p class="normal">“Simon.”</p>

  <p class="normal">Domuzcuk, bir şey demeden, ağırbaşlı bir halle başını salladı. İyi görmeyen gözleriyle, şefin oturduğu yere ve ışıldayan lagüne bakarak oturup kaldılar. Yeşil ışıklar ve güneş ışınlarının pırıl pırıl lekeleri, kirlenmiş bedenlerinin üstünde oynuyordu.</p>

  <p class="normal">Sonunda Ralph ayağa kalkıp, denizkabuğunun yanına gitti. Onu okşarcasına iki eliyle birden tuttu; bir ağaç kütüğüne yaslanarak diz çöktü.</p>

  <p class="normal">“Domuzcuk.”</p>

  <p class="normal">“Ha?”</p>

  <p class="normal">“Ne yapacağız?”</p>

  <p class="normal">Domuzcuk başıyla denizkabuğunu gösterdi:</p>

  <p class="normal">“Belki sen...”</p>

  <p class="normal">“Bir toplantıya mı çağırayım?”</p>

  <p class="normal">Ralph, haşin haşin gülmüştü bunu söylerken. Domuzcuk kaşlarını çattı:</p>

  <p class="normal">“Sen hâlâ şefsin.”</p>

  <p class="normal">Ralph gene güldü.</p>

  <p class="normal">“Sen şefsin. Bizim şefimiz.”</p>

  <p class="normal">“Denizkabuğu bende.”</p>

  <p class="normal">“Ralph! Kes bu gülmeyi. Bak, gerek yok buna, Ralph! Herkes ne der sonra?”</p>

  <p class="normal">Sonunda Ralph gülmeyi kesti. Ürperiyordu.</p>

  <p class="normal">“Domuzcuk.”</p>

  <p class="normal">“Ha?”</p>

  <p class="normal">“Simon’du o.”</p>

  <p class="normal">“Bunu daha önce de söyledin.”</p>

  <p class="normal">“Domuzcuk.”</p>

  <p class="normal">“Ha?”</p>

  <p class="normal">“Bu bir cinayetti.”</p>

  <p class="normal">Domuzcuk “Kes!” diye bağırdı tiz bir sesle. “Ne işe yarar senin böyle konuşman?”</p>

  <p class="normal">Domuzcuk ayağa fırladı; Ralph’ın tepesine dikildi:</p>

  <p class="normal">“Karanlıktı. O şey vardı. O kahrolası dans. Şimşek vardı, gök gürültüsü vardı, yağmur vardı. Korkuyorduk!”</p>

  <p class="normal">“Ben korkmuyordum” dedi Ralph ağır ağır; “ben neydim bilmiyorum.”</p>

  <p class="normal">Domuzcuk, “Korkuyorduk!” dedi heyecanla. “Herhangi bir şey olabilirdi. Şey değildi... Senin söylediğin gibi değildi.”</p>

  <p class="normal">Ralph, elini kolunu sallıyor; gereken sözü arıyordu.</p>

  <p class="normal">“Ah, Domuzcuk!”</p>

  <p class="normal">Ralph, alçak sesle, vurulmuş gibi söylemişti bunu. Domuzcuk, Ralph’ın sesini duyunca, elini kolunu sallayamaz oldu. Eğilip bekledi. Ralph, kucağında denizkabuğu, bir ileri bir geri sallanıyordu.</p>

  <p class="normal">“Anlamıyor musun, Domuzcuk? Bizim yaptıklarımız...”</p>

  <p class="normal">“Belki de hâlâ...”</p>

  <p class="normal">“Hayır.”</p>

  <p class="normal">“Belki yalancıktan yapıyordu da...”</p>

  <p class="normal">Ralph’ın yüzünü görünce, Domuzcuk söyleyeceğini tamamlayamadı.</p>

  <p class="normal">“Sen dıştaydın. Halkanın dışındaydın. Sen aslında hiç girmedin halkaya, Görmedin mi bizim... Görmedin mi onların ne yaptığını?”</p>

  <p class="normal">Kinle karışık bir tiksinti, aynı zamanda sağlıksız bir heyecan vardı Ralph’ın sesinde:</p>

  <p class="normal">“Görmedin mi, Domuzcuk?”</p>

  <p class="normal">“Pek iyi görmedim. Artık bir tek gözüm var. Bunu bilmen gerek, Ralph.”</p>

  <p class="normal">Ralph, hâlâ bir ileri bir geri sallanıyordu.</p>

  <p class="normal">“Bu bir kazaydı” dedi Domuzcuk ansızın. “Evet öyle. Bir kaza.”</p>

  <p class="normal">Domuzcuğun sesi tizleşti:</p>

  <p class="normal">“Karanlıktan çıktı... Öyle sürüne sürüne karanlıktan çıkması, doğru değildi. Kafadan çatlaktı o. Böyle bir şeyin başına geleceği belliydi.”</p>

  <p class="normal">Domuzcuk elini kolunu gene salladı.</p>

  <p class="normal">“Bir kazaydı bu.”</p>

  <p class="normal">“Ne yaptıklarını sen görmedin...”</p>

  <p class="normal">“Bana bak, Ralph. Bunu unutmalıyız. Bunu düşünürsek, işe yaramaz hale geliriz, anladın mı?”</p>

  <p class="normal">“Korkuyorum. Bizden korkuyorum. Evime dönmek istiyorum. Ah Tanrım, evime dönmek istiyorum.”</p>

  <p class="normal">Domuzcuk direndi:</p>

  <p class="normal">“Bir kazaydı bu. İşte o kadar!”</p>

  <p class="normal">Ralph’ın çıplak omuzuna dokundu. Bir insan elinin ona değmesiyle Ralph ürperdi.</p>

  <p class="normal">“Bana bak, Ralph...”</p>

  <p class="normal">Domuzcuk, çevresine çabucak bir göz gezdirdi, sonra Ralph’a iyice sokuldu:</p>

  <p class="normal">“Bizim dansa katıldığımızı sakın bilmesinler. Eric’le Sam bilmesin.”</p>

  <p class="normal">“Ama katıldık dansa! Hepimiz katıldık!”</p>

  <p class="normal">Domuzcuk, hayır dercesine başını salladı:</p>

  <p class="normal">“Biz ancak en sonunda katıldık. Karanlıkta hiç farkına varmamışlardır. Zaten ben halkanın dışındaymışım, sen öyle dedin...”</p>

  <p class="normal">Ralph, “Ben de dışındaydım” diye mırıldandı. “Ben de halkanın dışındayım.”</p>

  <p class="normal">Domuzcuk başını eğerek, candan onayladı bu sözü:</p>

  <p class="normal">“Tamam. Biz halkanın dışındaydık. Biz hiçbir şey yapmadık, hiçbir şey görmedik.”</p>

  <p class="normal">Bir an durakladı; sonra konuşmasını sürdürdü:</p>

  <p class="normal">“Biz onlarsız yaparız; biz dördümüz...”</p>

  <p class="normal">“Biz dördümüz... Ateşi yanık tutmaya yetmez bu kadar az insan.”</p>

  <p class="normal">“Elimizden geleni yaparız. Gördün mü? Bu ateşi ben yaktım.”</p>

  <p class="normal">Eric’le Sam, kocaman bir kütüğü sürükleyerek, ormandan çıktılar. Kütüğü ateşin yanına atıp, yüzme havuzuna yöneldiler. Ralph ayağa fırladı:</p>

  <p class="normal">“Hey! Siz ikiniz!”</p>

  <p class="normal">İkizler bir an durdular; sonra yürümeye devam ettiler.</p>

  <p class="normal">“Suya girecekler, Ralph.”</p>

  <p class="normal">“Bir an önce söylenmesi daha iyi olur.”</p>

  <p class="normal">İkizler pek şaştılar Ralph ile karşılaşınca. Yüzleri kızardı. Ralph’ı görmüyorlarmış gibi havaya baktılar:</p>

  <p class="normal">“Merhaba. Ne tuhaf seninle karşılaşmamız, Ralph.”</p>

  <p class="normal">“Demin ormandaydık...”</p>

  <p class="normal">“... Ateşe odun getirmek için...”</p>

  <p class="normal">“... Dün gece yolumuzu şaşırdık.”</p>

  <p class="normal">Ralph ayak parmaklarına baktı:</p>

  <p class="normal">“Şeyden sonra mı yolunuzu şaşırdınız...”</p>

  <p class="normal">Domuzcuk gözlüğünün camını sildi.</p>

  <p class="normal">Sam, boğuk bir sesle, “Şölenden sonra” dedi.</p>

  <p class="normal">Eric başını salladı:</p>

  <p class="normal">“Evet, şölenden sonra.”</p>

  <p class="normal">Domuzcuk çabuk çabuk konuştu:</p>

  <p class="normal">“Biz erken ayrıldık oradan; çünkü yorulmuştuk.”</p>

  <p class="normal">Biz de öyle...”</p>

  <p class="normal">“... Çok erken...”</p>

  <p class="normal">“Çok çok yorulmuştuk.”</p>

  <p class="normal">Sam, alnındaki bir sıyrığa dokundu; sonra telaşla elini indirdi. Eric, yarılan dudağını elledi.</p>

  <p class="normal">“Evet. Çok yorgunduk” dedi Sam yeniden. “Onun için erken ayrıldık oradan. İyi bir...”</p>

  <p class="normal">Bilinen ama söylenemeyenlerin ağırlığı çökmüştü havaya. Sam kıvrandı; sonra o iğrenç söz fışkırdı ağzından:</p>

  <p class="normal">“İyi bir dans mıydı?”</p>

  <p class="normal">Hiçbirinin katılmadığı o dansın anısıyla, çocukların dördü de sarsıla sarsıla titrediler.</p>

  <p class="normal">“Biz erken ayrıldık.”</p>

  <p class="normal">Roger, Kaya Kale’yi adaya bağlayan geçide gelince, durdurulmasına şaşmadı. O korkunç geceden sonra, kabileden hiç olmazsa bazı çocukların, kendilerini korkuya karşı savunabilmek amacıyla, adanın en güvenilir yerine gidebileceklerini düşünmüştü.</p>

  <p class="normal">Ta yukarılardan, gittikçe küçülen kaya yığınlarının birbirlerinin üstünde dengelendiği yerden, sert bir ses duyuldu:</p>

  <p class="normal">“Dur! Kim var orada?”</p>

  <p class="normal">“Roger.”</p>

  <p class="normal">“İlerle arkadaş.”</p>

  <p class="normal">Roger ilerledi.</p>

  <p class="normal">“Kim olduğumu görmüştün.</p>

  <p class="normal">“Şef, herkese kim olduğunu sormamızı istedi.”</p>

  <p class="normal">Roger gözlerini kısıp yukarıya baktı:</p>

  <p class="normal">“Canım isteseydi, gelmeme engel olamazdın.”</p>

  <p class="normal">“Ya, demek olamazdım? Yukarıya çık da bir bak hele.”</p>

  <p class="normal">Roger, bir tahta merdiven gibi dimdik olan kayaya tırmandı.</p>

  <p class="normal">“Şuna bak.”</p>

  <p class="normal">En tepedeki kayanın altına bir kütük sokulmuştu; kütüğün altına da bir kaldıraç. Robert, kaldıraca hafifçe abanınca, kaya inledi. Robert olanca gücüyle abansaydı, kaya, gök gürültüsü gibi bir gümbürtüyle aşağıdaki geçidin üstüne yuvarlanacaktı. Roger hayran kaldı bu duruma.</p>

  <p class="normal">“O tam bir Şef, öyle değil mi?”</p>

  <p class="normal">Robert, başını eğerek onayladı.</p>

  <p class="normal">“Bizi ava götürecek.”</p>

  <p class="normal">Başıyla, ta uzaklardaki barınakları gösterdi. Sicim gibi ince bir duman, gökyüzüne yükseliyordu orada. Roger, yalıyarın en kenarına oturdu; sallanan dişini parmaklarıyla kurcalarken, karanlık gözlerle adaya baktı. Gözü, uzaktaki dağın doruğuna dikilince, Robert lafı değiştirdi:</p>

  <p class="normal">“Wilfred’i dövecek.”</p>

  <p class="normal">“Neden?”</p>

  <p class="normal">Robert, kuşkulu kuşkulu başını salladı:</p>

  <p class="normal">“Bilmiyorum. Neden döveceğini söylemedi. Kızdı, Wilfred’i bağlamamızı istedi. Wilfred...”</p>

  <p class="normal">Robert heyecan içinde, kıkır kıkır güldü:</p>

  <p class="normal">“... Saatlerdir bağlı, bekliyor...”</p>

  <p class="normal">“Ama Şef nedenini söylemedi mi?”</p>

  <p class="normal">“Ben duymadım bir şey söylediğini.”</p>

  <p class="normal">Yakıcı güneşin altında, insana dehşet veren bu kayalarda otururken, bu sözü duyan Roger’in gözünün önünde yeni ufuklar açıldı. Dişini kurcalamaktan vazgeçip, hiç kıpırdamadan oturdu; sorumsuz bir gücün yapabileceği çeşitli şeyleri kavramaya çalıştı. Sonra bir tek söz söylemeden, kayanın arkasına indi; mağaranın ve kabilenin bulunduğu yere gitti.</p>

  <p class="normal">Yarı beline kadar çıplak, yüzü beyaz ve kırmızı boyalarla maskeli olan Şef, orada oturmaktaydı. Kabile, Şef’in önünde bir yarı halka kurmuştu. Yeni dövülen ve bağları artık çözülen Wilfred, arkalarda bir yerde, gürültüyle burnunu çekiyordu. Roger, öteki çocukların yanına çömeldi.</p>

  <p class="normal">Şef, “Yarın gene avlanacağız” dedi.</p>

  <p class="normal">Mızrağıyla vahşilerden birkaçını gösterdi:</p>

  <p class="normal">“Aranızdan birkaçı, mağaraya bir çekidüzen vermek ve kale kapısını korumak için burada kalacaklar. Birkaç avcıyı yanıma alacağım; size et getireceğim. Kapıyı koruyanlar, ötekilerin içeri gizlice girmelerini önleyecekler...”</p>

  <p class="normal">Vahşilerden biri, elini kaldırdı. Şef, boyalı ve soğuk yüzünü ona doğru çevirdi.</p>

  <p class="normal">“Neden gizlice içeri girmek istesinler, Şef?”</p>

  <p class="normal">Gerçi Şef, bunun nedenini pek açıklayamadı ama; içtenlikle konuştu:</p>

  <p class="normal">“Girmek isteyecekler. Bizim yaptıklarımızı bozmaya çalışacaklar. Onun için, kale kapısındaki nöbetçiler gözünü dört açmalı. Şu da var...”</p>

  <p class="normal">Şef duraksadı. İnsanı şaşırtacak kadar pembe bir dilin, hızla şefin dudaklarının üstünden geçip, gene yok olduğu görüldü:</p>

  <p class="normal">“Şu da var: Belki canavar gene gelmeye kalkar. Sürüne sürüne nasıl ortaya çıktığını hatırlıyorsunuz...”</p>

  <p class="normal">Çocuklar ürperdiler. Mırıldanarak onayladılar Şef’i.</p>

  <p class="normal">“Canavar... Canavar kılık değiştirip gelmişti. Yesin diye, ona öldürdüğümüz domuzun başını verdik, ama gene de gelebilir. Onun için tetikte olun, dikkat edin.”</p>

  <p class="normal">Stanley, kolunu kayadan çekti; soru sorarcasına parmağını havaya kaldırdı.</p>

  <p class="normal">“Ne var?”</p>

  <p class="normal">“Ama biz onu... Biz onu...”</p>

  <p class="normal">Stanley kıvrandı, yere baktı.</p>

  <p class="normal">“Hayır!”</p>

  <p class="normal">Bunu izleyen sessizlik sırasında, vahşilerden her biri, kendi kişisel anılarından kaçmaya çalıştı.</p>

  <p class="normal">“Hayır! Biz onu nasıl... nasıl... öldürebiliriz ki?”</p>

  <p class="normal">İleride başka korkuların onları beklediğini sezen vahşiler, yarı rahatlamış, yarı yılmış bir halde mırıldandılar.</p>

  <p class="normal">Şef, ağırbaşlı bir tavırla, “Onun için, dağa ilişmeyin” dedi. “Avlandığınız zaman, ona bir baş sunun.”</p>

  <p class="normal">Stanley, hemen gene parmağını kaldırdı:</p>

  <p class="normal">“Bana kalırsa, canavar kılık değiştirmişti.”</p>

  <p class="normal">“Belki,” dedi Şef.</p>

  <p class="normal">Din bilimiyle ilgili, derinliğine tartışılabilecek bir konuydu bu.</p>

  <p class="normal">Şef, “Canavarın damarına basmamamız daha iyi olur nasılsa. Onun neler yapabileceği önceden kestirilemez.”</p>

  <p class="normal">Kabile bunu düşününce, ansızın esen şiddetli bir rüzgâra kapılmışçasına sarsıldı. Şef, söylediğinin etkisini gördü; sert bir hareketle ayağa kalktı:</p>

  <p class="normal">“Yarın ava çıkacağız. Etimiz olunca, bir şölen yapacağız.”</p>

  <p class="normal">Bill elini kaldırdı:</p>

  <p class="normal">“Şef.”</p>

  <p class="normal">“Evet?”</p>

  <p class="normal">“Ateşi neyle yakacağız?”</p>

  <p class="normal">Yüzünü örten beyaz ve kırmızı balçık sayesinde, Şef’in kızardığı görülmedi. Şef kararsız susarken, kabile gene mırıldanmaya başladı. Sonra Şef elini kaldırdı:</p>

  <p class="normal">“Ötekilerden ateş alacağız. Dinleyin. Yarın ava çıkıp et bulacağız. Bu gece ben iki avcıyla oraya gideceğim... Kim gelecek benimle?”</p>

  <p class="normal">Maurice ile Roger, ellerini kaldırdı.</p>

  <p class="normal">“Maurice...”</p>

  <p class="normal">“Buyur, Şef.”</p>

  <p class="normal">“Neredeydi onların ateşi?”</p>

  <p class="normal">“Eski yerinde büyük kayanın yanında.”</p>

  <p class="normal">Şef, başını salladı:</p>

  <p class="normal">“Sizler, güneş batar batmaz uyuyabilirsiniz. Ama biz üçümüzün, yani Maurice, Roger ve benim, yapılacak işimiz var. Güneş batmadan tam önce yola çıkacağız...”</p>

  <p class="normal">Maurice elini kaldırdı:</p>

  <p class="normal">“Ama şeyle... karşılaşırsak ne olacak?”</p>

  <p class="normal">Şef, bu olasılığı bir yana itti:</p>

  <p class="normal">“Kumda yürürüz. Eğer gelirse, gene... Gene dansımızı yaparız.”</p>

  <p class="normal">“Yalnız biz üçümüz mü?”</p>

  <p class="normal">Gene mırıltılar yükseldi; sonra sessizlik oldu.</p>

  <p class="normal">Ralph’a gözlüğünü uzatan Domuzcuk, gene görebilecek duruma gelmek için bekledi. Odun nemliydi; üç kezdir tutuşturamamışlardı. Ralph, kendi kendine söylenerek, bir adım geriledi:</p>

  <p class="normal">“Ateşsiz bir gece daha geçirmeyelim.”</p>

  <p class="normal">Kendi suçluluğunu hissedip yanındaki üç çocuğa baktı. Ralph, ateşin iki işe birden yaradığını ilk kez kabul ediyordu. Hiç kuşkusuz, ateşin bir işlevi de, işaret veren dumanı havalara salmaktı. Ama ateşin bir işlevi daha vardı artık: Bir ocak olmak. Onlar uyuyuncaya dek, onları avutmaktı bu ikinci işlev. Eric, odunlar tutuşup küçük bir alev çıkıncaya kadar üfledi. Beyaz ve sarı bir duman, kabara kabara yükseldi. Domuzcuk gözlüğünü geri aldı, keyiflenerek baktı dumana.</p>

  <p class="normal">“Ah, bir radyo yapabilsek!”</p>

  <p class="normal">“Ya da bir uçak...”</p>

  <p class="normal">“Ya da bir gemi.”</p>

  <p class="normal">Ralph, dünyanın durumu konusunda gittikçe azalan bilgisinin artıklarını araştırdı:</p>

  <p class="normal">“Belki kızıllar bizi tutsak alır.”</p>

  <p class="normal">Eric saçlarını arkaya doğru itti:</p>

  <p class="normal">“Onlar daha iyidir... ötekilerden...”</p>

  <p class="normal">Eric, ötekilerin adlarını söylemedi ama Sam, başıyla kumsalı göstererek, ikiz kardeşinin ne demek istediğini tamamladı.</p>

  <p class="normal">Ralph, paraşüte asılı acayip bedeni anımsadı:</p>

  <p class="normal">“Ölü bir adamdan söz etmişti...”</p>

  <p class="normal">Dansa katıldığını açığa vuran bu söz ağzından çıkar çıkmaz, Ralph acılar içinde kıpkırmızı kesildi. Dumanı tüm bedeniyle yüreklendirircesine hareketler yaptı:</p>

  <p class="normal">“Durma... Hadi yüksel!”</p>

  <p class="normal">“Duman gittikçe daha ince oluyor.”</p>

  <p class="normal">“Şimdiden odun gerek, yaş olduğu halde.”</p>

  <p class="normal">“Benim astımım...”</p>

  <p class="normal">Yanıt kendiliğinden geldi:</p>

  <p class="normal">“Yuh senin astımına!”</p>

  <p class="normal">Kütüklerle uğraşırsam, fena astım oluyorum. Keşke onlarla uğraşmasam, Ralph. Ama ne çare!”</p>

  <p class="normal">Üç çocuk, ormana gidip kucak dolusu çürük odun getirdiler. Sarı ve yoğun bir duman yeniden yükseldi.</p>

  <p class="normal">“Bir şeyler yiyelim.”</p>

  <p class="normal">Ellerinde mızrakları, beraberce meyve ağaçlarına gittiler. Pek konuşmadan, acele acele tıkındılar. Ormandan çıktıklarında güneş batmak üzereydi. Ateşte ancak korlar kalmıştı; duman yoktu.</p>

  <p class="normal">Eric, “Artık odun taşıyamam” dedi. “Yoruldum.”</p>

  <p class="normal">Ralph gırtlağını temizledi:</p>

  <p class="normal">“Orada dağda, ateşi söndürmüyorduk.”</p>

  <p class="normal">Oradaki küçük bir ateşti; ama buradakinin büyük olması gerekiyor!”</p>

  <p class="normal">Ralph ateşe bir parça odun attı; alacakaranlıkta yükselen dumana baktı:</p>

  <p class="normal">“Ateşi söndürmemeliyiz.”</p>

  <p class="normal">Eric kendini yere attı:</p>

  <p class="normal">“Fazla yorgunum. Hem ne işe yarar ki?”</p>

  <p class="normal">Çarpılmışa dönen Ralph, “Eric!” diye bağırdı; “böyle konuşma!”</p>

  <p class="normal">Sam, Eric’in yanında çömeldi:</p>

  <p class="normal">“Ama gerçekten ne işe yarar?”</p>

  <p class="normal">Öfkelenen Ralph, anımsamaya çalıştı ne işe yaradığını. Ateş iyi bir şeydi. Her şeyden iyi bir şeydi.</p>

  <p class="normal">Domuzcuk suratını astı:</p>

  <p class="normal">“Ralph bunu size boyuna söyledi. Ateş olmazsa, nasıl kurtuluruz?”</p>

  <p class="normal">“Elbette! Eğer duman olmazsa...”</p>

  <p class="normal">Ralph, bastıran alacakaranlıkta, çocukların önünde yere çömeldi:</p>

  <p class="normal">“Anlamıyor musunuz? Ne işe yarar radyo istemek, gemi istemek?”</p>

  <p class="normal">Elini kaldırdı, yumruğunu sıktı:</p>

  <p class="normal">“Bu berbat durumdan kurtulmak için, yapacağımız bir tek şey var. Herkes avcılık oyunu oynayabilir, herkes et bulabilir...”</p>

  <p class="normal">Birer birer çocukların yüzüne baktı. Sonra, tutkusunun ve inancının en yoğun olduğu bir anda, sanki kafasında bir perde kapandı; ne diyeceğini unutuverdi. Orada diz çökmüş, yumruğu sıkı sıkı kapalı, ağırbaşlı bir halle, bir çocuktan ötekine bakakaldı. Sonra, perde hızla açıldı yeniden:</p>

  <p class="normal">“Ha, evet. Onun için duman yapmalıyız; daha çok duman...”</p>

  <p class="normal">“Ama ateşi yanık tutamıyoruz ki! Şuna bak...”</p>

  <p class="normal">Sanki onlara nispet, ateş sönmek üzereydi.</p>

  <p class="normal">“Ateşe bakacak iki kişi” dedi Ralph, neredeyse kendi kendine. “Demek ki, günde on iki saat çalışacak iki kişi.”</p>

  <p class="normal">“Artık odun getiremeyiz Ralph...”</p>

  <p class="normal">“... Karanlıkta olmaz...”</p>

  <p class="normal">“Geceleyin olmaz...”</p>

  <p class="normal">“Her sabah yeniden yakarız” dedi Domuzcuk; “karanlıkta dumanı kimse göremez nasılsa.”</p>

  <p class="normal">Sam, başını sallayarak, candan onayladı:</p>

  <p class="normal">“Durum başkaydı, ateş...”</p>

  <p class="normal">“... Ateş yukarıdayken...”</p>

  <p class="normal">Ralph ayağa kalktı. Baskı yaparcasına çevrelerini saran karanlığın içinde, garip bir çaresizliğe düşmüştü:</p>

  <p class="normal">“Öyleyse, ateş sönsün bu gece.”</p>

  <p class="normal">Öne geçip kırık dökük olmakla beraber hâlâ yıkılmayan ilk barınağa doğru yöneldi. Kuru yapraklardan yapılan yataklar, gürültüyle hışırdıyordu dokundukça. Öteki barınakta, küçüklerden biri, uykusunda konuşuyordu. Dört büyük çocuk, sürüne sürüne barınağa girdiler, yaprakların arasına gömüldüler. Bir uçta, yan yana ikizler yatıyordu; öteki uçta da Ralph ile Domuzcuk. Çocuklar rahat etmeye çalışırken, yapraklar çıtırdayıp hışırdadı bir süre.</p>

  <p class="normal">“Domuzcuk.”</p>

  <p class="normal">“Evet?”</p>

  <p class="normal">“İyi misin?”</p>

  <p class="normal">“İyiyim herhalde.”</p>

  <p class="normal">Sonunda barınak sessizliğe gömüldü. Ancak bir hışırtı duyuluyordu ara sıra. Kimi yeri pul pul ışıklarla aydınlanan, karanlık bir dikdörtgen vardı gözlerinin önünde. Açık denizdeki sığ mercan kayalıklara çarpan büyük dalgaların boğuk sesini duyuyorlardı. Ralph, her gece oynadığı hayal kurma oyununa daldı gene...</p>

  <p class="normal">Tutun ki, bir jetle yurtlarına dönüyorlar. O zaman daha gün doğmadan, uçak, Wiltshire’deki o büyük havaalanına inecek. Otomobile binecekler... Hayır, her şeyin en güzeli olsun diye, trene binecekler. Ta Devon’a kadar trenle gidecekler. Sonra, Devon’daki köy evini gene kiralayacaklar. Sonra, yaban Midilli atları, bahçenin ucundaki duvara gelip Ralph’a bakacaklar...</p>

  <p class="normal">Ralph, huzursuz, döndü yaprakların üstünde. Dartmoor, yabancı bir yerdi; Midilli atları da yabandı. Gel gelelim, yabanlığın çekici bir yanı kalmamıştı artık.</p>

  <p class="normal">Ralph’ın düşüncesi evcilleşmiş bir kasabaya kayıverdi; vahşiliğin ayak basamayacağı bir kasabaya. Elektrik lambaları ve tekerlekleriyle, bir otobüs istasyonundan daha güvenilir bir yer olabilir miydi yeryüzünde?</p>

  <p class="normal">Ralph ansızın, bir elektrik lambasının çevresinde kendini dans ederken gördü. Bir otobüs, ağır ağır sürünerek, istasyondan çıkmaktaydı; garip bir otobüstü bu...</p>

  <p class="normal">“Ralph! Ralph!”</p>

  <p class="normal">“Ne var?”</p>

  <p class="normal">“Böyle sesler çıkarma...”</p>

  <p class="normal">“Kusura bakma.”</p>

  <p class="normal">Barınağın öteki ucundan, karanlıkta korkunç iniltiler yükseldi. Ödleri kopan çocukların altında, yapraklar parçalandı. Birbirine sarılan Eric ile Sam, dövüşüyorlardı.</p>

  <p class="normal">“Sam! Sam!”</p>

  <p class="normal">“Hey... Eric!”</p>

  <p class="normal">Çok geçmeden, gene sessizlik oldu.</p>

  <p class="normal">Domuzcuk yavaşça konuştu:</p>

  <p class="normal">“Buradan çıkıp gitmeliyiz.”</p>

  <p class="normal">“Ne demek istiyorsun?”</p>

  <p class="normal">“Kurtulmalıyız.”</p>

  <p class="normal">Karanlığın baskısı ne denli ağır olursa olsun, Ralph o gün ilk kez alaycı alaycı güldü.</p>

  <p class="normal">“Ciddi söylüyorum” diye fısıldadı Domuzcuk; “eğer yakında evlerimize dönmezsek, sapıtacağız.”</p>

  <p class="normal">“Köşeyi dönüvereceğiz.”</p>

  <p class="normal">“Kafamıza bomba inmiş gibi, sersem ve mutlu olacağız!”</p>

  <p class="normal">“Kafadan çatlak olacağız.”</p>

  <p class="normal">Ralph, kıvrılan nemli saçlarını gözlerinden itti:</p>

  <p class="normal">“Sen, teyzeciğine bir mektup yaz.”</p>

  <p class="normal">Domuzcuk, ağırbaşlı hallerle bu öneriyi düşündü:</p>

  <p class="normal">“Onun şimdi nerede olduğunu bilmiyorum. Zarfla pulum da yok. Hem burada ne posta kutusu var, ne de postacı.”</p>

  <p class="normal">Bu küçücük şakasının başarısı, Ralph’ı kendinden geçirdi. Gülüşünü tutamaz oldu. Hoplaya hoplaya, kıvrana kıvrana gülmeye başladı.</p>

  <p class="normal">Domuzcuk, gene ağırbaşlı hallerle onu tersledi:</p>

  <p class="normal">“Söylediğim o kadar tuhaf mı yani...”</p>

  <p class="normal">Ralph, göğsü ağrıdığı halde, hâlâ acı acı gülmekten kendini alamadı. Kıvrana kıvrana bitkin düştü. Üzüntüler içinde soluk soluğa yattı; bedeninin gene gülmekten sarsılmasını bekledi. Bu bekleyişlerden birinde, uykunun tuzağına düştü yeniden.</p>

  <p class="normal">“Ralph! Gene gürültü ediyorsun. Ne olur, ses çıkarma, Ralph... Çünkü...”</p>

  <p class="normal">Ralph yaprakların arasında döndü. Gördüğü düşten uyandığına şükrediyordu; çünkü otobüs yaklaşmıştı, daha yakından görülmüştü artık.</p>

  <p class="normal">“Çünkü dedin, neden?”</p>

  <p class="normal">“Sus... Dinle.”</p>

  <p class="normal">Altındaki yapraklar uzun uzun iç çekerken, Ralph gürültü çıkarmamaya dikkat ederek uzandı. Eric, bir şeyler inledi; sonra sustu. Yıldızların hiçbir işe yaramayan dikdörtgeni bir yana, üstlerine kalın bir battaniye örtülmüşçesine kapkaranlıktı her yer.</p>

  <p class="normal">“Bir şey duymuyorum.”</p>

  <p class="normal">“Dışarıda kımıldayan bir şey var.”</p>

  <p class="normal">Ralph’ın başı diken diken oldu. Kanının uğultusu, her şeyi bastırdı; sonra durgunlaştı:</p>

  <p class="normal">“Gene bir şey duymuyorum.”</p>

  <p class="normal">“Dinle. Uzun zaman dinle.”</p>

  <p class="normal">Barınağın arkasında, birkaç adım ötede bir değnek, açıkça duyulan çok belirli bir ses çıkararak çatırdadı. Ralph’ın kanı gene kükredi kulaklarında; karmakarışık görüntüler birbirini kovaladı kafasında. Bu görüntülerin tümünden oluşan bir şey, barınakların çevresinde dolanmaktaydı. Domuzcuk’un kafası omzuna değiyordu; eli, sıkı sıkı onu yakalamıştı.</p>

  <p class="normal">“Ralph! Ralph!”</p>

  <p class="normal">“Sus, dinle.”</p>

  <p class="normal">“Umutsuz bir acıya kapılan Ralph, canavarın onları değil de, küçükleri istemesi için dualar etti.</p>

  <p class="normal">Dışarıdan, korkunç bir fısıltı duyuldu:</p>

  <p class="normal">“Domuzcuk... Domuzcuk...”</p>

  <p class="normal">Soluğu kesilen Domuzcuk, “Geldi!” dedi. “Gerçekten varmış o!”</p>

  <p class="normal">Ralph’a sıkı sıkı sarıldı; soluyabilmek için doğruldu.</p>

  <p class="normal">“Dışarı gel. Domuzcuk. Seni istiyorum. Domuzcuk.”</p>

  <p class="normal">Ralph’ın ağzı, Domuzcuk’un kulağına yapışmıştı.</p>

  <p class="normal">“Bir şey söyleme.”</p>

  <p class="normal">“Domuzcuk... Nerdesin Domuzcuk?”</p>

  <p class="normal">Barınağın arkasına bir şey sürtündü. Domuzcuk, bir an kıpırdamadan durdu; sonra astım nöbeti başladı. Sırtı bir yay gibi gerildi; bacakları yaprakları ezerek, çırpınmaya başladı. Ralph yuvarlanıp Domuzcuk’tan uzaklaştı.</p>

  <p class="normal">Sonra, kin dolu bir hırlama duyuldu barınağın girişinde. Canlı yaratıklar, gümbürdeyerek yere atıldılar. Biri, Ralph’a takılıp tökezledi. Domuzcuk’un bulunduğu köşe, karmakarışık hırlamalar, çatırdamalar, hızla inip kalkan kollar ve bacaklarla doldu. Ralph, bir yumruk attı. Derken, Ralph ile on ya da on iki kişi sandığı ötekiler, yerlerde alt alta üst üste yuvarlandılar, vurdular, ısırdılar, tırnakladılar. İtilip kakılan, her bir yanı parçalanan Ralph’ın ağzına birinin parmakları girince, Ralph ısırdı. Bir yumruk çekilip, bir piston gibi öyle bir geri döndü ki, Ralph, tüm barınağın ışıklar saçarak havaya uçtuğunu sandı. Yana dönüp kıvrılan bir gövdenin üstüne çıktı. Yanağında sıcak bir soluk duydu. Sıktığı yumruğunu bir çekiç gibi kullanarak, altındaki ağzı üst üste yumruklamaya başladı. Yüz kayganlaştıkça, gittikçe artan bir tutkuyla, çılgınca vuruyordu. Sert bir hareketle kalkan bir diz, bacaklarının arasına çarptı. Kendisini acısına veren Ralph, yana düştü; dövüşenler, onun üstünden yuvarlanıp, uzaklaştılar. Sonra barınak, her şeyi yok eden bir kesinlikle çöktü. Kimliği bilinmeyen karanlık biçimler, yıkıntıdan çıkıp, itişe kakışa kaçıştılar. Küçüklerin çığlıklarıyla, tıkanan Domuzcuk’un solumaları, ancak o zaman yeniden duyuldu.</p>

  <p class="normal">Ralph, titreyen bir sesle bağırdı:</p>

  <p class="normal">“Siz küçükler, uyuyun. Ötekilerle dövüştük. Hadi, uyuyun artık.” Eric’le Sam yaklaştılar; gözlerini kısıp, Ralph’a baktılar.</p>

  <p class="normal">“Siz ikiniz, iyi misiniz?”</p>

  <p class="normal">“İyiyiz herhalde...”</p>

  <p class="normal">“... Ben yumruklandım.”</p>

  <p class="normal">“Ben de. Domuzcuk nasıl?”</p>

  <p class="normal">Domuzcuk’u yıkıntıdan çekip çıkardılar; bir ağaca dayadılar. Gece serindi; korkudan arınmıştı şimdilik. Domuzcuk biraz daha rahat nefes alabiliyordu.</p>

  <p class="normal">“Yaralandın mı, Domuzcuk?”</p>

  <p class="normal">“Çok değil.”</p>

  <p class="normal">Ralph, acıyla konuştu:</p>

  <p class="normal">“Jack ile avcılarıydı bunlar. Neden bizi rahat bırakmazlar?”</p>

  <p class="normal">“Ağızlarının paylarını verdik” dedi Sam.</p>

  <p class="normal">Sonra, dürüstlüğünden ötürü ekledi:</p>

  <p class="normal">“Daha doğrusu, sen ağızlarının payını verdin. Ben bir köşede kendi kendime uğraştım.”</p>

  <p class="normal">Ralph, “Onlardan birinin canına okudum” dedi; “bir güzel patakladım onu. Gene gelip bizimle dövüşmeye kalkmazlar bir süre.”</p>

  <p class="normal">“Ben de birinin canına okudum” dedi Eric. “Uyandığım sırada, biri yüzümü tekmeliyordu. Galiba yüzüm kan içinde, Ralph. Ama sonunda canına okudum.”</p>

  <p class="normal">“Ne yaptın?”</p>

  <p class="normal">Eric, gösterişsiz bir gururla anlattı:</p>

  <p class="normal">“Dizimi kaldırıverip, bacaklarının arasına vurdum. Avaz avaz bağırışını duymanı isterdim. Yakında buralara gelmez o da. Yani biz de kötü dövüşmüş sayılmayız doğrusu.”</p>

  <p class="normal">Ralph, karanlıkta kıpırdadı ansızın, Eric’in ağzını kurcaladığını duydu:</p>

  <p class="normal">“Nen var?”</p>

  <p class="normal">“Bir dişim sallanıyor da...”</p>

  <p class="normal">Domuzcuk, bacaklarını gövdesine doğru çekti.</p>

  <p class="normal">“İyi misin, Domuzcuk?”</p>

  <p class="normal">“Denizkabuğunu almaya geldiklerini sanmıştım.”</p>

  <p class="normal">Ralph, solgun kumsalda koştu, büyük kayanın üstüne tırmandı. Şef’in oturduğu yerin yanında, büyük şeytanminaresi hâlâ ışıldamaktaydı. Ralph, şeytanminaresine bir iki saniye baktı; sonra Domuzcuk’un yanına döndü:</p>

  <p class="normal">“Denizkabuğunu almamışlar.”</p>

  <p class="normal">“Biliyorum. Denizkabuğunu almaya gelmediler. Başka bir şeyi almaya geldiler. Ralph... Ben ne yapacağım?”</p>

  <p class="normal">Ta uzaklarda, kumsalın bir yay gibi kıvrıldığı yerde, üç kişi Kaya Kale’ye doğru ilerliyorlardı. Ormana dalmadan, suyun kıyısında gidiyorlardı. Yavaşça şarkılar söylüyorlardı ara sıra. Ara sıra da, kıyının kımıldayan fosforlu çizgisinin yanında, perendeler atıyorlardı. Sürekli koşan, başarısıyla kıvanç duyan Şef, önden gidip onlara yol gösteriyordu. Gerçekten bir şef olmuştu artık. Havayı bıçaklarcasına mızrağını oynatıyordu. Domuzcuk’un kırık gözlüğü sol elinde sallanmaktaydı.</p>
</body>
</html>
