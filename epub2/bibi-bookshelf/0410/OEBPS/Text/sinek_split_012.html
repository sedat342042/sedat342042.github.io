<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sinek</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">11<br class="chapter" />
  Kaya Kale</h1>

  <p class="normal">Şafağın kısa süren serinliğinde, dört çocuk, eskiden ateşin yandığı kara lekenin çevresinde toplandılar. Ralph, çömelip üfledi. Ralph’ın soluğu, kurşuni renkli tüy gibi külleri şuraya buraya savurdu; ama bu küllerin arasında bir tek kıvılcım yoktu. İkizler kaygıyla seyrediyorlardı ve miyopluğunun ışıklı duvarının arkasında oturan Domuzcuk’un yüzü bomboştu. Ralph, harcadığı çabadan ötürü kulakları uğuldayıncaya dek üfledi durdu. Sonra şafağın ilk esintisi, onun yaptığı işi elinden aldı; külle dolan gözleri görmez oldu. Ralph geri çekildi, küfretti, sulanan gözlerini ovdu.</p>

  <p class="normal">“Boşuna.”</p>

  <p class="normal">Eric, yüzünü bir maske gibi örten pıhtılaşmış kanın arasından, Ralph’a baktı. Domuzcuk gözlerini kısıp, Ralph’ın bulunduğu yana doğru başını çevirdi:</p>

  <p class="normal">“Elbette ki, boşuna. Artık ateşimiz yok, Ralph.”</p>

  <p class="normal">Ralph, bir iki adım yaklaştı Domuzcuk’a.</p>

  <p class="normal">“Beni görebiliyor musun?”</p>

  <p class="normal">“Biraz.”</p>

  <p class="normal">Yanağının şişmesi yüzünden, Ralph’ın yumruklanan gözü yeniden kapandı:</p>

  <p class="normal">“Ateşimizi elimizden aldılar!”</p>

  <p class="normal">Öfkeden sesi tizleşti:</p>

  <p class="normal">“Ateşimizi çaldılar!”</p>

  <p class="normal">“Onlar öyledir” dedi Domuzcuk. “Beni kör ettiler. Anladın mı? Jack Merridew öyledir. Bir toplantıya çağır, Ralph. Ne yapacağımızı kararlaştırmalıyız.</p>

  <p class="normal">“Yalnız bizim için bir toplantı mı?”</p>

  <p class="normal">“Bizden başkası yok ki! Sam... Sana tutunayım.”</p>

  <p class="normal">İskele biçimindeki büyük kayaya doğru yürüdüler.</p>

  <p class="normal">“Denizkabuğunu öttür” dedi Domuzcuk. “Olanca gücünle öttür.”</p>

  <p class="normal">Orman yankılarla çınladı. Yüzyıllarca önce, o ilk sabah olduğu gibi ağaçların tepesinden çığlık çığlığa kuşlar havalandı. Kumsalın her iki yanında da kimsecikler yoktu. Barınaklardan birkaç küçük geldi. Ralph, cilalanmış ağaç kütüğüne oturdu. Öteki üçü, önünde durdular. Ralph, başıyla işaret etti. Eric’le Sam sağda oturdular. Ralph, büyük şeytanminaresini Domuzcuk’un eline itti. Domuzcuk, ışıldayan denizkabuğunu dikkatle tuttu; gözlerini kırpıştırarak, Ralph’a baktı.</p>

  <p class="normal">“Konuş, öyleyse.”</p>

  <p class="normal">“Ancak şunu söylemek için denizkabuğunu aldım: Artık göremiyorum. Gözlüğümü geri almak zorundayım. Bu adada korkunç şeyler oldu. Şef seçilmen için oy verdim ben. Şimdiye kadar bir şeyler yapan tek kişi Ralph’tır. Onun için şimdi sen konuş, Ralph. Söyle bize... Yoksa...”</p>

  <p class="normal">Domuzcuk, burnunu çeke çeke sözünü yarıda bıraktı. O otururken, Ralph denizkabuğunu geri aldı:</p>

  <p class="normal">“Bir ateşten başka bir şey istemiyoruz. Bu kadarını yapabiliriz sanıyorsunuz, değil mi? Tek istediğimiz bir duman işareti, kurtulabilmek için. Biz vahşi miyiz, neyiz? Şimdi işaretimiz yok. Belki gemiler geçiyordur açıktan. Hatırladınız mı, nasıl ava gittik, ateş söndü ve bir gemi geçti o sırada? Onun daha iyi bir şef olduğunu sanıyorlar hepsi. Sonra, şey... Şey oldu... Bu da onun kabahatiydi. Eğer o yapmasaydı, böyle bir şey olmazdı hiç. Şimdi de Domuzcuk göremiyor. Gelip çaldılar...”</p>

  <p class="normal">Ralph’ın sesi yükseldi:</p>

  <p class="normal">“Geceleyin, karanlıkta gelip ateşimizi çaldılar. Çaldılar. İsteselerdi, onlara ateş verirdik. Ama çaldılar. İşaret yok; hiçbir zaman kurtulamayacağız. Ne demek istediğimi anlıyor musunuz? Onlara ateş verirdik. Ama gelip çaldılar. Ben...”</p>

  <p class="normal">Ralph’ın beyninde gene bir perde iniverdi; ne söyleyeceğini şaşırıp sustu. Domuzcuk, denizkabuğunu almak için ellerini uzattı:</p>

  <p class="normal">“Ne yapacaksın, Ralph? Yalnız laf bütün bunlar, karar değil. Gözlüğümü istiyorum ben.”</p>

  <p class="normal">“Düşünmeye çalışıyorum. Tutun ki, oraya gittik; eski halimizle, yıkanmış ve saçlarımız taranmış olarak... Ne de olsa, bizler vahşi değiliz aslında. Kurtulmak da bir oyun değil...”</p>

  <p class="normal">Ralph, şiş yanağına elini bastırdı, ikizlere baktı.</p>

  <p class="normal">“Kendimize biraz çekidüzen verip gidebiliriz...”</p>

  <p class="normal">Sam, “Mızrakları da almalıyız” dedi. “Domuzcuk bile almalı.”</p>

  <p class="normal">“Çünkü mızrak gerekebilir.”</p>

  <p class="normal">“Denizkabuğu sende değil.”</p>

  <p class="normal">Domuzcuk denizkabuğunu havaya kaldırdı:</p>

  <p class="normal">“Sizler isterseniz, mızrakları alın; ama ben almayacağım. Ne işe yarar almam? Bir köpekmişim gibi, beni götürmeniz gerekecek nasıl olsa. Evet, gülün. Hadi, gülün. Bu adada öyleleri var ki, her şeye gülebiliyorlar. Güldüler de, sonunda ne oldu? Büyükler ne düşünecek bizim için. Küçük Simon öldürüldü. Bir de öteki küçük vardı; hani yüzünde leke olan. Biz buraya geldiğimiz ilk günden sonra onu hiç gören var mı?”</p>

  <p class="normal">“Domuzcuk! Dur bir dakika!”</p>

  <p class="normal">“Denizkabuğu bende. Jack Merridew’e gideceğim ben. Bunları söyleyeceğim ona. Konuşacağım.”</p>

  <p class="normal">“Başın belaya girer.”</p>

  <p class="normal">“Bundan beter ne yapabilir ki bana? Her şeyi olduğu gibi söyleyeceğim. Bırak da denizkabuğunu ben taşıyayım, Ralph. Eline geçiremediği tek şeyi göstereceğim ona.”</p>

  <p class="normal">Domuzcuk bir an durdu; gözlerini kısıp, çevresindeki bulanık biçimlere baktı. Eski toplantılarda otları ezenler, sanki Domuzcuk’u dinliyorlardı.</p>

  <p class="normal">“Elimde bu denizkabuğuyla ona gideceğim. Denizkabuğunu uzatacağım. Bak, diyeceğim, sen benden daha güçlüsün; benim gibi astımın da yok. Sen görebiliyorsun, diyeceğim; iki gözün de görebiliyor. Bana bir iyilik yap da, gözlüğümü geri ver demiyorum, diyeceğim. Sen güçlüsün diye efendice davranmanı da rica etmiyorum, diyeceğim. Doğru olan doğrudur. Doğruyu yapman için sana bunu söylüyorum diyeceğim. Gözlüğümü bana ver, gözlüğümü bana vermek zorundasın diyeceğim.”</p>

  <p class="normal">Domuzcuk, yüzü kıpkırmızı, titreyerek sözünü bitirdi. Denizkabuğundan bir an önce kurtulmak istercesine, onu Ralph’ın eline tutuşturdu, gözyaşlarını sildi. Tatlı yeşil bir ışık sarmıştı çocukları. Ralph’ın ayaklarının dibinde duran şeytanminaresi incecik ve beyazdı. Domuzcuk’un parmaklarının arasından süzülen bir tek gözyaşı, denizkabuğunun zarif kıvrımı üstünde bir yıldız gibi ışıldıyordu şimdi.</p>

  <p class="normal">Sonunda Ralph, dimdik oturdu; saçlarını arkaya itti:</p>

  <p class="normal">“Peki. Yani bunu istiyorsan deneyebilirsin, demek istiyorum. Biz de seninle geleceğiz.”</p>

  <p class="normal">“Yüzü boyalı olacak” dedi Sam çekine çekine. “Onun nasıl olduğunu biliyorsunuz...”</p>

  <p class="normal">“... Bize aldırmayacak...”</p>

  <p class="normal">“... Kızarsa, canımıza okuyacak...”</p>

  <p class="normal">Ralph kaşlarını çatıp, Sam’a öfkeyle baktı. Eskiden kayaların yanında, Simon’un ona söylediği bir sözü, hayal meyal anımsadı.</p>

  <p class="normal">“Aptallık etme,” dedi.</p>

  <p class="normal">Sonra çabucak ekledi:</p>

  <p class="normal">“Gidelim.”</p>

  <p class="normal">Büyük şeytanminaresini Domuzcuk’a uzattı. Domuzcuk gene kızardı ama gururdandı bu kez.</p>

  <p class="normal">“Bunu sen taşımalısın.”</p>

  <p class="normal">“Hazır olduğumuz zaman, ben taşırım.”</p>

  <p class="normal">Domuzcuk, ne pahasına olursa olsun, denizkabuğunu taşımak isteğinin ne denli büyük bir tutku olduğunu dile getirecek bir söz aradı:</p>

  <p class="normal">“Taşırım, Ralph. Sevine sevine. Ama bana yol göstermeniz gerekecek.”</p>

  <p class="normal">Ralph, büyük şeytanminaresini, parlayan ağaç kütüğünün üstüne koydu:</p>

  <p class="normal">“Önce bir şeyler yemek daha iyi olur, sonra hazırlanırız.”</p>

  <p class="normal">Yağmaya uğramış meyve ağaçlarına gittiler. Yiyebilmesi için Domuzcuk’a yardım edildi. Birkaç meyveyi de yoklaya yoklaya kendi buldu. Yerlerken, Ralph öğleden sonra yapacaklarını düşündü:</p>

  <p class="normal">“Eskiden nasılsak, öyle olacağız. Yıkanacağız...”</p>

  <p class="normal">Sam, ağzındakileri yutup karşı koydu:</p>

  <p class="normal">“Ama her gün yıkanıyoruz!”</p>

  <p class="normal">Ralph, önünde duran kirli çocuklara bakıp içini çekti:</p>

  <p class="normal">“Saçlarımızı taramalıyız. Ama öyle uzun ki saçlarımız!”</p>

  <p class="normal">Eric, “Benim iki çorabım da barınakta,” dedi. “Bir çeşit takke gibi başımıza geçirebiliriz onları.”</p>

  <p class="normal">Domuzcuk, “Bir şeyler bulup saçlarınızı bağlayabilirsiniz,” dedi.</p>

  <p class="normal">“Kızlar gibi!”</p>

  <p class="normal">“Yok. Olmaz elbette!”</p>

  <p class="normal">Ralph, “Öyleyse, nasılsak öyle gideriz,” dedi. “Zaten onlar da aynı halde.”</p>

  <p class="normal">Eric, Ralph’ı engelleyecekmiş gibi elini uzattı:</p>

  <p class="normal">“Ama onların yüzleri boyalı! Nasıl olduklarını biliyorsun...”</p>

  <p class="normal">Hepsi, evet dercesine başlarını eğdiler. Yüzlerini gizleyen boyaların, onlara vahşi olmak özgürlüğünü bağışladığını öyle iyi anlıyorlardı ki!”</p>

  <p class="normal">Ralph, “Eh, ne yapalım” dedi. “Bizim yüzümüz boyalı olmayacak; çünkü vahşi değiliz biz.”</p>

  <p class="normal">Eric’le Sam, birbirlerine baktılar:</p>

  <p class="normal">“Ama gene de...”</p>

  <p class="normal">Ralph bağırdı:</p>

  <p class="normal">“Boya yok!”</p>

  <p class="normal">Anımsamaya çalıştı:</p>

  <p class="normal">“Duman,” dedi, “bizim istediğimiz duman.”</p>

  <p class="normal">Hırsla dönüp, ikizlere baktı:</p>

  <p class="normal">“Duman diyorum size! Dumanımız olmalı!”</p>

  <p class="normal">Bir sessizlik oldu. Arıların bin bir mırıltısı duyuluyordu ancak.</p>

  <p class="normal">Sonunda Domuzcuk, yumuşak bir sesle konuştu:</p>

  <p class="normal">“Elbette olmalı. Çünkü duman bir işarettir ve dumanımız olmazsa, bizi kurtarmaya gelmezler.”</p>

  <p class="normal">“Bunu biliyordum!” diye bağırdı Ralph.</p>

  <p class="normal">Kolunu Domuzcuk’tan çekti:</p>

  <p class="normal">“Yani sen ne demek istiyorsun...”</p>

  <p class="normal">Domuzcuk çabucak konuştu:</p>

  <p class="normal">“Senin her zaman söylediğinden başka bir şey demek istemiyorum. Bir ara sandım ki...”</p>

  <p class="normal">“Bir şey sanma” dedi Ralph yüksek bir sesle. “Hep aklımdaydı söylemek istediğim. Hiç unutmamıştım.”</p>

  <p class="normal">Domuzcuk, Ralph’ı yumuşatmak istercesine başını salladı:</p>

  <p class="normal">“Sen şefsin, Ralph. Her şeyi aklında tutarsın.”</p>

  <p class="normal">“Unutmamıştım.”</p>

  <p class="normal">“Elbette unutmamıştın.”</p>

  <p class="normal">İkizler, sanki Ralph’ı ömürlerinde ilk kez görüyorlarmış gibi merakla bakıyorlardı ona.</p>

  <p class="normal">Belirli bir düzenle kumsalda yürümeye başladılar. Ralph, mızrağı omzunda, biraz topallaya topallaya önden gidiyordu. Işıldayan kumların üstünde, buğulanan sıcaklığın titreşimleri içinde, kendi uzun saçları ve yaraları bereleri arasında, her şeyi tam olarak göremiyordu. Ralph’ın arkasından gelen ikizler, şimdilik her ne kadar kaygılıysalar da, yenilgiye uğramaz bir canlılıkları vardı onların. Fazla konuşmadan, tahta mızraklarının saplarını yerde sürüklüyorlardı; çünkü Domuzcuk, yorgun gözlerini güneşten koruyarak yere bakarsa, mızrakların kumda kımıldadığını biraz görebildiğinin farkına varmıştı. İşte bundan ötürü Domuzcuk, büyük şeytanminaresini iki eli arasında dikkatle tutarak, yerde sürüklenen iki mızrak arasında yürüyordu. Çocuklar, derli toplu küçük bir grup halinde kumsalda ilerlerken, altlarındaki dört yassı gölge, oynaya oynaya birbirine karışıyordu. Fırtınadan hiçbir iz kalmamıştı; kumsal, iyi ovulan bir bıçak gibi, tertemizdi. Sıcakta titreşen gökyüzü ve dağ, çok uzaklarda görünüyordu. Hayal görüntüleri, açık denizdeki sığ mercan kayalıkları sanki ta yukarı doğru kaldırmıştı ve bu kayalıklar, gümüşten bir çeşit havuz gibi, gökyüzüyle deniz arasında yüzüyordu.</p>

  <p class="normal">Kabilenin dans ettiği yerden geçtiler. Yağmurun söndürdüğü yarı yanık odunlar hâlâ kayaların üstündeydi. Ama suyun kenarındaki kum dümdüz olmuştu gene. Hiçbir şey söylemeden geçtiler buradan. Kabileyi Kaya Kale’de bulacakları konusunda hiç kuşkuları yoktu ve oraya varır varmaz, kendiliğinden durdular. Adada bitkilerin en sık olduğu yer sollarındaydı. Bu karalı yeşilli kıvrılmış bitki saplarının içine girmenin yolu yoktu. Önlerinde yüksek otlar dalgalanıyordu. Ralph tek başına ilerledi buraya gelince.</p>

  <p class="normal">Bir yerde otlar ezilmişti; çünkü Ralph eskiden tek başına çevreyi araştırmaya gittiği sırada, ötekilerin hepsi, burada otlara yatıp onu beklemişlerdi. Adayı Kaya Kale’ye bağlayan dar geçit ve kayanın kenarındaki çıkıntı da buradaydı. Tepelerde de Kaya Kale’nin kırmızı dorukları yükseliyordu.</p>

  <p class="normal">Sam, Ralph’ın koluna dokundu:</p>

  <p class="normal">“Duman.”</p>

  <p class="normal">Kayalığın arkasında, dalgalanarak havaya yükselen küçücük bir duman lekesi görülüyordu.</p>

  <p class="normal">“Bir ateş... Sanmam ki...”</p>

  <p class="normal">Ralph döndü:</p>

  <p class="normal">“Neden saklanıyoruz?”</p>

  <p class="normal">Ralph, otların perdesini yarıp, dar geçide giden küçük bir açıklığa vardı:</p>

  <p class="normal">“Siz ikiniz arkadan gelin. Ben önden gideceğim. Domuzcuk, benim bir adım gerimde olacak. Mızraklarınızı hazır tutun.”</p>

  <p class="normal">Domuzcuk, gözlerini kısıp, kendisini dünyadan ayıran ışıklı perdeye kaygıyla baktı:</p>

  <p class="normal">“Tehlike yok mu? Burada bir yalıyar yok mu? Suların sesini duyuyorum.”</p>

  <p class="normal">“Sen bana yakın dur.”</p>

  <p class="normal">Ralph, dar geçitte ilerledi. Tekmelediği bir taş, denize fırladı. Sonra sular, emilircesine aşağıya doğru çekildi; Ralph’ın sol kolunda, kırk ayak aşağılarda, yosunlu, kırmızı dört köşe bir yer meydana çıktı.</p>

  <p class="normal">Domuzcuk, titreyen bir sesle “Tehlikede miyim?” diye sordu; “korkunç bir şey bu...”</p>

  <p class="normal">Ta tepelerindeki doruklardan birinin bağırdığı duyuldu ansızın. Sonra biri, savaşta atılan naraları taklit etti ve kayalığın arkasından, on ya da on iki ses, bu narayı yankıladı.</p>

  <p class="normal">“Denizkabuğunu bana ver, hiç kıpırdama.”</p>

  <p class="normal">“Durun! Kimdir o?”</p>

  <p class="normal">Ralph, başını arkaya devirip, tepede Roger’in karanlık yüzünü gördü.</p>

  <p class="normal">“Kim olduğumu görüyorsun!” diye bağırdı. “Aptallık etmekten vazgeç!”</p>

  <p class="normal">Ralph, büyük şeytanminaresini öttürmeye başladı. Yüzleri tanınmayacak kadar boyalı vahşiler, kayalığı çevreleyen çıkıntıda görülüp, dar geçide doğru ilerlediler. Hepsi mızraklıydı. Kalenin girişini savunmak için yerlerini aldılar. Ödü kopan Domuzcuk’a aldırmayan Ralph, denizkabuğunu öttürmeye devam etti.</p>

  <p class="normal">Roger, bağır bağır bağrıyordu:</p>

  <p class="normal">“Dikkat edin... Anladınız mı?”</p>

  <p class="normal">Sonunda Ralph, dudaklarını denizkabuğundan ayırdı; soluk alabilmek için durdu. Tıkanırcasına ama duyulur bir sesle konuştu:</p>

  <p class="normal">“Toplantıya çağırıyorum.”</p>

  <p class="normal">Geçidi koruyan vahşiler aralarında homurdandılar; ama bir şey söylemediler. Ralph, ileriye doğru birkaç adım attı. Arkasında bir ses telaşla fısıldıyordu:</p>

  <p class="normal">“Beni bırakma, Ralph.”</p>

  <p class="normal">Ralph, başını yana eğip “Sen çömel,” dedi. “Ben geri dönünceye kadar bekle.”</p>

  <p class="normal">Geçitte yarı yola kadar ilerleyen Ralph, durdu: Yoğun bir dikkatle, gözlerini vahşilere dikti. Yüzlerindeki boya sayesinde kendilerini özgür bilen vahşiler, saçlarını arkadan bağladıkları için, Ralph’tan daha rahattılar. Ralph, kendi saçlarını da sonradan böyle bağlamaya karar verdi. Hatta onlara beklemelerini söyleyip, bu işi hemen orada yapmak istedi neredeyse; ama bunun yolu yoktu. Vahşiler, sinsi sinsi gülüştüler biraz ve onlardan biri, mızrağıyla Ralph’ı gösterdi. Ta tepelerde Roger, ellerini kaldıraçtan çekip, ne olup bittiğini görmek için aşağıya doğru eğildi. Geçitteki çocuklar, kendi gölgelerinin yaptığı lekelerin üstünde durmaktaydılar ve gölgeleri, taranmamış bir baş kadar küçülmüştü. Domuzcuk yere çömelmişti; sırtı bir çuval gibi biçimsizdi.</p>

  <p class="normal">“Sizleri bir toplantıya çağırıyorum.”</p>

  <p class="normal">Sessizlik.</p>

  <p class="normal">Roger, küçük bir taş aldı; onlara değmemek için nişan alarak, taşı ikizlerin arasına attı. İkizler irkildiler; Sam neredeyse düşecekti. Roger’in gövdesinde bir güç kaynağı, bir nabız gibi atmaya başladı.</p>

  <p class="normal">Ralph, yüksek sesle yeniden konuştu:</p>

  <p class="normal">“Sizleri bir toplantıya çağırıyorum.”</p>

  <p class="normal">Hepsini gözden geçirdi:</p>

  <p class="normal">“Jack nerede?”</p>

  <p class="normal">Oğlanlar kımıldadılar, birbirlerine danıştılar. Boyalı bir yüz, Robert’in sesiyle konuştu:</p>

  <p class="normal">“Avlanıyor. Sizi buraya sokmamamızı söyledi.”</p>

  <p class="normal">Ralph, “Ateş için geldim,” dedi. “Bir de Domuzcuk’un gözlüğü için.”</p>

  <p class="normal">Önündeki grup dalgalandı; titreyen bir kahkaha yükseldi aralarından. Bu hafif, heyecanlı gülüşme, yüksek kayalar arasında çınlayıp durdu.</p>

  <p class="normal">Ralph’ın arkasından gelen bir ses duyuldu:</p>

  <p class="normal">“Ne istiyorsunuz?”</p>

  <p class="normal">İkizler, fırladıkları gibi Ralph’ın yanından geçtiler; kalenin girişiyle Ralph’ın arasına girdiler. Ralph hızla döndü. Kişiliği ve kızıl saçlarından ötürü kim olduğu anlaşılan Jack, ormandan çıkmış geliyordu. Sağında solunda iki avcı çömelmişti. Kara ve yeşil boyalar, üçünün de yüzünü bir maske gibi örtüyordu. Arkalarındaki otların üstünde, bir dişi domuzun başsız ve şişman ölüsü, bıraktıkları yerde duruyordu.</p>

  <p class="normal">Domuzcuk, inleye inleye bağırdı:</p>

  <p class="normal">“Ralph! Beni bırakma!”</p>

  <p class="normal">Domuzcuk, gülünç bir özenle kayaya sarıldı; her şeyi aşağıya doğru çeken denizin üstünde, sıkı sıkı yapıştı bu kaya parçasına. Vahşilerin sinsi gülüşmeleri, yüksek sesli alaycı kahkahalara dönüştü.</p>

  <p class="normal">Bu gürültünün içinde, Jack’ın bağırdığı duyuldu:</p>

  <p class="normal">“Sen git buradan, Ralph. Kendi yerinde kal. Burası benim yerim, benim kabilemin yeri. Beni rahat bırak.”</p>

  <p class="normal">Alaycı gülüşmeler kesildi.</p>

  <p class="normal">Ralph, soluk soluğa konuştu:</p>

  <p class="normal">“Domuzcuk’un gözlüğünü aşırdın. Onu geri vermek zorundasın.”</p>

  <p class="normal">“Zorunda mıyım? Kim diyor bunu?”</p>

  <p class="normal">Ralph’ın öfkesi, bir alev gibi parladı:</p>

  <p class="normal">“Ben diyorum! Oy verdiniz, beni şef yaptınız. Şeytanminaresinin sesini duymadın mı? Pis bir oyun oynadın bize... Ateş isteseydin, sana verirdik...”</p>

  <p class="normal">Ralph’ın yanakları kıpkırmızı kesilmişti; yumruklanıp moraran gözü zonkluyordu:</p>

  <p class="normal">“İstediğin zaman sana ateş verebilirdik. Ama sen, bizden ateş istemedin. Bir hırsız gibi sinsice gelip, Domuzcuk’un gözlüğünü çaldın!”</p>

  <p class="normal">“Bunu bir defa daha söyle bakayım!”</p>

  <p class="normal">“Hırsız! Hırsız!”</p>

  <p class="normal">Domuzcuk bir çığlık attı:</p>

  <p class="normal">“Ralph! Beni koru!”</p>

  <p class="normal">Saldıran Jack, mızrağıyla Ralph’ın göğsüne vurmak istedi. Ralph, hemen Jack’ın kolunun durumunu görüp, ne yapacağını anladı; kendi mızrağının sapıyla Jack’ın silahını yana itti. Sonra mızrağının ucunu, Jack’ın kulağına indirdi. İki çocuk göğüs göğüse gelmişlerdi; hırsla soluyorlar, birbirlerini itiyorlar, gözleriyle ateş saçıyorlardı.</p>

  <p class="normal">“Kimmiş hırsız?”</p>

  <p class="normal">“Sen!”</p>

  <p class="normal">Jack, Ralph’tan kopup, mızrağını ona doğru savurdu. Anlaşmışçasına, birbirlerine mızrakların öldürücü uçlarıyla saldırmayı göze alamıyor, mızrakları artık birer kılıç gibi kullanıyorlardı. Jack’ın mızrağı, Ralph’ınkine çarptı; kayıp parmaklarının üstüne indi. Ralph’ın parmakları, korkunç acıdı. Sonra, iki çocuk gene birbirlerinden koptular; yer değiştirdiler. Şimdi Jack, Kaya Kale’nin karşısındaydı; Ralph da kumsal boyunca adaya dönüktü.</p>

  <p class="normal">İkisi de zor nefes alabiliyorlardı.</p>

  <p class="normal">“Hadi öyleyse...”</p>

  <p class="normal">“Hadi...”</p>

  <p class="normal">Belalı belalı karşı karşıya dikildiler; ama dövüşebilecek kadar yaklaşmıyorlardı birbirlerine.</p>

  <p class="normal">“Hadi gel de gör ne oluyor!”</p>

  <p class="normal">“Sen gel...”</p>

  <p class="normal">Yere yapışan Domuzcuk, Ralph’ın dikkatini çekmeye çalışıyordu. Ralph, gözlerini Jack’tan ayırmadan, ona yaklaştı, eğildi.</p>

  <p class="normal">“Ralph... Buraya niçin geldiğimizi unutma. Ateş. Benim gözlüğüm.”</p>

  <p class="normal">Ralph, evet dercesine başını eğdi. Savaşan kaslarını gevşetti; rahat durup, mızrağın sapını yere dayadı. Jack, yüzündeki boyaların arkasından, sır vermeyen gözlerle onu süzüyordu. Ralph, kayalığın doruklarına, sonra da vahşiler grubuna baktı:</p>

  <p class="normal">“Dinleyin. Şunu söylemeye geldik: Önce Domuzcuk’un gözlüğünü geri vermek zorundasınız. Gözlüksüz göremiyor. Oyun bozanlık yapıyorsunuz...”</p>

  <p class="normal">Yüzü boyalı vahşiler kabilesi, kıkır kıkır güldü. Ralph’ın aklı karıştı. Saçını arkaya itti; gözünün önündeki kara ve yeşil maskeye bakıp, Jack’ın gerçek yüzünü anımsamaya çalıştı.</p>

  <p class="normal">Domuzcuk fısıldadı:</p>

  <p class="normal">“Bir de ateş.”</p>

  <p class="normal">“Ha, evet. Gelelim ateşe. Bunu gene söylüyorum. Buraya geldiğimizden beri hep söyledim.”</p>

  <p class="normal">Mızrağını kaldırıp, vahşilere dikti:</p>

  <p class="normal">“Tek umudumuz, aydınlık olduğu sürece bir ateşin işaret vermesi. Belki o zaman bir gemi, dumanı görür, gelip bizi kurtarır, yurdumuza götürür. Ama o duman olmadıkça, bir geminin ancak bir rastlantı sonucu buraya gelmesini beklemek zorundayız. Yıllarca bekleyebiliriz. Yaşlanıncaya kadar...”</p>

  <p class="normal">Vahşilerin, billur gibi çın çın öten, gerçeklerden kopmuş titrek gülüşmeleri yeniden fışkırdı, ta uzaklarda yankılandı. Ralph, ansızın esen bir rüzgârla sarsılırcasına öfkeyle sarsıldı. Sesi çatladı:</p>

  <p class="normal">“Anlamıyor musunuz, yüzü boyalı salaklar? Sam, Eric, Domuzcuk ve ben... Yetmiyoruz. Ateşi yanık tutmak istedik ama yapamadık. Sizlerse, avcılık oyunu oynuyorsunuz...”</p>

  <p class="normal">Çocukların arkasında, inci gibi berrak havada, ipince dumanın dağıldığı yeri gösterdi:</p>

  <p class="normal">“Oraya bakın! Bir işaret ateşi mi diyeceksiniz buna? Yemek pişirmek için bir ateştir bu. Şimdi yiyeceksiniz, duman da kalmayacak. Anlamıyor musunuz? Şuralardan bir gemi geçiyordur belki...”</p>

  <p class="normal">Ralph sustu. Sessizliğin karşısında; Kaya Kale’yi savunanların kimliklerini gizleyen boyalı yüzler karşısında yenilgiye uğramıştı.</p>

  <p class="normal">Şef, pembe ağzını açtı; kabileyle kendi arasında duran Eric’le Sam’a:</p>

  <p class="normal">“Siz ikiniz. Geri gelin” dedi.</p>

  <p class="normal">Hiç kimse karşılık vermedi. Şaşkına dönen ikizler, birbirlerine baktılar. Şiddet olaylarının bitmesiyle toparlanan Domuzcuk, dikkatle ayağa kalktı. Jack, önce Ralph’a, sonra ikizlere bir göz attı:</p>

  <p class="normal">“Yakalayın onları!”</p>

  <p class="normal">Kimse kıpırdamadı. Jack, öfkeyle bağırdı:</p>

  <p class="normal">“Yakalayın onları diyorum size!”</p>

  <p class="normal">Yüzü boyalılar, sinirli sinirli, beceriksizce, Eric’le Sam’ın çevresinde dolandılar. Çın çın öten gülüşmeler yeniden duyuldu.</p>

  <p class="normal">Eric’le Sam, uygarlığın yüreğinden kopan bir sesle, karşı koydular:</p>

  <p class="normal">“A! Ne oluyor!”</p>

  <p class="normal">“Doğrusu bu...”</p>

  <p class="normal">Mızrakları ikizlerin elinden alındı.</p>

  <p class="normal">“Bağlayın onları!”</p>

  <p class="normal">Ralph, umutsuzca bağırdı karalı yeşilli maskeye:</p>

  <p class="normal">“Jack!”</p>

  <p class="normal">“Hadi. Bağlayın onları.”</p>

  <p class="normal">Yüzleri boyalı grup, Eric’le Sam’ın kendilerinden olmadığını artık anlamışlardı. Ellerindeki gücün de bilincine varmışlardı. Heyecanla, beceriksizce, ikizleri yere yıktılar. Jack’ın içine doğdu. Ralph’ın, ikizleri kurtarmaya çalışacağını sezdi. Vınlayan mızrağını, bir çember çizercesine arkaya doğru savurdu. Ralph, mızraktan güç bela kurtulabildi. Arkalarında kabileyle ikizler, bağıra çağıra debelenen bir yığın halini almıştı. Domuzcuk yeniden çömeldi. Hayretten donakalan ikizler, kabilenin arasında yere yatırıldı. Jack, Ralph’a doğru döndü; dişlerini sıkarak konuştu:</p>

  <p class="normal">“Gördün mü? Her istediğimi yapıyorlar.”</p>

  <p class="normal">Yeniden bir sessizlik oldu. Acemice bağlanan ikizler yerdeydi. Kabile, ne yapacağını görmek için, Ralph’a bakıyordu. Ralph, gözlerini örten kâkülün arasında onları saydı; hiçbir işe yaramayan dumana baktı.</p>

  <p class="normal">Öfkesini tutamadı. Jack’a bağırdı:</p>

  <p class="normal">“Sen bir hayvansın! Bir domuzsun! Kahrolası, kahrolası bir hırsızsın üstelik!”</p>

  <p class="normal">Ralph saldırdı.</p>

  <p class="normal">Buhranın had noktasına geldiklerini bilen Jack da saldırdı. İki çocuk, birbirine çarpıp geri fırladılar. Jack, yumruğunu Ralph’ın kulağına indirdi. Ralph, Jack’ın midesini yumruklayıp, onu inletti. Gene karşı karşıya geldiler; soluk soluğaydılar, öfkeliydiler; ama kendi vahşetleri yıldırmıştı ikisini de. Dövüşmeleri sırasında sürüp giden gürültünün farkına vardılar: Kabile, tiz seslerle “yaşa!” diye bağırıyordu boyuna. Ralph, bu gümbürtünün içinde Domuzcuk’un sesini duyabildi:</p>

  <p class="normal">“Bırak, ben konuşayım onlarla.”</p>

  <p class="normal">Domuzcuk, dövüş alanının tozu dumanı içinde ayağa kalkmıştı. Kabile, Domuzcuk’un ne yapmaya niyetlendiğini anlayınca, tiz sesler sürekli bir yuhalamaya dönüştü.</p>

  <p class="normal">Domuzcuk, denizkabuğunu havaya kaldırdı; yuhalama biraz azaldı; sonra yeniden yükseldi.</p>

  <p class="normal">“Denizkabuğu bende!”</p>

  <p class="normal">Domuzcuk bağırdı:</p>

  <p class="normal">“Denizkabuğu bende diyorum size!”</p>

  <p class="normal">Şaşılacak bir sessizlik oldu: Kabile, Domuzcuk’un söyleyebileceği tuhaf şeyleri merakla bekliyordu.</p>

  <p class="normal">Bir sessizlik ve bir duraklama oldu ama Ralph, bu sessizliğin içinde, havadan gelen garip bir ses duydu kulağının dibinde. Tüm dikkatini ona vermediği halde, “tak” diye bu hafif sesi yeniden duydu: Biri taş atıyordu. Bir elini kaldıraçtan hâlâ ayırmayan Roger’di taş atan. Yukarıdan bakınca Roger’in gözünde, Ralph karışık bir saç yığını, Domuzcuk da bir yağ tulumuydu.</p>

  <p class="normal">“Size söyleyeceğim şu: Küçük çocuklar gibi davranıyorsunuz topunuz.”</p>

  <p class="normal">Domuzcuk, büyülü beyaz denizkabuğunu havaya kaldırınca, yükselen yuhalamalar gene kesildi.</p>

  <p class="normal">“Hangisi daha iyi? Sizler gibi yüzü boyalı bir vahşi sürüsü olmak mı, yoksa Ralph gibi akıllı olmak mı?”</p>

  <p class="normal">Vahşiler arasında büyük bir gümbürtü koptu. Domuzcuk gene bağırdı:</p>

  <p class="normal">“Hangisi daha iyi? Kurallar yapıp anlaşmak mı, yoksa ava çıkıp öldürmek mi?”</p>

  <p class="normal">Gene bağırışmalar ve gene “tak” diye hafif bir ses.</p>

  <p class="normal">Bu gürültü arasında Ralph’ın sesi duyuldu:</p>

  <p class="normal">“Hangisi daha iyi? Düzen ve kurtuluş mu, yoksa ava çıkıp her şeyi berbat etmek mi?”</p>

  <p class="normal">Artık Jack da avazı çıktığı kadar bağırdığı için, Ralph’ın sesi duyulamıyordu. Jack gerileyip sırtını kabileye vermişti. Kabile, mızraklarla diken diken, tehlikeyle yüklü, sağlam bir kitle olmuştu. Saldırmaya niyetlenenler vardı aralarında; kendi kendilerini kışkırtıp buna hazırlanıyorlardı; dar geçidi silip süpüreceklerdi. Ralph biraz yanda, karşılarında duruyordu; elinde mızrağı, tetikteydi. Domuzcuk, Ralph’ın yanındaydı. Denizkabuğunun çabucak kırılabilecek ışıldayan güzelliği, hâlâ ellerindeydi; onu bir tılsım gibi kaldırmış tutuyordu. Gürültü fırtınası, kinle yoğrulan ve sesle yapılan bir büyü gibi, Ralph ile Domuzcuk’a çarptı, ta yukarılarda Roger, kendini koyuverdi; çılgınca bir haz duyarak, olanca gücüyle kaldıraca abandı.</p>

  <p class="normal">Ralph büyük kayayı görmeden önce duydu. Ayak tabanlarının altında toprağın sarsıldığını hissetti; dik yamacın tepesindeki taşlar yerinden koptu. Sonra koskocaman, kırmızı canavar gibi bir şey, geçide fırladı. Kabile çığlıklar atarken, Ralph yere kapaklandı.</p>

  <p class="normal">Kaya, çenesinden dizine kadar, yandan çarptı Domuzcuk’a. Denizkabuğu, binlerce beyaz parçaya dağılıp yok oldu. Domuzcuk, bir şey söylemeden, inlemeye bile vakit bulamadan havada uçtu; uçarken yana döndü. Kaya, iki kez zıplayıp ormanda kayboldu. Kırk ayak yükseklikten uçan Domuzcuk, denizdeki dört köşe kırmızı kayaya sırtüstü düştü. Başı ikiye yarıldı; başından bir şeyler çıktı; başından çıkanlar kırmızı bir renk aldı. Bir domuz öldürüldükten sonra nasıl hafif hafif kıpırdarsa, Domuzcuk’un kollarıyla bacakları da biraz seğirdi. Sonra deniz, ağır ağır, uzun uzun iç çekercesine yeniden soludu; kırmızı kayanın üstünde, beyaz ve pembe sular kaynadı. Ve sular geri çekildiğinde, Domuzcuk’un gövdesi de yok olmuştu.</p>

  <p class="normal">Şimdi tam bir sessizlik vardı. Ralph’ın dudakları kıpırdadı ama bir söz çıkamadı ağzından.</p>

  <p class="normal">Jack, kabilenin yanından ansızın kopup öne fırladı; deliler gibi avaz avaz bağırıyordu:</p>

  <p class="normal">“Gördün mü? Gördün mü? Aynı şey senin başına gelecek! Boşuna söylemiyorum bunu! Artık senin girebileceğin bir kabile yok! Denizkabuğu yok oldu...”</p>

  <p class="normal">Jack, eğilerek ileriye doğru koştu:</p>

  <p class="normal">“Ben şefim!”</p>

  <p class="normal">Ralph’ı vurmak amacıyla, kinle fırlattı mızrağını. Mızrağın ucu, Ralph’ın kaburga kemiklerinin derisini ve etini yırttı; sonra suya düştü. Acıdan çok, müthiş bir korku duyan Ralph, sendeledi ve kabile, Şef’leri gibi avaz avaz bağırarak, Ralph’ın üstüne yürüdü. Fırlatılan ikinci mızrak, eğri olduğu için yüzüne isabet etmedi. Roger, yukarıdan üçüncü bir mızrak attı. Yerde yatan ikizler, kabilenin arkasında olduklarından, görülmüyorlardı. Kimliği bilinmeyen şeytan yüzleri, dar geçitte kaynaşıyordu. Ralph döndü, koştu. Martı seslerini andıran çığlıklar duydu arkasında. Bilincinde olmayan bir içgüdüye uyarak, açıklık yerden kaçtığı için, mızraklar hedeflerine ulaşamadı. Dişi domuzun başsız ölüsünü görüp, tam zamanında üstünden atlayabildi. Sonra yaprakları ve küçük dalları çatır çatır ezerek, ağaçların arasına daldı; orman onu gizledi.</p>

  <p class="normal">Şef, domuzun yanında durup döndü; ellerini havaya kaldırdı:</p>

  <p class="normal">“Geri dönün! Kaleye geri dönün!”</p>

  <p class="normal">Çok geçmeden kabile, gürültüler içinde dar geçide vardı. Orada Roger aralarına girdi.</p>

  <p class="normal">Şef, Roger’e kızgındı:</p>

  <p class="normal">“Neden nöbet tutmuyorsun?”</p>

  <p class="normal">Roger, ağırbaşlı bir halle, Şef’e baktı:</p>

  <p class="normal">“Demin indim aşağı...”</p>

  <p class="normal">Cellatlara özgü dehşete bürünmüştü Roger. Şef, ona bir şey söylemedi; yerdeki Eric’le Sam’a baktı:</p>

  <p class="normal">“Kabileye katılmak zorundasınız.”</p>

  <p class="normal">“Bırakın beni...”</p>

  <p class="normal">“... Beni de.”</p>

  <p class="normal">Az sayıda mızrak kalmıştı. Şef, bunlardan birini kaptığı gibi, Sam’ın kaburga kemiklerine batırmaya başladı.</p>

  <p class="normal">Şef, öfkeyle konuştu:</p>

  <p class="normal">“Sizler ne demek istiyorsunuz, ha? Ne demek buraya mızraklarla gelmek? Ne demek benim kabileme katılmamak?”</p>

  <p class="normal">Şef’in, Sam’ı mızrakla dürtüklemesi, düzenli ve tempolu bir hal aldı. Sam, avazı çıktığı kadar bağırdı.</p>

  <p class="normal">“Başka çaresi var.”</p>

  <p class="normal">Bunu diyen Roger, Şef’in yanından geçerken, az kalsın onu omzuyla itecekti. Bağrışma kesildi. Eric’le Sam, sessiz bir korku içinde, yattıkları yerden Roger’e bakakaldılar. Roger, ne olduğu bilinmez ve sınırsız bir gücün temsilcisi olarak, ikizlere doğru ilerledi.</p>
</body>
</html>
