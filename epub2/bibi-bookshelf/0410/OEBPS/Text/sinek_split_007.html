<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sinek</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">6<br class="chapter" />
  Havadan Gelen Canavar</h1>

  <p class="normal">Artık yıldızların aydınlığı vardı ancak. Çocuklar, bir hayaletin iniltisini andıran bu sesin nereden geldiğini anladıktan, Percival da sustuktan sonra, Ralph ve Simon onu beceriksizce kaldırdılar, barınakların birine taşıdılar. Domuzcuk, korkmadığını söylemişti ama onların yanından uzaklaşmıyordu gene de. Üç çocuk, beraberce öteki barınağa gittiler. Orada, gürültüyle hışırdayan kuru yaprakların üstüne uzandılar huzursuzluk içinde lagünü aydınlatan yıldızlara baktılar. Küçüklerden birinin, öteki barınaklardan bağırdığını duyuyorlardı ara sıra. Bir kez de büyüklerden biri karanlıkta konuştu. Sonra uykuya daldılar.</p>

  <p class="normal">Ufukta incecik bir hilal yükseldi. Öyle inceydi ki, suya tam yansıdığı zaman bile aydınlık bir iz bırakmıyordu. Gel gelelim gökyüzünde başka ışıklar da vardı o sırada. Bu ışıklar, hızla kımıldıyorlar, yanıp sönüyorlar, on mil yükseklerde sürüp giden savaştan en hafif bir ses bile duyulmadan yok oluveriyorlardı. Şimdi çocukların hepsi uyudu, bunu göremedikleri halde, büyüklerin dünyasından bir işaret de verildi adadakilere: Ansızın ışık saçan bir patlama oldu; parlak bir şey, kıvrıla kıvrıla aşağıya doğru süzüldü. Sonra gene karanlık ve yıldızlar. Adanın üstünde bir benek vardı; bir paraşütün altına asılı, eli kolu boşlukta sallanan, hızla düşen bir insan biçimiydi bu. Çeşitli yüksekliklerin değişen rüzgârları, canlarının istediği yere sürüklüyorlardı bu biçimi. Sonra üç mil yükseklikte sürekli esen bir rüzgâr, gökyüzünde bir kıvrım çizip, paraşütçüyü aşağıya doğru indirdi; denizdeki mercan kayalıkları ve lagünü çaprazlama aşarak, dağa doğru sürükledi onu. Adam düştü ve paraşüt, dağın yamacındaki mavi çiçekler arasında buruş buruş oldu. Ama o yükseklikte de tatlı bir rüzgâr olduğu için, paraşüt çırpınıp kabardı, sağa sola çarptı, çekiştirildi. Böylece adam, ayakları arkada sürünerek, dağın doruğuna kaydı. Rüzgâr her esişinde, paraşütçüyü adım adım, mavi çiçeklerin, büyük kayaların, kırmızı taşların arasından yukarıya doğru çekti; ta ki paraşütçü, dağ doruğunun paramparça kayaları üstünde yığılıp kalana kadar. Burada zaman zaman esen rüzgâr, paraşütün iplerini birbirine doladı, salkım saçak etti. Karmakarışık iplerle bağlanan adam, miğferli başı dizlerinin arasında, oturakaldı. Bir esinti olunca, ipler geriliyor ve bir rastlantıdan doğan bir çekişle adamın başı kalkıyor, gövdesi doğruluyor, bir şeyler görmek istercesine dağın dik yamacından bakar gibi oluyordu. Sonra esinti azalınca ipler gevşiyor, adam gene öne doğru eğiliyor, başı dizlerinin arasına düşüyordu. Böylece yıldızlar gökyüzünde ilerlerken, bu adam biçimi dağın doruğunda oturup kaldı; doğrulup doğrulup öne doğru eğildi hiç durmadan.</p>

  <p class="normal">Sabahın alacakaranlığında, dağ yamacının biraz aşağısında, bir kayanın yanında gürültüler duyuldu. İki çocuk bir çalı çırpı ve kuru yaprak yığınının içinden yuvarlanıp çıktılar. İki belirsiz gölge, uykulu uykulu konuşuyorlardı birbirleriyle. Ateşin başında görevli olan ikizlerdi bunlar. Kurallara göre, biri uyurken, öteki nöbet tutmalıydı. Ne var ki, beraber değil de tek başına bir iş yapmaları gerekince, ikizler akıllı davranamazlardı bir türlü. İşte bu yüzden, ikisinin de bütün gece uyanık kalmasının yolu olmadığı için uyumuşlardı. Esneye esneye, gözlerini ovuştura ovuştura, buralarda yürümeye alışık adımlarla, işaret ateşinin yakıldığı kara lekeye doğru ilerlediler. Oraya varınca, esnemeler kesildi. İkizlerden biri hızla geri koşup, çalı çırpı ve yaprak getirdi.</p>

  <p class="normal">Öteki çömeldi.</p>

  <p class="normal">“Sönmüş galiba.”</p>

  <p class="normal">Eline verilen değneklerle şurayı burayı karıştırdı.</p>

  <p class="normal">“Hayır.”</p>

  <p class="normal">Yere yattı; dudaklarını kararmış yere yanaştırdı, hafif hafif üfledi. Kızıl bir ışıkla aydınlanan yüzü görüldü.</p>

  <p class="normal">“Sam... ver bize...”</p>

  <p class="normal">“... Kuru odun.”</p>

  <p class="normal">Eric eğilip, ateş parlayıncaya kadar gene üfledi. Sam oraya bir parça kuru odun, bir de dal koydu. Parıltı arttı, dal tutuştu. Sam, birçok dal daha yığdı ateşin üstüne.</p>

  <p class="normal">“Hepsini yakma” dedi Eric. “Fazla dal koyuyorsun.”</p>

  <p class="normal">“Isınalım.”</p>

  <p class="normal">“Ama daha odun getirmeliyiz o zaman.”</p>

  <p class="normal">“Ben üşüyorum.”</p>

  <p class="normal">“Ben de.”</p>

  <p class="normal">“Üstelik...”</p>

  <p class="normal">“... Karanlık. Peki öyleyse.”</p>

  <p class="normal">Eric çömeldi, ateşle uğraşan Sam’a baktı. Sam, kuru odunlarla küçük bir çadır yaptı. Ateş iyice yanmıştı.</p>

  <p class="normal">“Az kalsın...”</p>

  <p class="normal">“Öyle bir kızacaktı ki...”</p>

  <p class="normal">“Waxy’ye dönecekti.”</p>

  <p class="normal">“Ya, öyle.”</p>

  <p class="normal">Birkaç saniye ikizler sessizce ateşe baktılar. Sonra Eric, sinsi sinsi güldü:</p>

  <p class="normal">“Amma da Waxy’leşmişti ha!”</p>

  <p class="normal">“Şey için...”</p>

  <p class="normal">“Ateşle domuz için.”</p>

  <p class="normal">“İyi ki, bize çıkışacağına Jack’a çıkıştı.”</p>

  <p class="normal">“Öyle, hatırladın mı okuldaki ihtiyar Waxy’yi?”</p>

  <p class="normal">“Çocuk-sen-beni-yavaş-yavaş-deli-ediyorsun!”</p>

  <p class="normal">İkizler, eş gülüşmelerini aralarında paylaştılar. Sonra karanlık ve bazı başka şeyler akıllarına gelince, tedirginlik içinde çevrelerine bakındılar. Gözlerini, odundan yapılmış çadır içinde yanan ateşe çevirdiler yeniden. Eric, alevlerden kurtulmak için çılgınca koşuşan ama kurtulamayan tespihböceklerine baktı. Hemen şurada aşağıda, dağın daha dik olan yamacında, ilk yaktıkları ateşi düşündü. Şimdi kapkaranlıktı orası. Bunu anımsamak istemediği için, başını dağın doruğuna çevirdi.</p>

  <p class="normal">Ateşten yayılan sıcaklık, onları tatlı tatlı sarıyordu şimdi. Sam, dalları birbirlerine mümkün olduğu kadar bitiştirerek ateşe atıp, oyalandı. Eric ellerini uzattı, ateşe dayanabileceği mesafeyi ayarladı. Ateşin ötelerine baktı iş olsun diye; yassı gölgelerini hesaplayarak, dağınık kayaların gündüzki biçimlerini saptamaya çalıştı. Tam orada büyük bir kaya vardı; şurada da üç tane taş ve çatlak bir kaya ve onun ötesinde bir boşluk vardı... Tam orada...</p>

  <p class="normal">“Sam?”</p>

  <p class="normal">“Ne var?”</p>

  <p class="normal">“Bir şey yok.”</p>

  <p class="normal">Alevler dalları sarmıştı; dalların kabuğu kıvranıp dökülüyor, odun çatırdıyordu. Odundan yapılan çadır çöktü ve dağın doruğunda geniş bir ışık çemberi yayıldı.</p>

  <p class="normal">“Sam...”</p>

  <p class="normal">“Ne var?”</p>

  <p class="normal">“Sam! Sam!”</p>

  <p class="normal">Sam sinirlenerek, gözlerini Eric’e çevirdi. Eric’in bakışında öyle bir yoğunluk vardı ki, korkunç bir şey gördüğü belliydi. Eric’in baktığı yöne sırtını çevirmiş olan Sam, hemen ateşin çevresinde emekleye emekleye döndü. Eric’in yanına çömeldi; onun gördüğü şeye baktı. Birbirine sarılan ikizler, kıpırdamadan durdular; hiç kırpılmayan gözleri oraya dikili, ağızları açık kaldı.</p>

  <p class="normal">Ta aşağılarda, ormanın ağaçları iç çekti, sonra kükredi. İkizlerin alnındaki saçlar uçuştu; ateş yandan alevler saçtı. On beş yarda uzaklıkta, rüzgârla kabarıp gerilen bezin sesi duyuldu.</p>

  <p class="normal">Çocukların ikisi de bağırmadılar. Ama birbirlerine daha da sıkı sarıldılar ve dudaklarının rengi soldu. Her bir yana savrulan ateş, dağın doruğuna duman, kıvılcımlar ve yanıp sönen ışık dalgaları saçarken, ikizler, belki aşağı yukarı on saniye böyle çömelip kaldılar.</p>

  <p class="normal">Sonra, korku dolu bir tek beyinleri varmış gibi, kayaların üstünde düşe kalka kaçtılar.</p>

  <p class="normal">Ralph düş görmekteydi. Kuru yaprakların arasında uzun süre –ona saatlerce gelmişti bu süre–&nbsp;dönüp durduktan sonra, uykuya dalmıştı. Öteki barınaklarda karabasan görenlerin çıkardığı gürültüleri bile duymuyordu artık; çünkü Ralph, nereden geldiyse oraya geri dönmüştü: Bahçe duvarının üstünden midilli atlarına şeker yedirmekteydi.</p>

  <p class="normal">Sonra biri Ralph’ın kolunu tutup sarsıyor, çay zamanı geldiğini söylüyordu.</p>

  <p class="normal">“Ralph! Uyan!”</p>

  <p class="normal">Yapraklar deniz gibi kükrüyordu.</p>

  <p class="normal">“Ralph! Uyan!”</p>

  <p class="normal">“Ne oluyor?”</p>

  <p class="normal">“Gördük...”</p>

  <p class="normal">“... Canavarı...”</p>

  <p class="normal">“Olduğu gibi gördük!”</p>

  <p class="normal">“Siz kimsiniz? İkizler mi?”</p>

  <p class="normal">“Canavarı gördük...”</p>

  <p class="normal">“Gürültü etmeyin. Domuzcuk!”</p>

  <p class="normal">Yapraklar hâlâ kükremekteydi. Domuzcuk, Ralph’a çarptı. Barınağın girişinde uzunluğuna bir delik vardı. Ralph, solgunlaşan yıldızların aydınlattığı bu deliğe doğru koşmaya hazırlanırken, ikizlerden biri onu yakaladı:</p>

  <p class="normal">“Dışarı çıkamazsın... Korkunç!”</p>

  <p class="normal">“Domuzcuk... Mızraklar nerede?”</p>

  <p class="normal">“Duyuyorum...”</p>

  <p class="normal">“Gürültü etme öyleyse. Kıpırdama.”</p>

  <p class="normal">Orada yatıp, ara sıra uzun uzun susan ikizlerin fısıldadıklarını önce kuşkuyla, sonra da büyük bir korku içinde dinlediler. Karanlık, pençelerle, ne oldukları bilinmez varlıkların dehşetiyle, tehditlerle doldu çok geçmeden. Bitmez tükenmez bir şafak, yıldızları söndürdü; sonunda kül rengi, dertli bir aydınlık barınağa sızmaya başladı. Barınağın dışındaki dünya hâlâ aklın alamayacağı kadar tehlikeli olduğu halde, çocuklar kıpırdamaya başladılar. Karanlığın çıkılmaz dehlizlerinde, uzak yerler ve yakın yerler belirmeye başladı. Gökyüzünde, ta yükseklerde, küçük bulutlar renklenip ısınır gibi oldu. Tek bir deniz kuşu, boğuk bir çığlık atarak yukarılara doğru kanat çırptı; bu boğuk çığlık yankılandı: Bilinmeyen bir yaratık ormanda acı acı bağırdı. Şimdi ufka yakın bulutlar, pembe çizgilerle ışıldamaya başladı ve hindistancevizi ağaçlarının tüy gibi tepeleri yeşil bir renk aldı.</p>

  <p class="normal">Ralph, barınağın girişinde diz çöktü; gözlerini kısıp, dikkatle bakındı çevresine:</p>

  <p class="normal">“Sam ile Eric. Onları toplantıya çağırın. Sessizce. Hadi, gidin.”</p>

  <p class="normal">Birbirlerine titreyerek sarılan ikizler, birkaç adım atıp bitişik barınağa gidecek kadar yüreklendiler; korkunç haberi verdiler çocuklara. Ralph ayağa kalktı; korkudan sırtı diken diken olduğu halde, vakarını bozmadan büyük kayaya yürüdü. Domuzcuk ile Simon arkasındaydı; öteki çocuklar, kendilerini gizlercesine usulcacık peşlerinden geliyorlardı.</p>

  <p class="normal">Ralph, cilalanmış gibi parlayan kütüğün üstünde duran büyük şeytanminaresini aldı, ağzına götürdü; sonra durakladı ve üfleyeceğine havaya kaldırdı, çocuklara gösterdi; hepsi anladı.</p>

  <p class="normal">Ufuk çizgisinin altından bir yelpaze gibi ilkin yukarıya doğru yayılan güneş ışınları, şimdi alçaldı, göz düzeyine geldi. Ralph, onları sağdan aydınlatan, gittikçe büyüyen ve kendisine konuşabilmek gücünü veren altın dilimine baktı bir saniye. Önünde halkalanan çocuklar, av mızraklarını dimdik tutuyorlardı.</p>

  <p class="normal">Ralph, denizkabuğunu yakınında duran ikizlerden Eric’e verdi.</p>

  <p class="normal">“Canavarı kendi gözlerimizle gördük. Hayır... Uyumuyorduk.”</p>

  <p class="normal">Sam, olup bitenleri anlatmaya devam etti. İkizlerin aslında bir tek varlık oldukları artık kabul edildiği için, denizkabuğunu biri tutunca ötekinin de konuşabilmesi, bir gelenek halini almıştı.</p>

  <p class="normal">“Canavarın üstü kürk gibiydi. Başının arkasında kımıldayan bir şey vardı... Kanatlar... Canavar da kımıldıyordu...”</p>

  <p class="normal">“Korkunç bir şeydi bu. Neredeyse oturur gibi yaptı...”</p>

  <p class="normal">“Ateş alev alev yanıyordu...”</p>

  <p class="normal">“Yeniden tutuşturmuştuk ateşi...”</p>

  <p class="normal">“Bir yığın değnek koymuştuk...”</p>

  <p class="normal">“Gözleri vardı...”</p>

  <p class="normal">“Dişleri...”</p>

  <p class="normal">“Pençeleri...”</p>

  <p class="normal">“Olanca gücümüzle koştuk...”</p>

  <p class="normal">“Oraya buraya çarptık...”</p>

  <p class="normal">“Canavar da peşimizden geldi.”</p>

  <p class="normal">“Bana neredeyse dokundu...”</p>

  <p class="normal">Ralph, korku içinde, elini Eric’in yüzüne uzattı; çalılar, Eric’in yüzünü fena sıyırmıştı.</p>

  <p class="normal">“Bu nasıl oldu?”</p>

  <p class="normal">Eric, eliyle yüzünü yokladı:</p>

  <p class="normal">“Yüzüm pürüzlü gibi. Acaba kanıyor mu?”</p>

  <p class="normal">Çocuklar, dehşet içinde bir adım gerilediler. Hâlâ esnemekte olan Johnny, bağıra çağıra ağlamaya başladı. Bill, yüzüne bir tokat indirince, gözyaşları Johnny’yi boğar gibi oldu. Bu pırıl pırıl sabah, tehditlerle doluydu. Çocuklardan oluşan halkanın biçimi değişti. Çocuklar kayanın ortasında kalacakları yerde, yan yana sıralandılar. Ucu sivrilmiş sopalardan yapılan mızrakları, önlerinde bir çeşit parmaklık halini aldı. Jack, çocukların gene ortada toplanmalarını istedi:</p>

  <p class="normal">“Gerçek bir av olacak bu! Kim geliyor benimle?”</p>

  <p class="normal">Ralph, sinirli sinirli kıpırdadı:</p>

  <p class="normal">“Bu mızraklar tahtadan yapılmıştır. Aptallık etme.”</p>

  <p class="normal">Jack, Ralph’ı hor görürcesine sırıttı:</p>

  <p class="normal">“Korkuyor musun?”</p>

  <p class="normal">“Elbette korkuyorum. Kim korkmaz ki?”</p>

  <p class="normal">Ralph, anlattıklarını yalanlamaları özlemi içinde ama umutsuzca ikizlere döndü:</p>

  <p class="normal">“Herhalde şaka değildi söyledikleriniz?”</p>

  <p class="normal">İkizler, bu soruyu öyle candan yanıtladılar ki, kimsenin bir kuşkusu kalmadı.</p>

  <p class="normal">Domuzcuk denizkabuğunu aldı:</p>

  <p class="normal">“Acaba... yani acaba burada kalamaz mıyız? Canavar yanımıza gelmez belki de.”</p>

  <p class="normal">Ralph, onları gözetleyen bir yaratığın var olduğunu hissetmeseydi, avaz avaz bağırabilirdi Domuzcuk’a.</p>

  <p class="normal">“Burada kalmak ha? Adanın bu köşesine sıkıştırılmak, hep tetikte olmak? Peki, nasıl besleneceğiz o zaman? Ateş ne olacak?”</p>

  <p class="normal">Jack’ın içi içine sığmıyordu:</p>

  <p class="normal">“Harekete geçelim. Boşuna vakit harcıyoruz.”</p>

  <p class="normal">“Hayır, boşuna değil. Küçükler ne olacak?”</p>

  <p class="normal">“Cehenneme kadar yolları var küçüklerin!”</p>

  <p class="normal">“Birinin onlara göz kulak olması gerek.”</p>

  <p class="normal">“Bugüne kadar hiç kimse göz kulak olmadı onlara.”</p>

  <p class="normal">“O zaman gereği yoktu! Ama şimdi var. Domuzcuk bakacak onlara.”</p>

  <p class="normal">“Güzel! Domuzcuk’u tehlikeden koru.”</p>

  <p class="normal">“Aklını başına topla. Domuzcuk ne yapabilir bir tek gözle?”</p>

  <p class="normal">Çocuklar merakla bir Ralph’a, bir Jack’a bakıp duruyorlardı.</p>

  <p class="normal">“Bir şey daha var: Bu her zamanki av gibi olamaz; çünkü canavar iz bırakmıyor. İz bıraksaydı görürdünüz. Ne bileyim, belki de canavar ağaçtan ağaca atlıyordur, hani şey gibi... adı neydi onun...”</p>

  <p class="normal">Çocuklar başlarını salladılar.</p>

  <p class="normal">“Bu yüzden düşünmek zorundayız.”</p>

  <p class="normal">Domuzcuk, kırık gözlüğünü eline aldı; kalan tek camı temizledi:</p>

  <p class="normal">“Biz ne olacağız, Ralph?”</p>

  <p class="normal">“Denizkabuğu sende değil. Al.”</p>

  <p class="normal">“Yani biz ne olacağız demek istiyorum. Ya hepiniz yokken canavar buraya gelirse? Ben doğru dürüst göremiyorum. Eğer korkarsam...”</p>

  <p class="normal">Jack, Domuzcuk’u hor görürcesine sözünü kesti:</p>

  <p class="normal">“Sen hep korkarsın.”</p>

  <p class="normal">“Denizkabuğu bende...”</p>

  <p class="normal">“Denizkabuğu! Denizkabuğu!” diye bağırdı Jack. “Artık nemize gerek denizkabuğu! Bundan böyle kimin sözü geçer biliyoruz. Simon’un konuşması ya da Bill’in ya da Walter’in konuşmaları ne işe yaradı ki? Çenelerini kapayıp oturmaları zamanının geldiğini artık anlamalı bazı kişiler. Karar vermeyi bizlere bırakmalı artık.”</p>

  <p class="normal">Ralph, bu söylevi duymamazlıktan gelemezdi. Yüzü kıpkırmızı kesildi.</p>

  <p class="normal">“Denizkabuğu sende değil” dedi. “Otur yerine.”</p>

  <p class="normal">Jack’ın yüzü öylesine sarardı ki, çilleri, kahverengi benekler gibi açık seçik görüldü. Dudaklarını diliyle ıslatıp ayakta kaldı:</p>

  <p class="normal">“Avcıları ilgilendiren bir iş bu.”</p>

  <p class="normal">Çocuklar yoğun bir dikkatle bakıyorlardı. Tartışmaya tatsız bir biçimde katıldığını hisseden Domuzcuk, büyük şeytanminaresini Ralph’ın dizlerine doğru kaydırıp, yerine oturdu. Domuzcuk soluğunu tuttu.</p>

  <p class="normal">Sonunda Ralph, “Canavarı izlemenizin yolu olmadığına göre” dedi; “bu, yalnız avcıları ilgilendiren bir iş değil. Kurtulmak istemiyor musunuz sizler?”</p>

  <p class="normal">Toplantıdakilere baktı:</p>

  <p class="normal">“Kurtulmak istemiyor musunuz hepiniz?”</p>

  <p class="normal">Gene Jack’a döndü:</p>

  <p class="normal">“Bunu daha önce de söyledim. En önemli şey ateş. Şimdi ateş sönmüş olmalı...”</p>

  <p class="normal">Eskiden duyduğu öfke Ralph’ı kurtardı; saldırıya geçme gücünü verdi ona:</p>

  <p class="normal">“Hiçbirinizin aklı yok mu? O ateşi yeniden yakmalıyız. Sen bunu hiç düşünmemiştin, değil mi Jack? Yoksa hiçbiriniz kurtulmak istemiyor musunuz?”</p>

  <p class="normal">Hepsi kurtulmak istiyordu. Hiç kuşkuları yoktu bu konuda. Ansızın herkesin kesinlikle Ralph’tan yana çıkmasıyla, bu buhran da atlatıldı. Domuzcuk, tıkana tıkana soluğunu koyuverdi; yeniden nefes almak istedi ama alamadı. Ağzı açık, dudaklarının çevresinde mavi gölgeler, bir ağaç gövdesinin yanına yıkıldı. Hiç kimsenin ona aldırdığı yoktu.</p>

  <p class="normal">“Şimdi iyice düşün, Jack. Adada hiç gitmediğin bir yer var mı?”</p>

  <p class="normal">Jack, isteksiz yanıtladı bu soruyu:</p>

  <p class="normal">“Var ama... Elbette var! Hatırladın mı; en uçta, kayaların birbirleri üstüne yığılı olduğu yeri? Ben çok yakınlarına gittim orasının. Kaya bir çeşit köprü gibi oluyor. Ancak bir tek yoldan gidilebiliyor yukarıya.”</p>

  <p class="normal">“O yaratık orada yaşıyordur belki.”</p>

  <p class="normal">Toplantıdakilerin hepsi aynı anda konuşmaya başladılar.</p>

  <p class="normal">“Susun! Peki. Bakacağımız yer orası. Eğer canavar orada değilse, dağa çıkıp arayacağız; ateşi de yakacağız.”</p>

  <p class="normal">“Hadi, gidelim.”</p>

  <p class="normal">“Önce bir şeyler yiyeceğiz. Sonra gideceğiz.”</p>

  <p class="normal">Ralph durakladı:</p>

  <p class="normal">“Mızrakları alsak iyi olur.”</p>

  <p class="normal">Yedikten sonra Ralph ile büyük çocuklar, kumsal boyunca yürüyerek yola çıktılar. Domuzcuk’u bir yere oturtup, büyük kayanın üstünde bırakmışlardı. Öteki günler gibi, bugün de mavi bir kubbenin altında her yer güneşle dolup taşacaktı herhalde. Tatlı bir kıvrım çizen kumsal, önlerinde uzanıp gidiyor, ormanla karışıyor gibi oluyordu sonunda. Sabahın erken saatleri olduğu için, hayal görüntülerinin bir bu yana bir o yana serilen tülleri, her şeye belirsiz bir hal vermemişti henüz. Çocuklar, Ralph’a uyarak, suyun kıyısındaki sıcak kumda yürümeyi göze alamadılar; hindistancevizi ağaçlarının sıralandığı set boyunca dikkatle ilerlediler. Sonra Ralph, Jack’ın yol göstermesine izin verdi. Yirmi yarda uzakta bulunan bir düşmanı görebilecek yerlerden geçtikleri halde, Jack, durumun korkunçluğunu abartarak, sakına sakına atıyordu her adımını. Sorumluluktan bir süre olsun kurtulmasına şükreden Ralph, en arkadan geliyordu. Ralph’ın önünde yürüyen Simon, bir an için canavara inanmaz gibi oldu. Tırnaklayabilen, pençeleri olan, bir dağın doruğunda oturan, iz bırakmayan; ama Eric’le Sam’a yetişebilecek hızdan yoksun bir canavar... Simon, canavarı düşündükçe, gözünün önüne bir insan geliyordu: Hem yiğit, hem de hasta bir insan.</p>

  <p class="normal">Simon içini çekti. Başkaları, kişiliklerinin o korkunç baskısını duymadan ayağa kalkabiliyor, bir toplantıda söz alabiliyor; bir tek kişiyle konuşuyormuş gibi, canlarının istediğini söyleyebiliyorlardı. Simon, yana çekilip arkasına baktı. Ralph, mızrağı omuzunda, ilerliyordu. Simon yavaşladı, çekine çekine Ralph’ın yanında yürümeye başladı. Artık gözlerinin üstüne düşecek kadar uzayan, kalın telli kara saçlarının arasından Ralph’a baktı. Ralph, gözlerini yana çevirdi; Simon’un kendini rezil ettiğini unutmuş gibi zorla gülümsedi; sonra gene boşluğa baktı. Ralph onu benimsediği için, Simon kıvanç duydu bir iki saniye; sonra kendini düşünmez oldu yeniden. Bir ağaca küt diye çarpınca sinirlenen Ralph, yan yan ona baktı; Robert ise, sinsi sinsi güldü. Simon sendeledi; alnındaki beyaz leke kızardı; kan sızmaya başladı. Ralph, Simon’u aklından silkip attı; kendi kişisel cehennemine geri döndü: Kaleye varacaklardı er geç; şefin önden gitmesi gerekecekti o zaman.</p>

  <p class="normal">Jack, koşarak geri döndü:</p>

  <p class="normal">“Artık görebilir bizi.”</p>

  <p class="normal">“Peki. Ne kadar yaklaşabilirsek yaklaşacağız oraya.”</p>

  <p class="normal">Ralph, toprağın hafifçe yükseldiği kaleye doğru yürüdü Jack’ın peşinden. Sollarındaki ağaç ve bitkiler öylesine sıktı ki, içlerine girmenin yolu yoktu.</p>

  <p class="normal">“Bunun içinde bir yaratık olamaz mı?”</p>

  <p class="normal">“Görüyorsun, olamaz. Hiçbir şey oraya ne girebilir ne de çıkabilir.”</p>

  <p class="normal">“Ya kale?”</p>

  <p class="normal">“Bak.”</p>

  <p class="normal">Ralph, ot perdesini aralayıp baktı. Ancak birkaç adımlık taşlı toprak vardı önlerinde. Ondan sonra, adanın iki yanı birbirine öyle yaklaşıyordu ki, burada yüksek bir burun olması gerekirdi. Oysa burun yerine, kayanın kenarına oyulmuş alçak bir çıkıntı vardı. Eni birkaç yarda, boyu da belki on beş yarda olan bu çıkıntıyla ada, denize kadar uzanıp gidiyordu. Orada da, adanın yapısının temelini oluşturan o dört köşe pembe kayalar vardı. Kalenin bu yanında, yaklaşık yüz ayak yükseklikte, dağ doruğundan gördükleri pembe tabya vardı. Yalıyarın kayaları çatlamıştı; tepeye düştü düşecek izlenimi veren, koskocaman taşlar yığılıydı.</p>

  <p class="normal">Ralph’ın arkasındaki yüksek otlar, sessiz avcılarla doldu. Ralph, Jack’a baktı:</p>

  <p class="normal">“Sen bir avcısın.”</p>

  <p class="normal">Jack’ın yüzü kızardı:</p>

  <p class="normal">“Biliyorum. Peki.”</p>

  <p class="normal">Ralph’ın benliğinin ta derinlerinden gelen bir ses, Ralph adına konuştu:</p>

  <p class="normal">“Ben şefim. Ben gideceğim. Karşı çıkmaya kalkmayın.”</p>

  <p class="normal">Ralph, çocuklara döndü:</p>

  <p class="normal">“Sizler burada saklanın... Beni bekleyin.”</p>

  <p class="normal">Sesinin, ya duyulmaz hale geldiğinin ya da fazla yükseldiğinin farkına vardı. Jack’a baktı:</p>

  <p class="normal">“Ne dersin... Acaba?”</p>

  <p class="normal">Jack homurdandı:</p>

  <p class="normal">“Ben her bir yana gittim. Burada olmalı.”</p>

  <p class="normal">“Anladım.”</p>

  <p class="normal">Simon, karışık bir şeyler mırıldandı:</p>

  <p class="normal">“Canavara inanmıyorum ben.”</p>

  <p class="normal">Ralph, sanki havanın iyi olması gibi sıradan bir konu konuşuyorlarmış da aynı görüşü paylaşıyorlarmış gibi, terbiyeli terbiyeli karşılık verdi Simon’a:</p>

  <p class="normal">“Öyle. Yoktur herhalde.”</p>

  <p class="normal">Ralph’ın solgun dudakları sıkı sıkı kapanmıştı. Çok ağır bir hareketle saçlarını arkaya doğru itti:</p>

  <p class="normal">“Güzel. Hoşça kalın.”</p>

  <p class="normal">Toprağın daraldığı yere varıncaya kadar, ayaklarını zorla kımıldattı.</p>

  <p class="normal">Şimdi boş hava uçurumları sarmıştı her bir yanını. Nasıl olsa ilerlemek zorundaydı ama böyle bir zorunluluk olmasa bile saklanacak yer yoktu. Dar yolda durup, aşağıya doğru baktı. Yüzyıllarca sonra deniz, kaleyi bir ada yapacaktı er geç. Sağında açık denizin saldırısına uğrayan lagün vardı; solundaysa...</p>

  <p class="normal">Ralph ürperdi. Bu lagün, çocukları Pasifik Okyanusu’ndan korumuştu. Ancak Jack, öteki yandaki suların kıyısına gidebilmişti her nedense. Şimdi Ralph, karada duran biri açısından kabaran okyanusa baktı. Akıllara sığmaz müthiş bir yaratık gibi soluyordu okyanus. Sular kayaların arasını ağır ağır kaplıyor; pembe granitten yüzeyler, acayip mercanlar, çiçeğimsi deniz yaratıkları, yosunlar meydana çıkıyordu. Ormanın ağaçlarının tepelerinde rüzgâr nasıl fısıldarsa, sular da aşağılarda, ta aşağılarda öyle fısıldıyordu. Bir masa gibi yayılan üstü düz bir kaya vardı orada; yosunlu yanlarını sular yaladığı için, bu kayanın kenarları yalıyarlara benziyordu. Okyanus, uyuyan koskocaman bir canavar gibi soluğunu koyuverince, deniz yükseldi; yosunlar akar gibi oldu ve sular kükreyerek kayanın üstünde kaynadı. Dalgaların gidip gelişi hissedilmiyordu burada; ancak her an, suların alçalışı, yükselişi, sonra yeniden alçalışı vardı.</p>

  <p class="normal">Ralph döndü, dimdik yükselen kırmızı kayaya baktı. Bu kayanın arkasında, uzun otların arasında çocuklar bekliyorlardı; Ralph’ın ne yapacağını bekliyorlardı. Ralph, avuçlarındaki terin artık soğuduğunun farkına vardı. Aslında bir canavarla karşılaşmayı hiç ummadığını; karşılaşsa da ne yapacağını bilmediğini, şaşarak anladı.</p>

  <p class="normal">Kırmızı kayaya tırmanabilirdi ama tırmanmasına gerek yoktu; çünkü dört köşe kayanın kenarında bir çeşit çıkıntı vardı. Böylece sağdan, lagüne bakan yandan, bu çıkıntıda yavaş yavaş ilerleyerek, kayanın arkasına gidebilirdi. Bunu kolayca yapan Ralph, çok geçmeden kayanın arkasını gördü.</p>

  <p class="normal">Beklediğinden başka bir şey yoktu burada: Bir pastanın üstüne dondurulmuş tozşekerin serpilmesi gibi, üstüne deniz kuşlarının pisliği serpilmiş darmadağın kocaman taşlar ve tabyanın tepesinde paramparça kayalara giden dik bir yamaç.</p>

  <p class="normal">Arkasında bir ses duyunca, döndü. Jack, çıkıntıda yavaşça ilerlemekteydi.</p>

  <p class="normal">“Seni tek başına bırakamazdım bu işte.”</p>

  <p class="normal">Ralph hiçbir şey söylemedi. Kayaların üstünde önden gitti. İçinde, çürük deniz kuşu yumurtaları bulunan bir yuvadan başka korkunç, hiçbir şey görülmeyen mağaramsı bir girintinin içine baktı. Sonunda oturdu, çevresine bir göz gezdirdi, mızrağın ucuyla kayaya vurdu.</p>

  <p class="normal">Jack heyecanlıydı:</p>

  <p class="normal">“Amma da müthiş bir kale olur burası!”</p>

  <p class="normal">Denizden bir sütun gibi yükselen serpinti, ikisini de ıslattı.</p>

  <p class="normal">“Tatlı su yok.”</p>

  <p class="normal">“Peki bu ne öyleyse?”</p>

  <p class="normal">Yükselen kayanın ortalarında, uzunluğuna yeşil bir leke vardı. Tırmanıp oradan sızan suyun tadına baktılar.</p>

  <p class="normal">“Şuraya bir hindistancevizi kabuğu koyarsan, boyuna dolar.”</p>

  <p class="normal">“Ben istemem burasını. Berbat bir yer.”</p>

  <p class="normal">Yan yana, kayanın en tepesine tırmandılar. Gittikçe sivrilen taş yığınının doruğunda, parçalanmış son bir kaya vardı. Jack, kayaya yumruğuyla vurdu; kaya hafif gıcırdadı.</p>

  <p class="normal">“Hatırladın mı?”</p>

  <p class="normal">O günden beri ne kötü anlar geçirdiklerinin bilincindeydi ikisi de. Jack, çabuk çabuk konuşmaya başladı:</p>

  <p class="normal">“Bu taşın altına bir hurma ağacı kütüğü koyarsın, düşman yaklaşınca... Bak!”</p>

  <p class="normal">Yüz ayak aşağılarda dar yol, taşlı toprak, otların arasından çıkan çocuk başları ve arkalarda orman vardı.</p>

  <p class="normal">Jack, coşkun bir sevinçle bağırdı:</p>

  <p class="normal">“Kütüğü şöyle bir kaldırdın mı... Yaşaaa!”</p>

  <p class="normal">Jack, eliyle her şeyi silip yok edercesine bir hareket yaptı. Ralph, başını dağa doğru çevirdi.</p>

  <p class="normal">“Ne oluyor?”</p>

  <p class="normal">Ralph döndü.</p>

  <p class="normal">“Neden soruyorsun?”</p>

  <p class="normal">“Bir tuhaf bakıyordun... Bilmem ki...”</p>

  <p class="normal">“İşaret yok şimdi. Görülen hiçbir şey yok.”</p>

  <p class="normal">“Sen bozmuşsun bu işaretle.”</p>

  <p class="normal">Gergin mavi ufuk onları çepeçevre sarmıştı; dağın doruğu bu çemberi kıran tek şeydi.</p>

  <p class="normal">“İşaretten başka hiçbir şeyimiz yok.”</p>

  <p class="normal">Ralph, mızrağını sallanan kayaya dayadı. İki eliyle birden saçlarını arkaya itti:</p>

  <p class="normal">“Geri dönüp dağa tırmanmalıyız. Canavarı orada görmüşler.”</p>

  <p class="normal">“Canavar orada değildir artık.”</p>

  <p class="normal">“Başka ne yapabiliriz ki?”</p>

  <p class="normal">Otların arasında bekleyen öteki çocuklar, Jack ile Ralph’ın sağ salim geri döndüğünü görünce, saklandıkları otlardan gün ışığına çıktılar. Buraları keşfetmenin heyecanı içinde, canavarı unuttular. Köprü biçimindeki yere doluştular; çok geçmeden bağıra çağıra tırmanmaya başladılar. Ralph, bir elini koskocaman kırmızı bir taşa dayayıp durdu. Bir değirmen taşı boyunda olan bu taş, parçalanmış, neredeyse düşecek gibi asılı kalmıştı yamacın kenarına. Ralph, karanlık gözlerle dağa baktı. Yumruğunu sıkıp, bir çekiçle vururcasına sağındaki kırmızı duvarı yumrukladı. Ağzını sıkı sıkı kapamıştı; alnına düşen saçlarının örttüğü gözlerinde özlem vardı:</p>

  <p class="normal">“Duman.”</p>

  <p class="normal">Ralph, sıyrılan yumruğunu yaladı.</p>

  <p class="normal">“Jack! Hadi, gel.”</p>

  <p class="normal">Ama Jack oralarda yoktu. Çok gürültü eden bir avuç çocuğun, kayalardan birini kaldırıp ittiklerinin farkına varamamıştı Ralph. Dönüp baktığı sırada kayanın dibi çatırdadı, tüm yığın olduğu gibi denize yuvarlandı. Gök gürültüsünü andıran bir ses çıkararak fışkıran sular, yalıyarın yarısına kadar yükseldi.</p>

  <p class="normal">“Durun! Durun!”</p>

  <p class="normal">Ralph’ın bağırışı çocukları susturmuştu.</p>

  <p class="normal">“Duman!”</p>

  <p class="normal">Ralph’ın kafasında garip bir şey oldu. Beyninin önünde, bir yarasanın kanadı gibi bir şey uçuştu; düşüncesi karanlığa gömüldü.</p>

  <p class="normal">“Duman.”</p>

  <p class="normal">Dakikasında düşüncesi geri döndü; düşüncesiyle birlikte öfkesi de:</p>

  <p class="normal">“Biz duman istemiyoruz. Sizlerse, boşuna vakit harcıyorsunuz. Kayaları yuvarlıyorsunuz.”</p>

  <p class="normal">Roger bağırdı:</p>

  <p class="normal">“Bol bol vaktimiz var.”</p>

  <p class="normal">Ralph, hayır dercesine başını salladı:</p>

  <p class="normal">“Dağa çıkacağız.”</p>

  <p class="normal">Kıyametler koptu. Kimi çocuklar kumsala dönmek istiyordu. Kimi çocuklar da başka kayaları denize yuvarlamak istiyordu. Güneş pırıl pırıl parlamaktaydı ve karanlıkla birlikte tehlike de yok olmuştu.</p>

  <p class="normal">“Jack. Canavar öteki yanda olabilir. İstersen, sen yol göster gene. Oralara gittin.”</p>

  <p class="normal">“Kıyıdan da gidebiliriz. Meyve de var.”</p>

  <p class="normal">Bill, Ralph’ın yanına geldi:</p>

  <p class="normal">“Niçin biraz daha kalmıyoruz burada?”</p>

  <p class="normal">“Doğru söylüyor!”</p>

  <p class="normal">“Bir kalemiz olsun...”</p>

  <p class="normal">Ralph, “Burada yiyecek yok, barınak da yok” dedi. “Tatlı su da pek az.”</p>

  <p class="normal">“Burası yaman bir kale olur!”</p>

  <p class="normal">“Kayaları yuvarlayabiliriz...”</p>

  <p class="normal">“Köprünün tam üstüne atabiliriz...”</p>

  <p class="normal">Ralph, öfkeyle haykırdı:</p>

  <p class="normal">“Gidiyoruz diyorum size! Emin olmalıyız. Hemen gidiyoruz.”</p>

  <p class="normal">“Burada kalalım...”</p>

  <p class="normal">“Barınaklara geri dönelim...”</p>

  <p class="normal">“Ben yorgunum...”</p>

  <p class="normal">“Hayır!”</p>

  <p class="normal">Ralph, kayayı öyle bir yumrukladı ki, parmaklarının oynakları sıyrıldı. Ama acı duymuyor gibiydi:</p>

  <p class="normal">“Şef benim. Emin olmalıyız. Dağı görmüyor musunuz? İşaret yok. Açıklarda bir gemi vardır belki. Çıldırdınız mı hepiniz?”</p>

  <p class="normal">Başkaldıran çocukların kimi sustu, kimi homurdandı.</p>

  <p class="normal">Önde Jack, kayadan indiler, köprüyü geçtiler.</p>
</body>
</html>
