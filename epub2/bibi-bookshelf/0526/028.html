<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Onuncu Gece Olunca</h1>
<p><i>Söze Başlamış:</i></p>
<p>Yeni evlileri zifaf odasında yalnız bırakmışlar.</p>
<p>Sitt Budur, genç Hayat-ün-Nüfus'un taptaze görünümüyle büyülenmiş ve ürkek iri siyah gözleriyle, saydam teniyle, tül altındaki çocuksu küçük göğüsleriyle gerçekten arzulanır olduğuna hükmetmiş. Ve Hayat-ün-Nüfus kocası tarafından beğenildiğini anlayarak gizlediği heyecanıyla titremesine karşın mahcup gülümsemiş; ve örtüleri ve ziynetleri altında güçlükle kıpırdamaya çalışarak gözlerini yere dikmiş,</p>
<p>O da her şeye karşın, ona saraydaki en güzel kızlardan da kusursuz görünen tüysüz yanaklı delikanlının üstün güzelliğini ayırt etmiş. Kocasının yavaşça yanına yaklaşıp halı üzerindeki büyük şiltede yanına oturduğunu görünce de, ruhunda bir şeylerin kıpırdadığını duyumsamış.</p>
<p>Sitt Budur küçük kızın minik ellerini ellerine almış; yavaşça eğilip ağzını öpmüş. Hayat-ün-Nüfus bu tatlı öpüşü geri çevirme yürekliliğini gösterememiş, ama gözlerini tümüyle kapayarak derin bir mutlulukla iç geçirmiş. Sitt Budur da onu kolunun üzerine yatırmış, başını göğsüne yaslayıp hafif bir sesle bir ninni söylemeye başlamış; çocuk da yavaş yavaş, dudaklarında mutlu bir gülüşle uyuyakalmış.</p>
<p>Bunun üzerine Sitt Budur, üstündeki giysileri ve ziynetleri çıkararak onu yatırmış ve kollarına alarak yanına uzanmış. Ve ikisi birlikte böylece sabaha kadar uyumuşlar.</p>
<p>Hemen hemen tüm giysileri, hatta kavuğu üzerinde olduğu halde yatağa yatmış bulunan Sitt Budur, uyanır uyanmaz, daha önce foyası ortaya çıkmasın diye birçok kez gizlice yıkanmış bulunduğundan, çabucak kısa yoldan bir abtes aldıktan sonra hükümdarlık giysileriyle donanmış ve tüm sarayın saygılarını kabul etmek, işleri düzenlemek, kötülükleri cezalandırmak ve atama ve işten el çektirme işlemlerini yerine getirmek üzere Adalet Sara-yı'na gitmiş. Acele gördüğü bu işlerin dışında, gümrük resimlerini, vergileri kaldırmış, mahpusları affetmiş ve askerlere, halka ve camilere büyük paralar dağıtmış. Tüm yeni uyrukları onu çok sevmişler ve refahı ve uzun ömrü için dualarda bulunmuşlar.</p>
<p>Şah Armanus ile eşine gelince, kızları Hayat-ün-Nüfus'tan haberler almak üzere çabucak onun yanına koşmuşlar; ve ona kocasının kendisine nazik davranıp davranmadığını ve çok yorgun olup olmadığını sormuşlar; çünkü birdenbire en önemli sorun üzerinde konuşmak istemiyorlarmış. Hayat-ün-Nüfus onlara "Kocam harikaydı! Beni ağzımdan öptü, kollarına aldı; söylediği şarkıların yumuşak havasında uyuyup kalmışım! Ah! Ne kadar nazikti bilseniz!" diye yanıtlamış. Bunun üzerine Armanus, ona "Aranızda geçenler sadece bunlar mıydı, kızım? diye sorunca; "Elbette!" diye cevap vermiş. Annesi "Öyleyse tam olarak soyunmadın, değil mi?" diye sorunca "Hayır!" diye cevap vermiş. Bunu duyan ana babası birbirlerinin yüzüne bakmışlar, ama bir şey söylememişler; sonra da oradan uzaklaşmışlar. Ve bunların durumu da işte böyleymiş.</p>
<p>Sitt Budur'a gelince, bir kez işlerini gördükten sonra, Hayat-ün-Nüfus'u bulmak üzere dairesine dönmüş ve ona "Annen, baban gelip sana ne sordular güzelim?" diye sormuş; o da "Bana niçin soyunuk bulunmadığımı sordular!" diye yanıt vermiş. Budur "Sorun buysa, sana yardım edeyim de hemen soyun!" demiş. Ve teker teker, tenindeki gömleğine kadar, tüm giysilerini soymuş ve onu çırçıplak kollarına almış ve onunla birlikte yatağa uzanmış.</p>
<p>O zaman, yavaşça, Budur, çocuğun güzel gözlerine bir öpücük kondurmuş ve ona "Hayat-ün-Nüfus, kuzucağız, söyle bana, sen erkekleri çok sever misin?" diye sormuş. O da "Saraydaki ha-dımağalarından başkasını görmedim ki! Zaten onlar da yarı erkek sayılır! Tam erkek sayılmaları için acaba neleri eksik?" diye yanıtlamış. Budur da "Sende eksik olan şey, gözümün nuru!" demiş. Hayat-ün-Nüfus şaşarak "Bende eksik olan mı? Allah aşkına, bende ne eksik var ki?" diye sormuş. Budur da "Bir parmak! " diye yanıt vermiş.</p>
<p>Bu sözleri duyan küçük Hayat-ün-Nüfus, dehşet içinde, boğuk bir çığlık koparmış ve örtünün altından iki elini çıkararak parmaklarını aralamış ve onlara korkuyla açılmış gözleriyle bakmış. Ama Budur onu bağrına basmış ve saçlarını öperek "Vallahi! Ya Hayat-ün-Nüfus, ben sadece şaka yaptım!" demiş. Ve tam olarak sakinleşinceye kadar onu öpmeyi sürdürmüş. Bunun üzerine kız ona "Kibar sevgilim, beni öp!" demiş. Hayat-ün-Nüfus taze dudaklarını Budur'un dudaklarına yaklaştırmış ve ikisi birlikte böylece kucak kucağa, sabaha kadar uyumuşlar.</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>