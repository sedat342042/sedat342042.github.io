<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Altmış Altıncı Gece Olunca</h1>
<p><i>Demiş ki:</i></p>
<p>Şair Ebu Nuvas, Ebu Şamat'ın kulağına eğilerek ona "Ey sevimli ev sahibimiz, sana bir soru sormama izin ver! Nasıl oldu da bir an için baban Şemseddin'in sana servet yüklü elli katırı yolladığına inanabildin? Söyle bakalım! Bağdat'tan Kahire'ye kaç günde haber ulaşır?" diye sormuş. O da "Kırk beş gün!" diye yanıt vermiş. Ebu Nuvas "Ya, dönüp gelmek için?" diye sormuş; o da "En az kırk beş gün!" diye yanıt vermiş. Ebu Nuvas gülmeye başlamış ve "Öyleyse nasıl oluyor da on günden az bir sürede baban senin kervanı yitirdiğini öğrenip sana ikinci bir kervan gönderebiliyor?" demiş. Bunu duyan Ebu Şamat "Hay Allah! Sevincim o denli büyüktü ki, bütün bunları düşünecek zaman bulamadım! Ama, söyle bana, ey derviş! Ya onun yazdığı mektup ne olacak? Bu mektup nereden geliyordu?" diye sormuş. Ebu Nuvas da "Ah! Ebu Şamat, güzel olduğun kadar anlayışlı olsaydın, bizim başımızdaki kişinin, efendimiz Halife'nin ta kendisi Emir-ül Müminin Harun Reşit, ikinci dervişin bilge vezir Cafer-ül-Barmaki, üçüncünün cellat Mesrur ve dördüncünün de ben, kölen ve hayranın şair Ebu Nuvas olduğunu anlardın!" diye yanıt vermiş. .</p>
<p>Bu sözleri duyunca, Ebu Şamat, şaşkınlık ve karmaşıklığın sınırına ulaşmış ve utanarak "Ama, ey büyük şair Ebu Nuvas, Hali-fe'den yana üzerime bunca iyi eylemleri çeken bende ne gibi bir değer var?" diye sormuş. Ebu Nuvas gülmüş ve "Güzelliğin!" demiş; sonra da "Onun gözünde genç, cana yakın ve güzel olmak değerlerin en yücesidir! Ve sadece güzel bir varlığın temaşası ve güzel bir yüzün görünüşünün bedelinin yetirince pahalı olmadığına inanır!" diye eklemiş.</p>
<p>Bütün bunlar konuşulurken, Halife dönüp yeniden halı üzerindeki yerini almış. O zaman Ebu Şamat gelip onun önünde eğilmiş ve ona "Ey Emir-ül-Müminin, Allah seni bizim saygı ve sevgimize bağışlasın ve senin cömertliğinden bizleri yoksun kılmasın!" demiş. Halife de ona gülüp yavaşça çenesini okşayarak "Seni yarın sarayda bekliyorum!" demiş. Sonra oturduğu yerden kalkmış ve Cafer, Mesrur ve Ebu Şamat'a ertesi gün gelmeyi unutmaması uyarısında bulunan Ebu Nuvas kendisini izlediği halde oradan ayrılmış.</p>
<p>Ertesi gün, karısının da desteğiyle Ebu Şamat, küçük Habeş Se-lim'in kendisine getirdiği en değerli eşyayı seçip bunları güzel kölenin başında taşıdığı küçük bir sandığa koymuş ve kendisi de karısı Zübeyde'nin özenle giydirip düzene sokmasıyla hazırlanarak, küçük köleyi de yanına alarak divana doğru yol almış. Ve divana çıkarak sandığı Halife'nin ayak ucuna bırakmış ve ona uyumlu bir kasideyle övgüler sunmuş ve "Ey Emir-ül-Müminin, dua ve barış üzerine olası aziz Peygamberimiz, sunanların üzüntüsüne neden olmamak için sunulan armağanları kabul edermiş. Kölen de, minnettarlığının bir işareti olarak bu küçük sandığı kabul buyurursan mutluluk duyacaktır!" demiş. Halife delikanlının bu ilgisinden etkilenerek ona "Bu biraz fazla ey Ebu Şa-mat, çünkü zaten sen kendin bizim için en büyük armağansın! Sarayıma hoş geldin ve bugünden başlayarak sana burada önemli bir görev vermek istiyorum" demiş. Ve hemen Bağdat kentinin tacirler kâhyasını görevden alarak onun yerine Ebu Şamat'ı atamış.</p>
<p>Sonra, bu atamanın herkes tarafından bilinmesi için, durumu açıklayan bir ferman kaleme almış; bu fermanı valiye göndermiş, o da bunu tellala vererek Bağdat'ın tüm çarşılarında ve sokaklarında ilan ettirmiş.</p>
<p>Ebu Şamat'a gelince, o günden başlayarak kendine hemen hiç zaman ayırmadan, her gün düzenli olarak Halife'nin yanında bulunmaya başlamış ve açtığı güzel bir dükkânın başına, orada bu ince mesleği beceriyle yürüten küçük esmer köleyi getirmiş.</p>
<p>Aradan ancak iki ya da üç gün geçmişken, Halife'ye baş sakisinin<a id="footnote44" href="bookmark.html#bookmark44"><sup>44</sup></a> öldüğü haberi gelmiş. Halife de hemen orada Ebu Şamat'a baş sakinin görevini vermiş ve bu önemli göreve yaraşır bir onur giysisi de armağan etmiş ve ona görkemli bir maaş bağlamış. Ve böylece artık birbirlerinden hiç ayrılmamışlar.</p>
<p>Ertesi gün de, Ebu Şamat, Halife'nin yanında bulunurken, içeriye büyük mabeyinci girmiş ve tahtın önünde yer öperek "Tanrı Emir-ül-Müminin'in ömrünü arttırsın! Ölen saray komutanının eksik ömrünü de onunkine katsın!" demiş. Ve de "Ey Emir-ül-Müminin, saray komutanı öldü!" diye eklemiş. Emir-ül-Mümi-nin de "Allah rahmetini ondan esirgemesin!" demiş; ve hemen oracıkta ölen saray komutanının yerine Ebu Şamat'ı atamış; ve ona daha da görkemli bir maaş bağlamış. Ve böylece Ebu Şamat sürekli şekilde Halife'nin yanında bulunmak zorunda kalmış. Bu yeni görev sarayda ilan edildikten sonra, Harun Reşit âdeti gereğince divanın dağıldığını anlatmak üzere mendilini sallayarak ayağa kalmış...</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>