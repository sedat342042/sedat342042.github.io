<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Altmış Yedinci Gece Olunca</h1>
<p>... Âdeti gereğince divanın dağıldığını anlatmak üzere, mendilini sallayarak ayağa kalkmış ve yanında Ebu Şamat'tan başka kimseyi bırakmamış.</p>
<p>Ve de, o günden başlayarak Ebu Şamat bütün günlerini sarayda geçirmiş; ve evine ancak geceleyin geç vakti dönmeye ve o gü-</p>
<p>nün olaylarını anlattığı karısıyla mutlu bir yaşam sürmeye başlamış. Halife'nin Ebu Şamat'a olan sevecenliği günden güne artı-yormuş; öyle ki, sonunda, gencin en küçük bir arzusunu doyurmak için, sahip olduğu her şeyi severek feda edecek hale gelmiş. Anlatacağım olay bunun bir kanıtıdır.</p>
<p>Bir gün Halife, yanında her zamanki has adamları: Cafer, şair Ebu Nuvas, Mesrur ve Ebu Şamat olduğu halde bir musiki şöleni düzenlemiş. Perdenin ardında, cariyelerinin içinde en güzeli olan Halife'nin gözdesi şarkı söylüyormuş. Ama birdenbire Halife, Ebu Şamat'a dikkatle bakarak, ona "Dostum, gözdem senin hoşuna gitti galiba, bunu gözlerinden okuyorum" demiş. Ebu Şamat da "Efendisinin hoşuna giden kölesinin de hoşuna gider!" diye yanıt vermiş. Ama Halife "Başım üzerine ve atalarımın kabri üzerine, ey Ebu Şamat, bu andan başlayarak gözdem sana aittir!" diye haykırmış. Ve hemen baş hadımağasını çağırarak, ona "Saray komutanımın evine tüm eşyasıyla ve kırk cariyeyle Kut-ül-Kulup'u<a id="footnote45" href="bookmark.html#bookmark45"><sup>45</sup></a> bir tahtıravanla taşı!" demiş. Ama Ebu Şamat "Ey Emir-ül-Müminin, sefil köleni, efendisine ait bir şeyi almaktan affeyle!" demiş. Bunun üzerine Halife, Ebu Şamat'ın düşüncesini anlayarak ona "Belki hakkın var. Herhalde karın benim soylu bir kişiliği olan gözdemi kıskanacaktır! Öyleyse o, burada, sarayda kalsın!" demiş. Sonra Cafer'e doğru dönerek ona "Ey Cafer, şimdi hemen esir pazarına git, çünkü bugün oranın günüdür, on bin dinara çarşının en güzel esiresini satın al. Sonra da onu hemen Ebu Şamat'ın evine yolla!" demiş.</p>
<p>Cafer o saatte ayağa kalkarak, Ebu Şamat ile esir pazarına gitmiş ve ondan cariyeyi kendisinin seçmesini rica etmiş. O sırada,</p>
<p>kentin valisi Emir Halit de, ergenlik çağına erişmiş bulunan oğlu için bir cariye satın almak üzere çarşıya inmiş bulunuyormuş. Ancak bu oğlan, hamile bir kadını kusturarak çocuk düşürtecek kadar çirkinmiş. Gövdesi çarpık, bedeni ve ağzı pis kokulu, gözleri şaşı ve ağzı yaşlı bir ineğin ferci kadar büyükmüş. Bu yüzden ona Habzalam<a id="footnote46" href="bookmark.html#bookmark46"><sup>46</sup></a> derlermiş. Bir gece önce Habzalam, tam on dört yaşına girmiş bulunuyormuş ve epey zamandan beri gerçek erkekliğin hiçbir işaretini göstermemesi annesini tedirgin etmekte imiş. Ama o gecenin sabahında, yatak çarşafında, gördüğü bir rüyanın etkisiyle Habzalam'ın en sonunda çiftleşmenin anlamını öğrenmiş bulunduğunu belirten şaşmaz lekeleri görünce yüreği ferahlamış. Bu gözlem, Habzalam'ın annesinin son kertede hoşuna gitmiş ve hemen kocasının yanına koşarak mutlu haberi ona duyurmuş ve onu, oğlunu da yanına alıp çabucak pazara giderek oğlunun beğendiği güzel bir cariye satın almaya zorlamış.</p>
<p>Böylece, sadece Tanrı'nın elleri arasında bulunan Talih, esir pazarında Cafer ve Ebu Şamat'ın, Emir Halit ve oğlu Habzalam ile karşılaşmasını takdir etmiş. Alışılageldik selamlaşmalardan sonra hep birlikte bir topluluk oluşturarak simsarların her birinin sahibi bulundukları beyaz, esmer ya da siyah esirelerle önlerinden geçmesini istemişler. Böylece Rum, Habeş, Çinli, İranlı birçok genç kızı görmüşler ve o gün hiçbiri üzerinde karar veremeyerek çekilmek üzereler iken, sonunda simsarların başı, yüzü açık ve Ramazan ayındaki dolunaydan daha güzel bir genç kızı elinden tutarak önlerinden geçirmiş.</p>
<p>Onu görünce Habzalam, arzusunu anlatmış olmak için şiddetle fosurdamaya başlamış ve babası Emir Halit'e "İşte bana gerekli olan kız bu!" demiş. Kendi bakımından da Cafer "Nasıl, bu sence uygun mu?" diye Ebu Şamat'a sormuş. O da "Uygundur!" yanıtını vermiş. Bunun üzerine Cafer kıza "Senin adın ne ey sevimli esire?" diye sormuş. Kız da "Yasemin efendim!" diye yanıt vermiş. O zaman vezir, simsara "Yasemin'e ne gibi bir fiyat koydun?" diye sorunca; o da "Beş bin dinar, efendim!" demiş. Bunu duyan Habzalam "Ben altı bin öneriyorum!" diye haykırmış.</p>
<p>O anda, Ebu Şamat ileri çıkmış ve "Benden sekiz bin!" demiş. Bunu duyan Habzalam kudurmuş gibi soluyarak "Sekiz bin bir dinar!" demiş. Cafer de "Dokuz bin bir!" demiş. Ama Ebu Şamat "On bin dinar! " demiş. Bunun üzerine simsar, iki taraf arasında bir çatışmadan korkarak, çabucak "On bin dinara esire Yasemin satıldı!" diyerek kızı Ebu Şamat'a teslim etmiş. Bunu gören Habzalam, yere yatıp el ve ayaklarıyla havayı dövmeye başlamış; onun çirkinliğinden ve budalalığından nefret eden ve karısının zoruyla onu pazara getirmiş bulunan Emir Halit çok üzülmüş.</p>
<p>Ebu Şamat'a gelince, Vezir Cafer'e teşekkür ettikten sonra, Yase-min'i alıp götürmüş ve onu sevmiş; o da kendisini sevmiş. Bundan dolayı, onu cana yakın bularak seçiminden dolayı öven karısı Zübeyde ile tanıştırdıktan sonra, kızla ikinci bir eş olarak yasal tarzda yaşamlarını birleştirmiş. Ve hemen o gece onunla yatmış ve öykünün sonunda görüleceği gibi o anda kızı hamile bırakmış.</p>
<p>Habzalam'a gelince, onun durumu şöyleymiş:</p>
<p>Vaatler ve pehpehlemeler yoluyla kandırılıp eve getirilince, yatağa atlamış ve ne yemiş ne de içmiş ve hemen hemen aklını yitirir gibi olmuş. Evin tüm kadınları, üzgün, şaşkınlığın sınırına gelmiş olan Habzalam'ın annesinin yöresinde toplanmış otururlarken, tüm Bağdat'ta Güve Ahmet<a id="footnote47" href="bookmark.html#bookmark47"><sup>47</sup></a> olarak tanınan ve o sırada hüküm giydiğinden hapishanede bulunan ünlü bir hırsızın anası olan yaşlı bir kadın içeri girmiş.</p>
<p>Bu Güve Ahmet, hırsızlık sanatında o denli usta imiş ki, onun için kapıcının gözü önünde bir kapıyı söküp kaldırmak ve göz açıp kapayıncaya kadar sanki onu yutmuşçasına ortadan yok etmek; çiş yapar gibi görünerek sahibinin gözleri önünde bir duvarı delmek; fark etmeden bir kimsenin gözlerinden kirpiklerini sökmek ve duyumsatmadan bir kadının gözündeki sürmeyi silmek onun için çocuk oyunu gibiymiş.</p>
<p>Güve Ahmet'in anası, Habzalam'm annesinin yanına girmiş; selâmlaştıktan sonra, ona "Ey hanımım, derdinin nedeni nedir? Ve benim genç efendim oğlunuz, Allah korusun, ne gibi bir kederle acı çekiyor?" diye sormuş. Bunun üzerine Habzalam'ın annesi, kendisine uzun zamandan beri hizmetçi bulmada aracılık eden yaşlı kadına, onları bu duruma getiren tersliği anlatmış. Güve Ahmet'in anası da "Ey hanımım, sana yaşamım üzerine yemin ederim ki, sizi bu sıkıntıdan kurtaracak oğlum Ahmet'ten başkası yoktur. Onun hapisten çıkmasını sağlarsan, O da güzel Yase-min'i oğlumuz olan genç efendimizin ellerine yollamanın bir yolunu bulur. Çünkü biliyorsun ki benim zavallı oğlum, ayakları bukağılı<a id="footnote48" href="bookmark.html#bookmark48"><sup>48</sup></a>, boynunda üzerinde '<i>Müebbet</i>' yazılı bir demir laleyle hapiste yatmaktadır. Bütün bunların nedeni de sahte para basması!" diye haykırmış. Habzalam'ın annesi de oğlunu kollayacağını ona vaadetmiş.</p>
<p>Gerçekten, akşam olup da kocası vali, eve dönünce, yemekten sonra onu görmeye gitmiş; takıp takıştırmış, kokular sürünmüş ve en sevimli tavrını takınmış. Aslında yaradılış itibarıyla iyi olan Emir Halit, karısını görünce içinde kabaran arzuya kapılmaktan kendini alamamış ve ona sahip olmak istemiş; ama kadın "Senden istediğimi benden esirgemeyeceğine nikâhın üzerine yemin et önce!" diyerek karşı durmuş. O da yemin etmiş. Kadın hırsızın yaşlı anasının kaderi üzerinde konuşarak onu acın-dırmış ve oğlunun salıverilmesi vaadini almış. Bunun üzerine kocasının üzerine çıkmasına izin vermiş.</p>
<p>Böylece, ertesi sabah, Emir Halit, sabah abtestini alıp namaz kıldıktan sonra, Güve Ahmet'in kapalı bulunduğu hapishaneye gelmiş ve ona "Söyle bakayım haydut, geçmişteki kötülüklerinden pişman oldun mu?" diye sormuş; o da "Pişman oldum ve içimden gelerek bunu sana sözle açıklıyorum!" diye yanıt vermiş. Bunun üzerine Vali, onu hapisten çıkarmış ve onun hâlâ hayatta olduğunu görünce şaşıran Halife'nin huzuruna çıkarmış. Halife, Güve Ahmet'e "Nasıl oldu da ey haydut, sen daha ölmedin?" diye sormuş. O da "Vallahi, ey Emir-ül-Müminin! Kötü kişinin yaşamı hapiste uzar!" diye yanıt vermiş. Bunu duyan Halife kahkahalarla gülmüş ve "Demirciyi getirin, şunun bukağılarını kırsın!" diye buyurmuş. Sonra da ona "Senin yaptıklarının farkında olduğumdan, duyduğun pişmanlığı sürdürmen için sana yardım etmek istiyorum ve hırsızları senden iyi hiç kimse bilmediğinden, seni Bağdat'a kollukçubaşı atıyorum" demiş. Ve Halife hemen bir ferman çıkararak Ahmet'i kollukçubaşı atadığını halka duyurmuş. Bunun üzerine Ahmet, Halife'nin elini öpmüş ve hemen görevini uygulamaya başlamış.</p>
<p>Kurtuluşunu ve yeni görevine başlayışını kutlamak için ilkin eskiden yaptıklarının tanığı Yahudi Abraham'ın işlettiği meyhaneye giderek en sevdiği ve tadı olağanüstü olan İyonya şarabından iki üç testi boşaltmış. Anası oraya geldiğinde; onu, yarı sarhoş, eski Güve Ahmet olan şimdiki kollukçubaşının ürkülen görevine gösterdiği saygıdan dolayı karşı çıkmayan Yahudi'nin sakalını çekiştirip dururken bulmuş. Buna karşın onu, meyhaneden çıkarmayı başarmış ve bir kenara çekerek Habzalam'ın annesi Emir Halit'in karısına minnettar olmasını ve kurtuluşuna yol açan tüm konuşulanları ona aktararak saray komutanı Ebu Şa-mat'ın esiresini en kısa sürede kaçırmak için bir yol bulması gerektiğini söylemiş.</p>
<p>Bu sözleri duyan Güve Ahmet, anasına "Bu akşam meseleyi hallederim. Bundan kolay şey yok!" demiş. Ve bir düzen hazırlamak için onu terk etmiş.</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>