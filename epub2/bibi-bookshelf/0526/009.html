<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama Yüz Sekseninci Gece Olunca</h1>
<p><i>Demiş ki:</i></p>
<p>Hızlı Şamhuraş'ın oğlu Dehnaş ifrit işte böyle konuşmuş.</p>
<p>Genç ifrite Maymune bu öyküyü işitince, yanıt verecek yerde, alaycı bir gülüş tutturmuş, ifritin karnına kanadıyla vurarak yüzüne tükürmüş ve ona "Bu sidikli kız hakkındaki görüşlerinle pek iğrençsin! Kendi kendime senin benimle nasıl böyle konuşmaya cesaret edebildiğini soruyorum! Oysa, şunu iyi bil ki, bu kız benim sevdiğim gençle bir an bile karşılaştırılmayı kaldıramaz!" demiş. İfrit de yüzündeki tükürüğü silerek "Ama, ey efendim, ben senin genç dostunun vatlığından bütünüyle habersizim ve senden özür dileyerek, benim hatunumun güzelliğine denk bir durumu olmadığından hiç kuşkum olmasa da, onu görmekten başka çare de göremiyorum!" demiş. Bunu duyan Maymune "Sen susar mısın alçak! Ben sana dostumun o denli güzel olduğunu söylüyorum ki, onu rüyanda bile görsen, sara nöbetine tutulursun ve bir deve gibi ağzından salyalar saçarsın!" diye haykırmış. Dehnaş da "Ama nerededir ve kimdir bu kişi?" diye sormuş. Maymune "Ey alçak, bil ki o da senin hatununla aynı durumdadır. Benim yeraltı meskenimin bulunduğu yerin üstündeki kulede hapsedilmiş bulunuyor. Ama sakın gidip ben yanında olmadan onu seyredebilme ümidine kapılma; çünkü ben senin ba-yalığını bilirim ve sana bir dervişin kıçının korunmasını bile emanet edemem! Ama ben kendim seni götürüp fikir edinmen için onu göstereceğim; yalnız şunu bil ki, gerçeğe karşı çıkıp yalan söyleme küstahlığını gösterirsen, gözlerini çıkarır ve seni ifritlerin en sefili yaparım! Dahası, eğer benim dostumun senin hatunundan daha güzel olduğu anlaşılırsa, bana büyük bir haraç ödeyeceksin! Ve dürüst olmak için, ben de, tersi durumda sana haraç vermeyi kabul ediyorum!" demiş. Dehnaş da "Bu koşulu kabul ediyorum, Gel benimle, babası Şah Gayyur'un ülkesinde El-Sitt Budur'u görelim!" diye haykırmış. Ama Maymune "Ayağımızın altında bulunan kuleye gitmek daha az vakit alır; ilkin gidip benim dostumun güzelliğini değerlendirelim! Sonra bir de karşılaştırma yaparız!" demiş. Bunun üzerine Dehnaş "İşittim ve itaat ettim!" cevabını vermiş. Ve hemen ikisi birden göğün yüksekliğinden, doğru bir çizgi izleyerek kulenin tepesine inip pencereden içeri, Kamerüzzaman'ın odasına girmişler.</p>
<p>O zaman, Maymune, Dehnaş ifrite "Sakın kıpırdama! Ve de özellikle uygun biçimde davran!" demiş. Sonra uyuyan gence yaklaşmış ve o sırada üstünü örten örtüyü kaldırmış. Sonra da Dehnaş'tan yana dönmüş ve ona "Bak, ey alçak! Ve de boylu boyunca yere devrilmemek için dikkat et!" demiş. Dehnaş da başını uzatmış ve şaşkınlıkla donakalmış; sonra yeniden boynunu uzatmış, güzel delikanlının yüzünü ve bedenini uzun uzun incelemiş; sonra da başını sallamış ve "Ey hanımım Maymune, şimdi senin, dostunun güzellikten yana eşsiz olduğunu düşünmekle ne denli bağışlanabilir olduğunu anlıyorum. Çünkü, gerçekten, hiçbir delikanlının bedeninde bu kadar eşsiz bir güzellik görmedim ben; ve sen benim insanoğulları içinde en güzellerini tanımış olduğumu bilirsin! Ama, ey Maymune, onu imal etmiş olan kalıp bir dişi örnek de ortaya koymadan kırılmaz; bu da tastamam Budur Hatun'dur!" demiş.</p>
<p>Bu sözleri duyan Maymune, Dehnaş'ın üzerine saldırmış ve başına indirdiği kanat darbeleriyle bir boynuzunu kırmış ve ona "Ey ifritlerin içinde en çirkin olanı, senin hemen şimdi Şah Gay-yur'un ülkesine, Sitt Budur'un sarayına gidip Budur Hatun'u buraya getirmeni emrediyorum; çünkü bu küçük kızın yanına sana eşlik ederek gitme rahatsızlığına katlanmak istemiyorum. Bir kez sen onu buraya getirince, kendisini benim genç dostumun yanına yatırırız ve kendi gözlerimizle karşılaştırma yapanz. Ve de çabuk geri dön Dehnaş; yoksa, gövdeni parçalar, kırlara sırtlanlar ve kargalar yesin diye fırlatırım!" diye haykırmış. Bunun üzerine Dehnaş ifrit, kırılan boynuzunu yerden almış, inleyerek ve kıçını kaşıyarak oradan uzaklaşmış. Sonra uzayı mızrak gibi delerek geçmiş ve bir saatlik bir sürede yükü sırtında geri dönmekte gecikmemiş.</p>
<p>Dehnaş'ın sırtında uyumuş olan Hatun'un üstünde sadece bir gömlek varmış ve içinde beyaz bedeni çırpınmaktaymış. Ve çeşitli renkte ipek ipliklerle ve altın tellerle nakışlanmış bu gömleğin geniş yenlerinden birbirine hoş bir şekilde bağlanmış harflerle şu şiir yazılı imiş:</p>
<p><i>Hayranlarına, "Evet” anlamında bir bakış fırlatmasından onu alıkoyan üç şey vardır: Bilinmeyenin korkusu, bilinenin dehşeti ve onun güzelliği!</i></p>
<p>Bunu gören Maymune, Dehnaş'a "Öyle sanıyorum ki, sen yolda bu kızla biraz oyalanmışsın çünkü geç kaldın! Çin'in dip taraflarındaki Halidan ülkesine gidip en kestirme yoldan dönmek için yetenekli bir ifrit bir saat bile harcamaz! Zarar yok! Ama bu küçük kızı, dostumun yanına uzatmakla acele et ki incelememizi</p>
<p>yapalım!" demiş. Dehnaş ifrit de, sonsuz bir dikkatle hatunu yavaşça yatağın üzerine uzatmış ve üzerinden gömleğini sıyırmış.</p>
<p>Gerçekten genç kız çok güzelmiş ve tıpkı Dehnaş ifritin tanımladığı gibi imiş. Maymune de inceleyerek iki genç arasındaki benzerliğin, ikiz olduklarını sandıracak kadar kusursuz olduğunu anlamış; aralarındaki ayrım, sadece göğüslerindeki ve bedenlerinin orta yerindeki organlardaymış. Ama ikisinde de aynı ay gibi yüz, aynı usul boy, aynı yuvarlak ve zengin kalça varmış; yine fark etmiş ki, şayet genç kız, bedeninin orta yerinde delikanlının süsünü oluşturan organdan yoksunsa da, kendi kazancına sayılacak olan ve cinsiyetini vurgulayan göğsündeki hoş görünümlü iki meme başıyla donanmış bulunuyormuş.</p>
<p>Bunun üzerine Dehnaş'a "Anlıyorum ki, bir an için dostlarımızın birinin diğerinden üstünlüğünü kabulde kararsızlık gösterilmesi mümkündür; ama, aynı eşitlikte güzellik taşıdıklarını söylemek için ya kör ya da senin gibi budala olmak gerek; çünkü bunların biri erkek, öbürü de dişidir; ve de erkek daima kadından üstündür! Sen ne dersin, ey alçak?" demiş. Ama Dehnaş "Ben, bildiğim şeyi iyi bilirim; ve gördüğümü iyi görürüm; ve zaman gözümle gördüğüm şeyin tersini bana inandıramamıştır! Ama, ey hanımım, sen benim yalan söylememi istiyorsan, seni memnun etmek için yalan söyleyeyim!" diye yanıtlamış.</p>
<p>İfrite Maymune, Dehnaş'ın bu sözlerini işitince, öylesine bir hiddete kapılmış ki, çılgın kahkahalar atmış. Ama basit bir incelemeyle işin içinden çıkılamayacağını anlayınca, inatçı Dehnaş ile uyuşmak üzere ona, "İkimizden hangimizin haklı olduğunu anlamak için belki bir yol vardır; o da esinlenmemize başvurmaktır! İçimizden hangimiz beğendiğimiz kişiyi övmede en iyi şiiri söylerse, kuşkusuz gerçeği kendi yanında bulacaktır! Buna katılıyor musun? Yoksa sen sadece yürek inceliği bulunanlara özgü bu nitelikten yoksun musun?" demiş. Ama Dehnaş ifrit "Bu, tam anlamıyla benim de sana önermek istediğim şeydir! Çünkü babam Şamhuraş bana şiirsel düzenlemeler yapma kurallarım ve en güzel uyum içinde yeğni dizeler söyleme sanatını öğretti. Ama öncelik sende, ey büyüleyici Maymune!" diye haykırmış.</p>
<p>Bunun üzerine Maymune, uyuyan Kamerüzzaman'ın yanına yaklaşmış ve dudaklarının üzerine eğilip onu yavaşça öpmüş ve elleri saçlarında ona bakarak şu dizeleri söylemiş:</p>
<p><i>Ey dalların esnekliğini aktardığı, yaseminlerin demetlerini sunduğu aydınlık beden! Hangi bakirenin bedeni seninki gibi koku saçar? Gözlerine elmaslar ışığını vermiş; gece, yıldızlarını saçmıştır; hangi kadının gözü seninkiler kadar ateşlidir?</i></p>
<p><i>Ağzının kokulu baldan da tatlı öpüşü! Hangi dişinin öpüşü sendeki tazeliğe ulaşabilir?</i></p>
<p><i>Oh! Saçını okşamak, etinin üzerinde etimin titreştiğini duymak; sonra da gözlerinde yıldızların yükseldiğini görmek ne güzel!</i></p>
<p>Dehnaş ifrit, Maymune'nin bu dizelerini duyunca, ifritenin yeteneğine duyduğu saygı kadar, duygularını en uygun ölçeklerde vermiş olmasından dolayı da kendinden geçmenin sınırlarına u-laşırcasına kendinden geçmiş; sonra çırpınmanın son sınırına yaklaşırcasına çırpınmış; ama sonra o da dostu Budur'un üzerine, açık göğüslerine doğru eğilmiş ve incitmeyen bir okşayışla dokunmuş; ve onun büyüsünden esinlenerek ve de ona bakarak şu dizeleri okumuş:</p>
<p><i>Şam'ın mersinleri, ey genç kız, gülerken ruhumu şenlendirirler, ama senin güzelliğin...</i></p>
<p><i>Bağdat'ın gülleri, ay ışığında ve şebnemle beslenmiş olarak güldüklerinde ruhumu sarhoş ederler; ama senin çıplak dudakların... Senin çıplak dudakların, ey sevgili ve çiçek açmış güzelliğin, gülümsediklerinde beni deli eder! Ve geri kalan her şey gözden yok olur!</i></p>
<p>Maymune bu güzelim gazelciği işitince, Dehnaş'da bunca çirkinliğe karşın bunca yeteneği nasıl bulunduğuna...</p>
<p><i>Anlatısının burasında Şehrazat, gün doğduğunu görerek yavaşça susmuş.</i></p>
</body>
</html>