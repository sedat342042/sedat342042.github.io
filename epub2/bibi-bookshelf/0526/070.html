<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Altmış Sekizinci Gece Olunca</h1>
<p><i>Demiş ki:</i></p>
<p>Ve bir düzen hazırlamak için onu terk etmiş.</p>
<p>Öte yandan, aynı gece Halife Harun Reşit eşinin dairesine gitmiş; çünkü ayın ilk günüymüş; ve her ayın ilk gününü eşini ziyaret ederek onunla günün olaylarını konuşmayı ve ülkesinin genel ve özel sorunları hakkında görüşünü almayı âdet edinmiş bulunuyormuş. Gerçekten, onun kişiliğine sonsuz güven duyuyor ve onu bilgeliği ve her zaman canlı kalan güzelliği için sevi-yormuş. Ama şunu da bilmek gerekir ki, Halife'nin, karısının dairesine girmeden önce, giriş yerindeki yuvarlak masa üzerine amber ve firuze tanelerin birbirini izlemesinden oluşmuş tespihini, kabzasına güvercin iriliğinde yakutlar kakılmış yeşimden yapılmış kılıcını, Hilafet mührünü ve geceleyin sarayda gizli teftişler yaptığı sırada aydınlanmak için kullandığı taşlarla zenginleştirilmiş altından yapılmış küçük lambasını bırakmak gibi bir âdeti varmış.</p>
<p>Bu ayrıntıları Güve Ahmet çok iyi bilirmiş. Tasarısını uygulamaya koymak için de bundan yararlanmış. Halife'nin karısının dairesini oluşturan köşkün duvarına ip merdivenini dayamak, yukarı tırmanmak ve bir gölge gibi sessiz giriş bölümüne girmek için geceleyin ortalığın kararmasını ve kölelerin yatmasını beklemiş. Orada göz kapayıp açıncaya kadar geçen bir sürede, dört değerli eşyayı ele geçirmiş; ve geldiği yoldan aşağı inmiş. Sonra doğru Ebu Şamat'ın evine gitmiş ve aynı biçimde avluya girmiş; orada en ufak bir gürültü çıkarmadan, döşemedeki dört köşe mermerlerden birini çıkarmış, çabucak bir çukur kazarak değerli eşyayı oraya gömmüş. Sonra, her şeyi yine yerli yerine koyarak Yahudi Abraham'ın meyhanesinde içmeyi sürdürmek üzere gözden kaybolmuş.</p>
<p>Bununla birlikte, Güve Ahmet, dörtbaşı bayındır bir hırsız olduğundan, dört değerli eşyadan birine sahip çıkma arzusunu yenememiş. Küçük altın lambayı ötekilerle birlikte çukurun dibine gömecek yerde, cebine atmış ve kendi kendine "Simsarlık bedeli almadan iş tutmak benim kitabımda yazılı değildir. Bu işte de kendi kendime ödüyorum" demiş.</p>
<p>Ama, biz Halife'ye dönersek, ertesi sabah dört değerli eşyayı bıraktığı yerde bulamayınca çok şaşırmış. Hadımağalarını soruşturmaya kalkınca, bunların kendilerini yere atarak hiçbir şeyden haberleri olmadığını söylemeleri üzerine, Halife sınırsız bir öfkeye kapılmış ve hemen gidip öfkelendiği zaman giydiği urbasına bürünmüş. Bu urba, baştan aşağı kızıl ipekten yapılmış imiş; ve Halife, bunu giydiği zaman, bunun anlamı, onun yöresinde olanlar için belirli bir felaketin ve korkunç bir uğursuzluğun söz konusu olduğu imiş.</p>
<p>Halife, bu kızıl giysiye bir kez büründükten sonra, divana gitmiş ve salonda tek başına tahtına oturmuş. Ve tüm mabeyinciler, sapsarı kesildiği halde, başını dik tutup gözlerini Halife'nin ayaklarına yönelten Cafer dışında hepsi öylece kalakalmışlar. Halife, bir saat süren korkunç bir sessizlikten sonra, soğukkanlılıkla karşısında duran Cafer'e bakmış ve ona yavaşça "Kazan kaynıyor!" demiş; Cafer de "Allah tüm kötülüklerden korusun!" diye yanıt vermiş. Tam o sırada yanında Güve Ahmet olduğu halde vali içeri girmiş. Halife de ona "Yaklaş bakalım, ey Emir Halit! Ve bana Bağdat'ta kamu güvenliğinin ne âlemde olduğunu söyle!" demiş. Habzalam'ın babası olan vali "Bağdat'ta güvenlik tamdır, ey Emir-ül-Müminin!" diye yanıt vermiş. Halife “Sen yalan söylüyorsun!" diye haykırmış. Vali şaşırarak bu öfkeyi nasıl açıklayacağını bilemediğinden, yanında bulunan Cafer kulağına eğilerek iki sözcükle Halife'yi öfkeye sürükleyen nedeni fısıldamış. Sonra Halife ona "Eğer geceyarısı olmadan benim için olduğu kadar ülkem için de değerli olan çalınmış eşyayı bulamazsan, kafanı kestirip sarayın kapısına asacağım!" demiş.</p>
<p>Bu sözleri duyan vali, Halife'nin önünde yeri öpmüş ve "Ey Emir-ül-Müminin! Hiç kuşku yok ki, hırsız saraydan biridir; çünkü ekşiyen şarap kendine özgü mayalanır. Ve de kölene, burada tek sorumlu kişinin sarayı da gözetmekle görevli olduğu kadar Bağdat'ın ve tüm ülkenin hırsızlarını da tanıyan kollukçu-başı olduğunu söylemesine izin ver! Kaybolan eşya bulunmadığı takdirde, onun öldürülmesi benimkinden önce yerine getirilmelidir" diye haykırmış.</p>
<p>Bunun üzerine kollukçubaşı Güve Ahmet ilerlemiş ve gerekli, saygıları sunduktan sonra, Halife'ye "Ey Emir-ül-Müminin, hırsız bulunacaktır. Ama Halifem'den tüm sarayda oturanlarla buraya girenler üzerinde: kadı, Büyük Vezir Cafer ve saray komutanı Ebu Şamat dahil, araştırma yapmama izin verilmesini sağlayan bir ferman yazmanı rica ederim!" demiş. Halife de hemen söz konusu fermanı hazırlayıp ona vermiş; ve "Her durumda, birinin kafasını kesmem gerek! Bu ya seninki olur ya da hırsızınki! Kendin seç artık! Ve yaşamım üzerine, atalarımın kabri üzerine yemin ederim ki, hırsız, tahtımın varisi kendi öz oğlum da olsa kararım aynı olacaktır: siyaset meydanında asılarak ölüm!" demiş.</p>
<p>Bu sözleri duyan Güve Ahmet, elinde ferman olduğu halde, araştırma yapmak için kadıya iki muhafız, valiye iki muhafız göndermiş ve hemen Cafer'in, kadının ve valinin evlerini ziyaret ederek araştırma yapmış. Sonra olup bitenden henüz haberi bulunmayan Ebu Şamat'ın evine ulaşmış. Güve Ahmet, bir elinde ferman, ötekinde ağır bir tunç çubuk olduğu halde evin giriş bölümüne dalmış ve Ebu Şamat'a durumu anlatmış ve ona "Efendim, ben, Halife'nin sadık sırdaşının evinde araştırma yapmaktan çekinirim! Dolayısıyla araştırma yapmış sayılarak ayrılmam için izin ver!" demiş. Ebu Şamat, ona "Ey kollukçubaşı, Tanrı böyle bir şeyden beni korusun! Görevini gereğince yapmanı isterim!" demiş. Bunu duyan Güve Ahmet "Bunu sadece usulen yapacağım!" demiş. Ve ihmalkâr bir tavırla avluya çıkmış ve her bir mermer parçasını ağır tunç çubuğuyla yoklayarak, darbe altında boşluktan ses veren söz konusu parçaya gelinceye kadar dolaşmaya başlamış.</p>
<p>Bu sesi işiten Güve Ahmet "Aman yarabbi! Efendim, bu taşın altında herhalde geçmiş zamanlara ait içinde define gizleyen eski bir mahzen olsa gerek!" diye haykırmış. Ebu Şamat da dört muhafıza "Haydi, şu mermeri kaldırın da altında ne olduğunu görelim!" demiş. Ve hemen muhafızlar elindeki gereçleri mermerler arasındaki aralıklara sokmuşlar ve mermeri kaldırmışlar. Ve herkesin gözleri önünde, çalınmış eşyadan üçü, yani kılıç, mühür ve tespih belirmiş! Bunu gören Ebu Şamat "Aman yarabbi! " diye haykırarak bayılmış.</p>
<p>Bunun üzerine Güve Ahmet, kadı ile valiyi ve tanıkları çağırarak çabucak bulunan eşya üzerine bir tutanak hazırlatmış; ve hepsi kâğıdı mühürlemişler ve muhafızlar Ebu Şamat'ı gözaltına alırken, kadı bizzat Halife'ye giderek belgeyi ve çalıntı eşyayı kendisine sunmuş.</p>
<p>Halife lamba dışında çalınan üç eşyayı eline alınca, bunların en sadık dostu; kendine yakın bildiği, bunca lütufta bulunduğu ve saray komutanı yaptığı ve sonsuz güven duyduğu kimsenin evinde bulunduğunu öğrenince, bir saat kadar tek bir söz söylemeden kalakalmış; sonra muhafızların komutanına dönerek, ona "Asın onu!" demiş.</p>
<p>Muhafızların komutanı hemen huzurdan çıkarak buyruğu tüm Bağdat sokaklarında duyurmuş; sonra da Ebu Şamat'ın evine giderek, kendisini tutuklamış, karılarını ve mallarını o saat zoralımına uğratmış. Mallar hâzineye mal edilmiş; ve iki kadın esir pazarına götürülerek tellala teslim olunmuş; o zaman, Habza-lam'ın babası olan vali, bunlardan birini, Cafer tarafından satın alınan eski esireyi getirmelerini bildirmiş; muhafızların komutanı da güzel sesli Zübeyde'yi kendi evine götürmüş.</p>
<p>Oysa, muhafızların komutanı, Ebu Şamat'ın en iyi dostuymuş, ve ona katıksız bir baba sevgisiyle bağlıymış. Ve halk içinde Ha-life'nin gazabını üzerine çekmemek için Ebu Şamat'a sert davranıyorsa da, manevi oğlunun başını kesilmekten kurtarmaya da yemin etmiş bulunuyormuş ve kendi evine onun eşlerinden birini, felaketin tükettiği güzel Zübeyde'yi almakla işe başlamış.</p>
<p>O akşam, o anda zincirlenmiş olarak zindanda bulunan Ebu Şamat'ın asılması gerekiyormuş. Ama muhafızların komutanı onu gözetip duruyormuş. Gidip hapishane muhafızlarının komutanını görmüş ve ona "Bu hafta durumu kesinleşmiş idam edilecek ne kadar mahkûm var hapishanede?" diye sormuş. O da "Bir noksanı bir fazlasıyla, kırk kadar!" diye yanıt vermiş. Muhafızların komutanı, "Onları görmek istiyorum" demiş. Ve onları birer birer ve birçok kez gözden geçirmiş; sonunda içlerinden Ebu Şamat'a şaşılacak kertede benzeyen birini seçmiş ve hapishane muhafızına "Bu kişi, bana, oğlu İsmail yerine kurban edilmek üzere daha önce İbrahim'e gönderilen koçun yerini tutmaya yarayacaktır!" demiş.</p>
<p>Ve mahpusu alıp idamın infazı için kararlaştırılan saatte, âdet olmuş gerekli dini işlemlerden sonra, toplanmış olan çok büyük bir halk kitlesi önünde hemen idam edilmek üzere meydana getirmiş; ve düzmece Ebu Şamat'ın boynuna ipi geçirmiş ve bir hareketle onu asılmış olarak havada sallandırmış.</p>
<p>Bunu yaptıktan sonra, muhafızların komutanı, Ebu Şamat'ı hapisten çıkarmak için ortalığın kararmasını beklemiş ve onu oradan gizlice alıp kendi evine götürmüş. Ve ancak o zaman kendisine ne yapmak istediğini açıklamış ve "Ama, Allah aşkına! Ey oğlum, niye bu değerli eşyayı çalma hevesine kapıldın, sen ki Halifemiz'in büyük güvenini kazanmıştın?" demiş. Bu sözleri duyan Ebu Şamat, heyecandan yeniden bayılmış ve birçok özen gösterilerek kendine geldikten sonra "Tanrı'nın yüce adına ve Peygamber üzerine yemin ederim ki, baba, bu hırsızlığın tümüyle dışındayım, nedenini ve kimin bu işi yaptığını da bilmiyorum!" diye haykırmış. Muhafızların komutanı da ona inanmakta hiç tereddüt etmemiş ve "Oğlum, er ya da geç suçlu bulunacaktır! Sana gelince, artık Bağdat'ta bir an bile kalma, çünkü bir insanın düşmanının hükümdar olması büyük bir beladır. Tanrı yüce bilgeliğiyle bu durumu değiştirinceye kadar karın Zübeyde'yi evimde, eşimin yanında alıkoyarak ben de seninle birlikte geleceğim!" diye haykırmış. Sonra, Ebu Şamat'ı, karısına veda etmek için bile zaman tanımaksızın, alıp götürmüş ve "Buradan Tuz Denizi üzerinde Ayas limanına gideriz; oradan da İskenderiye'ye! Orada seni sakin bir yaşam bekliyor; çünkü bu İskenderiye kenti, oturmak için çok hoş, yöresi yeşil ve verimlidir!" demiş.</p>
<p>Ve gece olunca, ikisi birden hemen yola koyulmuşlar ve çabucak Bağdat'ın dışına çıkmışlar. Ama binecek hayvanları yokmuş ve bunu nasıl sağlayacaklarını birbirine sorarlarken, Bağdat'ta sarraflık eden, çok zengin ve Halife'nin tanıdığı iki Yahudi görmüşler. Muhafızların komutanı kendisini canlı olarak rastladıkları Ebu Şamat ile birlikte gördüklerini gidip anlatırlar diye korkmuş.</p>
<p>Onlara doğru ilerleyerek, kendilerine "Katırlarınızdan inin!" diye haykırmış. Ve iki Yahudi titreyerek bineklerinden inmişler ve muhafızların komutanı, bunların kafalarını kesmiş, paralarını almış; katırlardan birinin üzerine binmiş, ötekini de Ebu Şamat'a vermiş; ikisi birlikte denize doğru yol almaya başlamışlar.</p>
<p>Ayaş'a ulaşınca, katırlarını, onlara iyi bakmasını tembihleyerek, dinlenmek üzere indikleri hanın sahibine emanet etmişler; ve ertesi gün İskenderiye'ye gidecek bir gemi aramışlar; ve sonunda yelkenlerini açıp yola çıkmaya hazırlanmış bir gemi bulmuşlar. O zaman muhafızların komutanı, iki Yahudi'den aldıkları tüm altınları Ebu Şamat'a vermiş ve ona, İskenderiye'de, kendisine Bağdat'tan göndereceği haberleri ve de gerçek suçlu bulunduğu zaman onu yeniden Bağdat'a götürmek üzere kendisinin gelişini sakince beklemesini söylemiş. Sonra ağlayarak onu kucaklamış ve gemi yelkenlerini şişirmiş bulunduğundan yanından ayrılmış. Ve oradan Bağdat'a dönmüş.</p>
<p>Ve de orada şunları öğrenmiş:</p>
<p>Düzmece Ebu Şamat'ın asılmasının ertesi günü, Halife, daha fazla sarsılmış olarak Cafer'i çağırtmış ve ona "Ey vezirim, görüyor musun şu Ebu Şamat bunca iyiliğimi gördükten sonra, nasıl benim güvenimi kötüye kullandı? Nasıl olur da bu kadar güzel bir kişi, bunca çirkin bir ruh taşıyabilir?" demiş. Vezir Cafer, mantığa sığmayan bu eylemin nedenlerini bir türlü kavrayamadığından, hayranlık verici bir bilgelikle "Ey Emir-ül-Müminin, en garip eylemler, nedeni bizim gözümüzden kaçmadıkça, sanıldığı kadar garip değildir. Her durumda, biz, sadece ortaya çıkan olayın etkilerinden başka bir şey düşünemeyiz. Oysa, eyleme girişen kişi bakımından bu etki, onu idam sehpasına götürecek kadar kötüdür! Bununla birlikte, ey Emir-ül-Müminin, Mısırlı Ebu Şamat, gözlerinde öyle bir ruhsal güzelliğin yansımalarını taşımaktaydı ki, benim sağduyum, gözlerimin denetlediği olaya inanmayı kabul etmiyor!" diyerek yanıt vermiş.</p>
<p>Bu sözleri duyan Halife, bir saat kadar düşünmüş; sonra Cafer'e "Gerçekte, ne olursa olsun, gidip suçlunun darağacında sallanan gövdesine bakmak istiyorum!" demiş. Ve kılık değiştirerek Cafer ile birlikte dışarı çıkmış ve düzmece Ebu Şamat'ın yer ile gök arasında asılı bulunduğu yere ulaşmış. Gövde, kendisini bütünüyle saran bir kefene bürülü bulunuyormuş. Halife, Cafer'e "Kefeni aç!" demiş. Cafer de açmış ve Halife asılan kişiye bakınca, birden şaşırarak irkilmiş; ve "Ey Cafer, bu kesinlikle Ebu Şamat değil!" diye haykırmış. Cafer gövdeyi inceleyerek bunun kesinlikle Ebu Şamat'a ait olmadığını saptamış; ama bunu belli etmeyerek, sakin "Ey Emir-ül-Müminin, bunun Ebu Şamat olmadığını neye göre söylüyorsun?" diye sormuş. O da "Onun boyu bundan daha kısaydı, bununki ise uzun" demiş. Cafer "Bu bir kanıt sayılamaz. Asılınca uzamıştır" diye yanıt vermiş. Halife "Sarayın eski komutanının yanaklarında iki ben vardı, bunda bir tane bile yok!" deyince Cafer "Ölüm bünyeyi değiştirir, çehreyi de alt üst eder!" demiş. Ama Halife "Olabilir! Ama Cafer, şu asılmışın ayak tabanlarına bak; aykırı mezhepli Ali yanlılarının âdetlerine uygun olarak, dövmeyle kazınmış iki büyük şeyhin adını taşıyor! Oysa, sen de pekâlâ biliyorsun ki, Ebu Şamat Şii değil, Sünni idi!" diye haykırmış. Bu gözlem üzerine Cafer "Sadece Allah eşyanın sırrını bilir!" diyerek sözünü tamamlamış. Sonra ikisi birden saraya dönmüşler, Halife cesedin gömülmesi emrini vermiş. Ve o günden sonra Ebu Şamat'ın anısını bile belleğinden silip atmış.</p>
<p>Ama, Ebu Şamat'ın ikinci karısı olan esireye gelince, Emir Ha-lit'in buyruğuyla oğlu Habzalam'ın yanına götürülmüş. Satış gününden beri yatağından kıpırdamamış olan oğlan, onu görünce burnundan soluyarak ayağa kalkmış ve ona yaklaşmak, onu kollarına almak istemiş. Ama budalanın görünümünden iğrenmiş ve nefret duymuş olan güzel esire, birdenbire kemerinden bir hançer çıkararak kolunu kaldırmış ve "Uzaklaş benden, yoksa şu hançerle seni öldürür, sonra da kendimi vururum!" diye haykırmış. Bunu gören Habzalam'ın annesi, kolları havada ilerleyip "Sen oğlumun arzusuna nasıl karşı koyarsın, ey küstah esire?" diye haykırmış. Ama genç kadın "Ey yolsuz kadın, bir kadının aynı zamanda iki erkeğe ait olmasına izin veren yasa var mı? Ve söyle bana, ne zamandan beri, köpekler arslanların ininde barınıyor?" demiş.</p>
<p>Bu sözleri duyan Habzalam'ın annesi "Pekâlâ! Madem ki öyledir, burada geçireceğin yaşamın senin için çok zor olduğunu göreceksin!" demiş. Genç kadın da "İster yaşamakta, ister ölmüş olsun; kocamın sevgisini reddetmektense ölmeyi yeğlerim!" demiş. Bunun üzerine valinin karısı onu soyundurmuş ve üzerindeki ipek giysiler ile ziynetleri almış ve üzerine keçi kılından kötü bir aşçı esvabı giydirmiş ve onu "Bundan böyle senin burada köle olarak görevin soğan soymak, tencereleri kaynatmak için ateş yakmak, domatesin suyunu sıkmak ve ekmek hamuru yoğurmaktan ibaret olacak!" demiş. Genç kadın da "Bu tür kölelik görevlerini yapmayı, oğlunun yüzünü görmeye yeğlerim!" demiş. Ve o günden sonra mutfakta çalışmış; ama öteki tüm esirlerin gönlünü kazanmakta gecikmemiş; onlar da, çalışırken onun yerini alarak kendisinin bu işleri yapmasını engellemişler.</p>
<p>Habzalam'a gelince, güzel esire Yasemin'e artık hiç ulaşamayacağını anlayınca yatağa düşmüş ve bir daha da hiç kalkmamış.</p>
<p>Öte yandan da Yasemin'in daha evliliğinin ilk gecesinden Ebu Şamat'tan hamile kalmış bulunduğunu hatırlamak gerek! Bundan dolayı, valinin evine gelmesinden birkaç ay sonra, doğum yaparak ay kadar güzel bir oğlan çocuğu doğurmuş; ve adını Arslan koymuş. Kendisiyle birlikte bütün esirler sıcak gözyaşla-rıyla ağlayarak babasının çocuğuna ad koyamamasından dolayı üzüntülerini belirtmişler.</p>
<p>Küçük Arslan, iki yıl boyunca ana sütüyle beslenerek sağlam ve güzel bir çocuk olmuş. Ve artık tek başına yürüyebildi ğinden, bir gün, Baht onun, annesinin meşgul bulunduğu bir sırada, mutfağın merdivenlerinden çıkarak, Habzalam'ın babası Vali Emir Halit'in oturup amber tespihini çekmekte olduğu salona ulaşmasını istemiş.</p>
<p>Babası Ebu Şamat'a benzerliği besbelli olan küçük Arslan'ı görünce, Emir Halit, gözlerinin yaşardığını duyumsamış; çocuğu çağırıp onu dizlerine alarak okşamaya başlamış ve kendi kendine "Bunca güzel varlıkları yaratan ve onlara can ve yaşam sağlayana şükürler olsun!" demiş.</p>
<p>O sırada, esire Yasemin, çocuğun gözden kaybolduğunu fark etmiş, şaşırarak onu her yerde aramış; sonunda, içeri girmek için uygun bir durumu bulunmamasına karşın, gözleri afallamış, Emir Halit'in bulunduğu salona girmiş; küçük Arslan'ın valinin kucağında oturmakta olduğunu görmüş; çocuk, küçük parmaklarını valinin saygıdeğer sakallarına sokarak eğleniyormuş. Ama, annesini görünce, küçük kollarını ona doğru uzatmış; Emir Halit onu alıkoyarak Yasemin'e, iyi yürekli bir yaklaşımla "Yaklaş bana ey esire! Bu çocuk senin mi?" diye sormuş. O da "Evet, efendim, o benim yüreğimin meyvesidir!" diye yanıt vermiş. Vali "Ya babası kim? Benim hizmetkârlarımdan biri mi?" diye sormuş. O da şelale halinde gözyaşları dökerek "Babası benim kocam olan Ebu Şamat'tır! Ama şimdi, ey efendim, senin oğlundur!" demiş. Vali, bundan çok duygulanarak, esireye "Allah için! İyi söyledin! Bundan böyle benim oğlumdur!" Ve o saat çocuğu evlat edinmiş ve anasına da "Bu durumda, bugünden başlayarak oğlunu benim sayabilirsin, ona da bunu inandırırsın ve her şeyi anlayacak bir yaşa ulaşınca da, benden başka bir babası olduğunu bilmesin!" demiş. Yasemin de "İşittim ve itaat ettim!" diye yanıt vermiş.</p>
<p>Bunun üzerine Emir Halit, Ebu Şamat'ın oğlunun gerçek babası olmayı üstlenmiş; ve onun özenli bir öğrenim görmesini sağlamış, onu çok bilgili birinci sınıf bir hattat olan bir hocanın ellerine teslim etmiş; o da çocuğa güzel yazmayı, Kuran'ı, hendeseyi<a id="footnote49" href="bookmark.html#bookmark49"><sup>49</sup></a> ve şiir sanatını öğretmiş. Sonunda genç Arslan biraz daha büyüdüğünde, babalığı Emir Halit, ona, ata binmeyi, silah kullanmayı, mızrak atmayı ve yarışmalarda güreşmeyi öğretmiş. Ve böylece çocuk, on dört yaşına ulaşınca vali olan babası gibi dörtbaşı bayındır bir silahşor olmuş ve kendisine Halife tarafından emir ünvanı verilmiş.</p>
<p>Oysa, Baht, bir gün genç Arslan'ın Yahudi Abraham'ın meyhanesinin kapısında Güve Ahmet ile buluşmasını istemiş. Ve Güve Ahmet, Emir'in oğlunu içeri girip bir şeyler içmeye çağırmış. Öylece oturmuşlarken, Güve Ahmet, alışık olduğu gibi sarhoş oluncaya kadar içmeye koyulmuş. O sırada cebinden bir zamanlar çalmış bulunduğu değerli taşlarla zenginleştirilmiş küçük altın lambayı çıkarmış ve o sırada ortalık kararmaya başladığından onu yakmış. Bunu gören Arslan ona "Ya Ahmet, bu çok güzel bir lamba. Onu bana versene!" demiş. Kollukçubaşı "Allah bundan beni korusun! Birçok canların alınmasına neden olmuş bir eşyayı sana nasıl verebilirim? Bil ki, gerçekten, bu lamba eski saray komutanı olan Ebu Şamat adlı bir Mısırlı'nın ölümüne neden olmuştur!" diyerek yanıt vermiş. Arslan da çok ilgilenerek "Anlat bunu bana!" diye haykırmış.</p>
<p>O zaman Güve Ahmet, bütün öyküyü, başından sonuna kadar ona anlatmış ve sarhoşluğu dolayısıyla, bu düzenin kendisi tarafından yerine getirildiğini de övünerek açıklamış.</p>
<p>Genç Arslan, eve dönünce, annesi Yasemin'e Güve Ahmet'ten işitmiş olduğu öyküyü anlatmış ve ona, bu lambanın hâlâ onun elinde bulunduğunu da bildirmiş. Bu sözleri duyan Yasemin, bir çığlık atarak baygın yere düşmüş...</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>