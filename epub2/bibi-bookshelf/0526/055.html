<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Elli Üçüncü Gece Olunca</h1>
<p>... sakalı çıkıp iyice büyüyünceye kadar onu yeraltındaki bölmeden çıkarmamaya karar vermişler.</p>
<p>Bir gün Ebu Şamat'a yiyecek tepsileri taşıyan kölelerden biri, yeraltındaki odanın kapısını kapatmayı unutmuş; yeraltı kesimi oldukça geniş ve birçok perde ve kapılarla dolu olduğundan daha önce farkına varmadığı bu kapının açık olduğunu gören çocuk, çabucak oradan çıkarak kendisini ziyarete gelmiş birçok soylu kadınla oturmakta olan annesinin bulunduğu üst kata çıkmış.</p>
<p>O sıralarda Ebu Şamat, sarhoş bir melek kadar güzel, yanaklarında bir meyvedeki gibi ayva tüyleri olan, görünmeyenler hesaba katılmaksızın dudaklarının kenarında birer ben bulunan, on dört yaşında bir delikanlı imiş.</p>
<p>Kadınlar, birdenbire yanlarına giren tanımadıkları bu delikanlıyı görünce şaşırarak hemen yüzlerini örtmüşler ve Şemseddin'in karısına "Allah aşkına! Yanımıza yabancı bir gencin gelmesine neden olmaya utanmıyor musun? Yoksa, utanma duygusunun İslam inancının esaslarından biri olduğunu bilmiyor musun?" demişler Ama Ebu Şamat'ın annesi "Maşallah deyin misafirlerim! Bu gördüğünüz çocuk, benim bedenimden kopup gelen, Kahire çarşısı tacirlerinin kâhyasının oğlu sevgili yavrumdan başkası değildir. Kendisi, güzel cariyelerin kollarında ve memelerimin cömert sütleriyle, seçkin bakirelerin omuzlarında ve en saf, en soylularının göğüslerinde yetişmiştir. Annesinin gözbebeği, babasının gururudur. Adı da Ebu Şamat'tır! Maşallah deyin ey misafirlerim!" diye yanıt vermiş. Emirlerin ve zengin tacirlerin hanımları da "Sana da, ona da maşallah! Ey Ebu Şamat'ın annesi, nasıl oldu da oğlunu bugüne kadar bize göstermedin?" diye yanıt vermişler.</p>
<p>Bunun üzerine Şemseddin'in eşi, ilkin ayağa kalkmış ve oğlunun gözlerinden öpmüş ve onu, misafirleri daha fazla huzursuz etmesin diye oradan uzaklaştırmış; sonra da onlara "Babası onu, kem gözlerden esirgemek için evimizin alt bölümünde yetiştirdi. Güzelliği başına bela getirmesin ve kötü etkilerden korunsun diye sakalları çıkıncaya kadar onu ortaya çıkarmamaya karar verdi. Eğer şimdi çıkmışsa, kuşkusuz hadımağalarmdan birinin kapıyı kapatmayı unutmuş olmasındandır" demiş.</p>
<p>Bu sözleri duyunca, misafirler, kâhyanın karısını böyle güzel bir oğula sahip olduğundan dolayı tebrik ederek Yüce Tanrı'nın kutsamasının onun üzerine olmasını dilemişler ve sonra oradan ayrılmışlar.</p>
<p>Bunun üzerine Ebu Şamat annesinin yanına gelmiş ve kölelerin bir katıra koşum taktıklarını görerek "Bu katır kimin için hazırlanıyor?" diye sormuş. Kadın da "Gidip çarşıdan babanı getirmek için!" diye yanıt vermiş. O da "Babamın mesleği nedir?" diye sorunca, kadın "Baban, ey gözümün nuru, büyük bir tacirdir ve de Kahıre'nin tüm tacirlerinin kâhyasıdır; ve kendisi, tüm Arap sultanlarının ve tüm Müslüman hükümdarların hacetlerini görür. Babanın işinin önemi üstüne bir fikir vermek için, bilesin ki, ona ancak bin dinarı geçen büyük işler için başvururlar; bundan daha küçük işlerle dokuz yüz doksan dinarlık bir sipariş bile olsa, onu rahatsız etmeksizin, babanın yetki verdiği görevliler ilgilenirler. Ve Kahire'ye girebilecek veya dışarı çıkarılabilecek hiçbir tecimsel<a id="footnote38" href="bookmark.html#bookmark38"><sup>38</sup></a> eşya ya da yük babanın haberi olmadan ya da onun görüşü alınmadan işlem göremez Bundan dolayı, yavrum, Tanrı, babana, hesaba gelmez zenginlikler ihsan etmiştir. Tan-rı'ya şükürler olsun!" demiş.</p>
<p>Ebu Şamat "Evet! Beni tacirler kâhyasının oğlu olarak yarattığı için Tanrı'ya şükürler olsun! Artık yaşamımı da bundan böyle, tüm gözlerden ırak, kapalı odalarda geçirmek istemiyorum; ve yarından tezi yok, babamla birlikte çarşıya gitmem gerek!" demiş. Annesi de "Allah seni duymuş olsun, oğlum! Baban gelir gelmez bu meseleyi kendisiyle konuşurum!" diyerek cevap vermiş.</p>
<p>Ve de Şemseddin eve döndüğü zaman, karısı olan biteni anlatmış ve ona "Oğlumuzu artık çarşıya götürmenin zamanı geldi!" demiş. Kâhya da "Ebu Şamat'ın annesi! Kem gözün gerçek bir şey olduğunu, bu gibi ciddi konuların şakaya gelmeyeceğini bilmez misin? Ve de falan falan komşumuzla falan falan komşumuzun oğullarının kem göze uğrayarak öldüklerini unuttun mu? İnan ki, zamanımızda mezarların yarısı kem göze uğrayanların ölüleriyle doludur!" diye yanıt vermiş.</p>
<p>Kâhyanın karısı "Ey Ebu Şamat'ın babası, gerçekten, insanoğlunun bahtı boynunda asılıdır. Ondan nasıl kaçılabilir? Ve yazılan bozulmaz; oğul, yaşamda da, ölümde de babasının yolunu izler. Ve bugün var olan yarın yok olacaktır! Böyle olunca, bir gün oğlumuzun senin hatan yüzünden kurban olmasının kötü sonuçlarını düşün! Gerçekten uzun ve kutsanmış olmasını dilediğim bir yaşam sürdükten sonra ölünce, hiç kimse oğlumuzu, bugün herkes varlığından habersiz olduğuna göre, bunca zenginliğinin ve mülkünün yasal mirasçısı olarak tanımak istemeyecektir! Böyle olunca da, devletin hâzinesi tüm servetini ele geçirecek ve çocuğunu başvuracak yer bulmaksızın perişan bırakacaktır. Yaşlı kişilere tanıklık etmek üzere baş vurduğumda, bana, sadece '<i>Biz kâhya Şemseddin'in herhangi bir erkek ya da kız çocuğu olduğunu duymadık!</i> diyeceklerdir!" diye cevap vermiş.</p>
<p>Bu anlamlı sözler kâhyayı düşünmeye zorlamış ve birkaç dakika sonra "Vallahi! Sen haklısın, ey karı! Yarından başlayarak Ebu Şamat'ı yanımda götürerek ona, alış veriş yapmayı, pazarlık etmeyi ve mesleğin tüm özelliklerini öğreteceğim!" diye yanıt vermiş. Sonra bu haberle sevinen Ebu Şamat'a dönerek ona "Biliyorum ki, benimle birlikte gelmeye can atıyorsun! Çok iyi! Ama bil ki, çocuğum, çarşıda çok ciddi olman ve gözlerini alçakgönüllülükle her zaman eğik tutman gerekir! Ve de umarım ki, orada, ustalarının bilgece dersleri ve edinmiş olduğun temel kuralları uygulamaya koyarsın!" demiş.</p>
<p>Ertesi gün, kâhya Şemseddin, oğlunu çarşıya götürmeden önce, onu hamama sokmuş...</p>
<p><i>Anlatısının burasında Şehrazat, sabah olduğunu görmüş ve yavaşça susmuş.</i></p>
</body>
</html>