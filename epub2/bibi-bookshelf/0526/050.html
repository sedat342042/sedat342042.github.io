<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Kırk Yedinci Gece Olunca</h1>
<p>Sonra da Nimet'e dönüp ona "Ruhunu serin tut delikanlı; seni ancak mutluluklar bekliyor!" demiş.</p>
<p>Bu sırada yaşlı kadın Nama'yı bulmaya gitmiş ve ona "Çabuk beni izle kızım! Kocan kendisi için hazırladığım odada!" demiş. Ve onu heyecandan sapsarı, Nimet'i bulacağını sandığı odaya götürmüş. Ama onu orada bulamayınca dehşete düşmüşler ve çok kederlenmişler; yaşlı kadın "Kesinlikle geçitlerde yolunu kaybetmiş olmalı! Sen, kızım, hemen dairene dön, ben gidip onu arayayım!" demiş.</p>
<p>İşte tam bu sırada küçük köle Nama'nın dairesine girmiş, onu titrerken ve iyice sararmış olarak bulmuş; köle ona "Ey Nama, hanımım Sitt Dahiye seni istiyor!" demiş. Bunu duyan Nama, kendisinin de sevgilisinin de mahvolduklarından hiç kuşku duymamış ve sarsılarak çıplak ayaklı narin küçük kızi izlemiş. Ama salona henüz girdiği sırada, Halife'nin kızkardeşi yanına gelmiş ve dudaklarında gülümsemeyle elini tutup onu hep peçeli olarak bekleyen Nimet'in yanına götürmüş ve ikisine birden "Mutlu olun!" demiş. Ve iki genç o anda birbirlerini tanımışlar ve birbirinin kollarına baygın düşmüşler.</p>
<p>Bunu gören Halife'nin kızkardeşi yüzlerine gülsuyu serpmiş, onları yeniden kendilerine getirmiş ve yalnız bırakıp dışarı çıkmış. Bir saat sonra da geri dönmüş, onları oturmuş, birbirine sımsıkı sarılmış ve kendi iyiliğinden dolayı gözleri mutluluk ve minnet yaşlarıyla dolu olarak bulmuş. Bunun üzerine onlara "Şimdi bize, mutluluğunuzun sonsuza dek sürmesi dileğiyle hep birlikte içerek şenlik yapmak gerekir!" demiş. Ve hemen, bir işaretle, gülüp duran küçük köle, bardakları nefis bir şarapla doldurup onlara sunmuş. İçmişler ve Sitt Dahiye onlara "Birbirinizi ne çok seviyorsunuz! Herhalde aşk üzerine çok güzel şarkılar biliyor olmalısınız! Bunlardan birkaçını okumanızı çok isterdim. Alın şu udu! Ve karşılıklı olarak, onun ağacının ruhundan kopan tatlı sesleri duyurun bana!" demiş.</p>
<p>Bunun üzerine Nimet ve Nama, Halife'nin kızkardeşinin elini öpmüşler ve düzen verdikleri utla, karşılıklı olarak şu harika dizeleri okumuşlar:</p>
<p>- <i>Sana ince örtümün altında Kûfe'den çiçekler, güneşin altınıyla daha da tozlanmış meyveler getirdim!</i></p>
<p><i>-    Sudan'ın tüm altını senin tenindedir, ey sevgili,</i></p>
<p><i>güneşin ışığı saçlarında ve Şam'ın kadifesi gözlerin-dedir!</i></p>
<p><i>-    işte karşındayım! Hık akşamların uygun kıldığı saati sana getiriyorum! Hava yeğnidir, gece yumuşacık ve saydamdır ve bize yaprakların ve suların sesi gelmektedir.</i></p>
<p><i>-    Karşımdasın, karşımdasın, ey benim gece dolaşan ceylanım! Gece tümüyle gözlerinin ışığıyla boğuldu! Ah! Deniz üzerinde sarhoş bir kuş gibi gözlerine dalıyorum!</i></p>
<p><i>-    Biraz daha yaklaş bana ve gel dudaklarım üzerindeki gülleri derle! Sonra bırak beni çeneğime yavaşça kayayım, omuzlarımdan topuğuma kadar senin için çırçıplak kalayım!</i></p>
<p><i>-    Oh! Sevgilim!...</i></p>
<p><i>-    işte karşındayım! Ayışığından oluşmuş etimin gizli meyvesi, bildiğin olgun şeklini alıyor. Gel!... Tüm deniz gözünde belirecek! O deniz ki, çalkanması kuşları sarhoş eder!</i></p>
<p>Bu şarkının son nağmeleri mutluluktan baygın Nama'nın dudaklarında sönerken, birdenbire perdeler açılmış ve Halife salona girmiş.</p>
<p>Onu görünce, üçü birden derhal ayağa kalkmışlar ve önünde yeri öpmüşler. Halife hepsine gülerek bakmış ve gelip halının üzerine ortalarına oturmuş ve küçük köleye bardakları getirmesini ve şarap koymasını buyurmuş. Sonra "Hep birlikte Nama'nın sağlığına kavuşmasını kutlamak için içelim!" demiş ve altın kupayı kaldırıp "Gözlerinin aşkı uğruna ey Nama!" demiş; ve içkiyi ağır ağır içmiş. Sonra bardağı yere koymuş ve tanımadığı, örtünmüş esirenin varlığını fark ederek kızkardeşine "ipek örtüsünün altında yüzü bana çok güzel görünen bu genç kız da kim?" diye sormuş. Sitt Dahiye de "Bu Nama'dan ayrılamayan bir arkadaşıdır; çünkü o olmadan kız ne ağız tadıyla yemek yiyebiliyor ne de bir şey içebiliyor!" diye yanıtlamış.</p>
<p>Bunun üzerine Halife, delikanlının yüzündeki peçeyi kaldırmış ve güzelliğini görerek şaşkına dönmüş! Gerçekten, Nimet'in yanaklarında henüz sakal yokmuş; çenesi üzerinde tatlı bir gülümsemeyle beliren misk damlası<a id="footnote32" href="bookmark.html#bookmark32"><sup>32</sup></a> dışında, sadece beyaz tenine tapılası bir gölge oluşturan ayva tüyleri varmış.</p>
<p>Halife, bunu görünce, son derece keyiflenerek "Aman yarabbi! Ey Dahiye, bu akşamdan tezi yok bu yeni genç kızı da odalık olarak alacağım ve Nama'ya olduğu gibi ona da, güzelliğine yaraşır bir daire ve nikâhlı eşim olarak birçok ev bağışlayacağım!" diye haykırmış. Sitt Dahiye de "Tabii ki, kardeşim, bu genç kız senin şanına yaraşır bir parçadır!" diye cevap vermiş. Sonra da "Birdenbire aklıma bilginlerimizden birinin yazdığı bir kitapta okuduğum bir öyküyü anlatma fikri geldi" diye eklemiş. Halife de "Neymiş o öykü?" diye sorunca, Sitt Dahiye, şunları anlatmış:</p>
<p>"Bil ki, ey Emir-ül-Müminin, Kûfe kentinde adı Rebi'nin oğlu Nimet olan bir genç yaşarmış...</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>