<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Kırk Sekizinci Gece Olunca</h1>
<p><i>Demiş ki: </i>"... Rebi'nin oğlu Nimet adlı bir genç yaşarmış. Onun da sevdiği ve kendisini seven güzel bir cariyesi varmış; çünkü ikisi birlikte, aynı beşikte yetiştirilmiş ve ergenlik çağının ilk günlerinden başlayarak birbirlerini sahiplenmiş bulunuyorlarmış. Bir gün gelip de zaman onları birbirinden ayırasıya kadar yıllarca birlikte mutlu olmuşlar. Acımasız bahtın felaket aracı olarak hizmet gören bir kocakarı buna neden olmuş. Genç esireyi kaçırmış ve onu kentin valisine teslim etmiş, o da kızı zamanın hükümdarına armağan olarak göndermiş.</p>
<p>Ama Rebi'nin oğlu, sevdiği kişinin kaybolduğunu öğrenince bu hükümdarın sarayında, haremde, onu buluncaya kadar rahat edememiş. Ama tam ikisi birlikte yeniden buluşmalarını kutlarken ve sevinç gözyaşları dökerlerken, buluştukları saraya hükümdar girivermiş ve onları birlikte yakalamış. Hiddeti son sınırına ulaşmış ve durumlarını anlatmalarına fırsat vermeden, hemen orada, ikisinin de kafasını kestirmiş! Oysa" diye sözünü sürdürmüş Sitt Dahiye, "Bu öyküyü yazan bilgin, sonuç hakkındaki görüşlerini açıklık getirmeden, öyküyü bitirdiğinden; ey Emir-ül-Müminin, bu hükümdarın davranışı hakkında senin görüşünü ve onun yerinde olsaydın, aynı koşullar altında nasıl davranacağını öğrenmek isterdim!" demiş.</p>
<p>Emir-ül-Müminin Abd-ül-Malik İbni Mervan, hiç tereddüt etmeden "Bu hükümdar o denli acele davranacağı yerde iki genci ba-ğışlasaymış daha iyi olurmuş; bunun da üç dayanağı olurdu: İlki, iki gencin birbirini uzun zamandır has duygularla sevmeleri; ikincisi, sarayda bulunduklarına göre bu hükümdarın konuğu sayılmaları; ve üçüncü de, bir hükümdarın ihtiyatlı ve ölçülü davranması gerektiğinden! Sonuç olarak bu hükümdarın gerçek bir hükümdara yaraşır biçimde davranmadığını söyleyebilirim!" demiş.</p>
<p>Bu sözler üzerine Sitt Dahiye, kardeşinin ayaklarına kapanmış ve ona "Ey Emir-ül-Müminin, bilmeden, kendiliğinden, gelecekte yerine getireceğin bir hükümde bulunmuş oldun! Sana, atalarımızın kutsal anısı ve yüce pederimiz adına, şimdi açıklayacağım konuda da aynı adaleti göstermeni dilerim!" diye haykırmış. Halife de, çok şaşırarak, kızkardeşine "Bana tam bir güven besleyerek konuşabilirsin! Ama önce ayağa kalk!" demiş. Halife'nin kızkardeşi de ayağa kalkarak iki gence doğru dönmüş ve onlara "Ayağa kalkın!" demiş. Onlar da ayağa kalkmışlar ve Sitt Dahiye kardeşine "Ey Emir-ül-Müminin, peçe altındaki bunca güzel ve tatlı olan bu genç kız, aslında Rebi'nin oğlu genç Nimet'ten başkası değildir. Nama da onunla birlikte yetiştirilen ve sonradan onun eşi olan kimsedir! Onu kaçırtan da, adı Yusuf El-Teka-fi olan Kûfe valisinden başkası değildir.<a id="footnote33" href="bookmark.html#bookmark33"><sup>33</sup></a> Sana yazdığı mektupta, esireyi on bin dinara satın aldığını bildirerek yalan söylemiştir. Senden onun cezalandırılmasını ve bağışlanmaya bunca layık bulunan bu iki genci de bağışlamanı dilerim. Benim hatırım için, senin konuğun olduğunu, senin gölgende barınmakta bulunduklarını da düşünerek onları affet!" demiş. Kızkardeşinin bu sözlerini duyan Halife "Kesinlikle! Benim verdiğim sözden döndüğüm hiç görülmemiştir!" demiş.</p>
<p>Sonra Nama'ya dönerek ona "Ey Nama, şurada duran kişi senin efendin Nimet midir?" diye sormuş. O da "Söylediğin gibi ey</p>
<p>Emir-ül-Müminin!" diye cevap vermiş; Halife de "Sizi birbirinize bağışladım!" diye sözünü bağlamış.</p>
<p>Bundan sonra Nimet'e bakıp ona "Ama bana hiç değilse buraya nasıl girdiğini ve Nama'nın benim sarayımda bulunduğunu nasıl öğrendiğini söyleyebilir misin?" diye sormuş. Nimet de "Ey E-mir-ül-Müminin, kölene biraz zaman ayırırsan, sana tüm öyküsünü anlatacaktır!" diye yanıtlamış. Ve hemen Halife'ye, başından sonuna kadar, tek bir ayrıntıyı bile atlamadan tüm serüvenini anlatmış.</p>
<p>Halife son kertede şaşırmış ve bunca inanılmaz bir düzeni kuran îranlı hekimi görmek istemiş. Ve onu Şam'daki sarayına hekimbaşı olarak atamış ve onu onurlar ve ödüllerle donatmış. Sonra Nimet ile Nama'yı sarayında yedi gün yedi gece ağırlamış; bu süre içinde onurlarına büyük şölenler düzenlemiş ve onları Kûfe'ye armağanlarla yolcu etmiş. Eski valiyi de görevinden alarak onun yerine Nimet'in babası Rebi'yi vali tayin etmiş. Böy-lece, hepsi, uzun ve zevk dolu bir yaşam geçirerek mutluluğun sınırına ulaşmışlar.</p>
<p><i>Şehrazat anlatısını kesince, Şah Şehriyar ”Ey Şehrazat, bu öykü beni büyüledi, özellikle şiirler son kertede hoşuma gitti Ama, aslında, bana anlatacağını önceden bildirdiğin sevişme biçimleri üzerinde ayrıntılar bulamadığım için düş kırıklığına uğradım!” diye haykırmış.</i></p>
<p><i>Şehrazat da hafifçe gülüp ”Ey bahtıgüzel şah, anlatmayı vaa-dettiğim bu ayrıntılar, eğer hâlâ uykun yoksa, sana anlatacağım ALAADDİN EBU ŞAMATIN ÖYKÜSÜ'nde bulunacaktır!” demiş.</i></p>
<p><i>Şah Şehriyar da "Sen ne diyorsun, ey Şehrazat? Ama vallahi! Uykusuzluk pahasına da olsa, ALAADDİN EBU ŞAMATIN ÖYKÜSÜ'nü işitmek isterim! Hemen anlatmaya başla!" diye haykırmış.</i></p>
<p><i>Ama o anda Şehrazat günün doğmakta olduğunu görmüş ve öykünün anlatımını ertesi güne bırakmış.</i></p>
</body>
</html>