<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama Yüz Doksan Dördüncü Gece Olunca</h1>
<p><i>Demiş ki: </i>... bilgisizliklerinden ötürü hekimlerin hak ettikleri ölüme nasıl mahkûm olduklarım anlatmışlar.</p>
<p>Bunun üzerine Marzavan annesinin yanına girmiş ve dönüşünden dolayı duyulan sevgi gösterileri geçtikten sonra, kendisine meselenin ayrıntılarını sormuş; annesi de öğrendiklerinin doğruluğunu onaylamış; duydukları Marzavan'ı çok üzmüş; çünkü birlikte yetiştirildikleri Budur'u, erkek kardeşlerin kızkardeşleri hakkında duyumsadıkları sıradan sevgilerin çok üstünde bir sevgiyle severmiş. Bir saatlik bir süre bu konu üstünde düşünmüş; sonra da başını kaldırarak annesine "Beni onun yanına gizlice sokabilir misin? Böylece derdinin kaynağını öğrenir ve bir çare olup olmadığını anlarım!" demiş. Annesi de ona "Bu güç bir şey Marzavan! Ama madem ki bunu ne olursa olsun, istiyorsun, öyleyse çabucak kadın kılığına gir ve beni saraya giderken izle!" demiş. Marzavan da hemen orada hazırlanmış ve saraya giderken anasını izlemiş.</p>
<p>Dairenin kapısına ulaşınca, kapıya gözetleyici olarak konan ha-dımağası, tanımadığı bu iki kişinin içeri girmelerini engellemek istemiş; ama yaşlı kadın onun eline değerli bir armağan sıkıştırmış ve ona "Ey sarayın başefendisi, hasta bulunan Budur Hatun, bana, şu karşında gördüğün ve onun süt kardeşi olan kızımı görmek arzusunu belirtti! Ey nezaket ehlinin babası, bizi bırak da geçelim!" demiş. Hadımağası da armağandan hoşnut kaldığı kadar bu övücü sözlerden de keyiflendiğinden onlara "Çabuk girin! Ama pek fazla içerde kalmayın!" yanıtını vermiş. İkisi de içeri girmiş.</p>
<p>Marzavan, Hatun'un yanına girince, yüzünü kapatan peçeyi kaldırmış, yere oturmuş ve çarşafının altından bir usturlap, bir büyü kitabı ve bir mum çıkarmış. Budur'u sorguya çekmeden önce yıldız falına bakmak isterken, birdenbire genç kız boynuna atılmış ve onu sevecenlikle öpmüş; çünkü onu kolayca tanımış imiş. Sonra da ona "Ey kardeşim Marzavan, buradaki herkes gibi, sen de mi benim delirdiğime inanıyorsun? Şairin ne dediğini bilmiyor musun yoksa? Şu sözleri dinle, sonra da bunların anlamını düşün:</p>
<p><i>Derler ki, "Delidir o! Gençliği yitip gitmiştir!” Onlara derim ki, "Mutludur o deliler! Yaşamdan başka türlü zevk alırlar! Ve onların davranışlarına gülen önemsiz kişilerin bu konudaki tutumlarından farklıdırlar!" Onlara başkaca derim ki, "Benim deliliğim bir kurtuluş yoludur ve de sevgilime yaklaşma biçimidir!"</i></p>
<p>Marzavan bü dizeleri işitince hemen Budur'un sadece âşık olmuş bulunduğunu ve de bunun tek derdi olduğunu anlamış. Ona "Tez kavrayan kişinin anlamak için bir tek alamet görmesi yeter! Bana çabucak öykünü anlat! Allah isterse, senin için bir teselli nedeni ve iyileştirme aracısı olurum!" demiş.</p>
<p>Bunun üzerine Budur serüveninin tüm ayrıntılarını anlatmış ki burada yeniden anlatmak bir şey kazandırmaz; sonra da gözyaş-larında boğularak "İşte benim hüzünlü nasibim bu, ey Marzavan; ve artık gece gündüz ağlamaktan başka kârım yok; ve ancak okuduğum aşk şiirleri ciğerimin yangınını biraz serinletiyor!" demiş.</p>
<p>Bu sözleri duyan Marzavan, düşünmek için başını eğmiş ve bir saat kadar düşüncelere gömülmüş. Sonra başını kaldırmış ve üzüntülü Budur'a "Vallahi! Açıkça görüyorum ki, senin öykün her bakımdan doğru! Ama, gerçekte, durumu anlamam çok güç! Ama arzuladığın doyumu sağlayarak yüreğini iyileştirebileceğim</p>
<p>ümidindeyim. Yalnız, Allah için! Ben dönünceye kadar sabrın sana destek sağlamasına gayret et! Ve şundan emin ol ki, yeniden senin yanında olduğum gün, sevgilini elinden tutup sana getireceğim gün olacaktır!" demiş. Ve bu sözleri söyledikten sonra, Marzavan, süt kardeşi Budur'un yanından birdenbire ayrılmış ve aynı gün Şah Gayyur'un kentini terk etmiş.</p>
<p>Bir kez kentin duvarları dışına çıkınca, Marzavan, kentten kente, adadan adaya bütün bir ay süresince dolaşmaya koyulmuş ve her yanda halkın, konuşma konusu olarak, sadece Sitt Budur'un garip serüvenini yeğlediğini işitmiş. Ama bu bir aylık gezi sonunda, Marzavan, deniz kıyısında kurulmuş ve adı Tarap olan büyük bir kente ulaşmış ve artık halkın Sitt Budur'dan söz etmediğini görmüş; ama, orada da, aksine, o ülkelerin hükümdarının oğlu, adı Kamerüzzaman olan bir emirin başından geçen garip serüvenden başka bir şeyden söz edilmiyormuş. Marzavan bu serüvenin ayrıntılarını anlattırmış ve bunların her bakımdan Sitt Budur konusunda bildiklerine uyduğunu görmüş; ve hemen bu hükümdarın oğlunun nerede bulunduğunu öğrenmiş. Ona bu yerin, epeyce uzak olduğunu ve oraya iki yoldan gidildiğini söylemişler: Biri karadan, öbürü denizden! Kamerüzzaman'ın bulunduğu Halidan denen bu ülkeye kara yolundan altı ayda ulaşılırmış; deniz yolundan ise, sadece bir ayda gidilirmiş. Bunun üzerine Marzavan kararsızlık duymadan doğruca Halidan ülkesinin adalarına gitmek üzere yola çıkan bir gemiyle deniz yolunu yeğlemiş.</p>
<p>Marzavan'ın bindiği gemi tüm yolculuk boyunca uygun bir rüzgârla yol almış; ama ülkenin merkezi olan kentin karşıdan göründüğü gün, hatırı sayılır bir fırtına denizi karıştırmış ve gemiyi havaya kaldırarak sivri bir kayaya vurup onarılmaz biçimde parçalamış. Ama Marzavan, öteki yetenekleri arasında yüzmeyi de çok iyi biliyormuş; böylece, tüm yolculara karşın, geminin kırılarak denize düşen direğine yapışarak kurtulan tek kişi olmuş. Ve güçlü bir akıntı onu, doğruca, Kamerüzzaman'ın babasıyla birlikte oturmakta olduğu sarayın bulunduğu kara parçasına doğru sürüklemiş.</p>
<p>Baht, tam o sırada Şah'a ülkenin durumu üzerine bilgi vermeye gelen büyük vezirin denize bakan pencereden deryayı izlemesini istemiş. Vezir bir direğe tutunarak öylece karaya yaklaşan genci görmüş; kölelerine gidip ona yardım etmelerini ve genci, üstünü değişecek giysiler verildikten ve içine ferahlık versin diye bir bardak şerbet içirildikten sonra, kendisine getirmelerini buyurmuş.</p>
<p>Böylece, kurtuluşundan biraz sonra Marzavan, vezirin bulunduğu salona girmiş. Gösterişli ve kibar görünüşlü olduğundan, büyük vezir ondan hemen hoşlanmış; soruşturmaya koyularak kendisinin bilgiden yana nasibini ve bilgeliğinin derecesini anlamış. Ve kendi kendine "Herhalde bu genç tabiplikten de anlar!" diye düşünmüş ve ona "Allah herhalde seni buraya, babasının çok sevdiği bir genci kurtarmak için gönderdi!" demiş.</p>
<p>Anlatısının burasında Şehrazat, sabah olduğunu görmüş ve yavaşça susmuş.</p>
</body>
</html>