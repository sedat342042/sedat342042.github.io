<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Elli Sekizinci Gece Olunca</h1>
<p><i>Demiş ki: </i>... Halep'te ve Bağdat'ta olduğu gibi, burada da İkiyanlı'nın dostlarını kabul ettiği bir evi bulunduğundan, kentin girişinde bir çadırda kalmak üzere olan Ebu Şamat'a bir köle göndererek onu, ama sadece onu, varlığıyla onur vermek üzere evine çağırtmış. Ebu Şamat da "Biraz bekle de, Şeyh Kemal'in görüşünü alayım!" demiş. Ama devecilerin mukaddemi bu öneriyi duyunca kaşlarını çatmış ve ona" Hayır oğlum, bu öneriyi ret et!" demiş. Ebu Şamat da çağrıyı geri çevirmiş.</p>
<p>Şam'da kalmak uzun sürmemiş ve hemen Halep'e doğru yola çıkılmış; İkiyanlı oraya geldikleri anda, Ebu Şamat'ı çağırmak için adam göndermiş; fakat, Şam'da olduğu gibi, Şeyh Kemal çekinmesini söylemiş; ve Ebu Şamat, mukaddemin niçin bu denli sert davrandığını anlamadığı halde ona karşı çıkmak istememiş. Bu kez de İkiyanlı'nın harcamaları boşa gitmiş. Ama Halep'i terk ettiklerinde, İkiyanlı, bir dahaki sefere işlerin böyle olmayacağına dair kendi kendine yemin etmiş. Ve Bağdat doğrultusundaki ilk molada, eşi görülmedik bir şölenin hazırlıklarına girişmiş ve birlikte gelmesi için Ebu Şamat'ın yanına kendisi gitmiş. Ve bu kez, Ebu Şamat, karşı çıkacak ciddi bir nedeni olmadığından, çağrıyı kabul etmek zorunda kalmış; ve uygun bir şekilde giyinmek üzere ilkin çadırına girmiş. O sırada Şeyh Kemal onu görmeye gelmiş ve durumu öğrenince "Ne kadar düşüncesizsin, ey Ebu Şamat! Mahmut'un çağrısını niye kabul ettin? Onun niyetlerinin ne olduğunu bilmiyor musun? Ve ona neden İkiyanlı adı takılmış, anlamıyor musun? Ama ne olursa olsun, benim gibi bir ihtiyarın görüşünü almalı ve şairin şu sözlerine kulak vermelisin:</p>
<p><i>İhtiyara sordum ”Neden sırtın eğik yürüyorsun?” diye; bana ”Çünkü nemli toprakta gençliğimi yitirdim! Eğilmiş, onu arıyorum! Ve sırtıma aldığım deney o denli ağır ki, artık belimi doğrultmama engel oluyor!” demiş.</i></p>
<p>Ama Ebu Şamat "Ey saygıdeğer mukaddem, İkiyanlı olarak çağrılmasının nedenini bilmemekle birlikte, dostumuz Mahmut'un çağrısını geri çevirmek pek uygun olmayacak! Zaten, onunla arkadaşlık ederek ne kaybedeceğimi de anlamıyorum. Herhalde beni yemeyecektir!" diye yanıt vermiş. Mukaddem de ona hızla "Allah korusun! Elbette seni yemeyecektir! Zaten daha önce pek çoklarını yedi o!" yanıtını vermiş. Bu sözleri işitince Ebu Şamat bir kahkaha koparmış ve gidip sabırsızlıkla onu bekleyen İkiyanlı'ya ulaşmış. Ve ikisi birlikte şölen için hazırlanmış çadırın içine girmişler.</p>
<p>Gerçekten, İkiyanlı, harika delikanlıyı karşılamak için hiçbir şey esirgememiş; onun gözlerini okşamak ve duygularını pohpohlamak için her şey hazırmış; böylece şölen neşe ve canlılık dolu geçmiş; ve ikisi birlikte iştahla ve doyuncaya kadar yemek yemişler ve aynı bardaktan içmişler. Şarap başlarını döndürmeye başlayınca ve köleler sessizce çekilince; İkiyanlı'nın şaraptan ve tutkudan başı dönmüş. Ebu Şamat'a doğru eğilmiş ve yanaklarını iki eli arasında tutarak bir öpücük almak istemiş. Ama Ebu Şamat, bundan sıkılarak içgüdüyle elini kaldırmış; ve İkiyan-lı'nın dudakları delikanlının avcunun içiyle karşılaşmış. Bunun üzerine, Mahmut, kolunun biriyle onun boynunu, ötekiyle de belini sardığında; "Sen bana ne yapmak istiyorsun?" diye soran Ebu Şamat'a "Sadece, şairin şu dizelerini uygulamaya koymak için açıklamada bulunmak istiyordum!" demiş:</p>
<p><i>Ruhumu sarsan o gözlerin bakışlarıyla nasıl titriyorum! Ey çocuksu yumurtalarını şişiren ilk arzunun verdiği zevk!</i></p>
<p><i>İşte, ey gözümün nuru! Kavrayabileceğini kavra, kaldırabileceğini kaldır! Bir avuç, iki avuç, üç avuç al! Bir karış ya da daha fazla sok!</i></p>
<p><i>Ama seni hiç üzmesin! Tadını almaya bak, sadece!</i></p>
<p>Bu dizeleri belli bir tarzda okuduktan sonra, İkiyanlı Mahmut, bunları anlaşılır bir uygulamayla delikanlıya anlatmaya koyulmuş. Fakat, Ebu Şamat, durumu hemen fark ederek onun bu tavırlarından, davranışlarından ve hareketlerinden çok sıkıldığını duyumsamış ve oradan ayrılmak istemiş. Ama İkiyanlı onu alıkoymuş ve neyin söz konusu olduğunu sonunda ona açıkça anlatmış.</p>
<p>Ebu Şamat, İkiyanlı'nın niyetinin ne olduğunu iyice tartıp istediği şeyi kavrayınca...</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>