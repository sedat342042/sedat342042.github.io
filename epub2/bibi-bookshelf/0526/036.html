<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Otuzuncu Gece Olunca</h1>
<p><i>Demiş ki: </i>"Bu genç adamı alın, hamama götürün! Sonra onu görkemli bir şekilde giyindirin! Ve yarın sabah divanın ilk toplantısında benim yanıma getirin!" demiş.</p>
<p>Sitt Budur'a gelince, gidip dostu Hayat-ün-Nüfus'u bulmuş ve ona "Kuzucağızım, sevgilimiz döndü! Allah rızâsı için, onun uğruna hayranlık uyandıracak bir düzen hazırladım. Bu düzen, birbirimizi tanımanın sonucu, onu, bahçıvan iken, ara vermeden, birdenbire şah oluvermenin şaşkınlığına uğramaması için düşünülmüştür. Ve bu düzen, öylesine ince tertiplenmiştir ki, eğitilmek isteyenler için iğneyle gözün iç köşesine yazılsa yeridir!" demiş. Hayat-ün-Nüfus da öyle sevinmiş ki, kendini Sitt Bu-dur'un kollarına atmış; ikisi birden, o gece, yüreklerinin sevgilisini olanca tazeliğiyle kabule hazırlanmak için pek taşkınlık yapmamışlar.</p>
<p>Ertesi sabah, divanın toplandığı sırada, görkemli biçimde giydirilmiş Kamerüzzaman huzura getirilmiş. Hamam da yüzüne tüm parıltısını vermiş bulunuyormuş; bedenine tam oturmuş olan hafif giysiler, boyuna ince ve kalçalarına kabarık bir güzellik veriyormuş. Oradaki tüm emirler, ülkenin ileri gelenleri ve mabeyinciler, Şah'ın vezire "Bu genç adama hizmet etsinler diye yüz köle ver ve hâzineden, şimdi kendisine vereceğim payeye uygun düşecek maaşı bağlat!" buyruğunu verdiğini duyunca hiç şaşırmamışlar. Ve Budur, ona, vezir unvanı vererek Kamerüzzaman'ı vezirleri arasına katmış; ayrıca emrine hizmetçiler vermiş; dolu sandıklar ve dolaplar dışında atlar, katırlar ve develer bağışlamış. Sonra divandan çekilmiş.</p>
<p>Ertesi gün, Sitt Budur, her zamanki gibi Abanoz Adaları hükümdarı ünvanı altında, yeni vezirini huzuruna çağırtmış; büyük veziri görevinden bağışlayarak Kamerüzzaman'a büyük vezir ün-vanını vermiş. Kamerüzzaman da hemen divana katılmış ve divanı yönetmiş.</p>
<p>Bununla birlikte, divan toplandığı zaman, Kamerüzzaman derinden derine düşünmüş ve kendi kendine "Bu genç şahın bana herkesin önünde gösterdiği dostluk ve onurun elbette bir nedeni vardır! Ama bu neden nedir? Gemiciler beni buraya bu şahın aşçısı iken bir çocuğa saldırdığım töhmetiyle getirdiler. Şah da, beni cezalandıracağı yerde, hamama gönderdi, bana görev verdi ve de nimetlere boğdu. Ey Kamerüzzaman, böylesine garip bir olayın ardında ne olabilir acaba?" diyormuş.</p>
<p>Böylece epeyce bir süre düşündükten sonra "Vallahi! Nedenini buldum ve de şeytansı bir tertip bu! Kuşkusuz, bu şah, çok genç ve de çok yakışıklı! Beni gençlere düşkün biri sanıyor olmalı! Bana bunca dostluğu ancak bu nedenle gösterebilir! Ama, Vallahi! Bu gibi işlere alet olamam ben! Ve de onun düzenini ortaya çıkaracağım; eğer böyle bir görevi benden ya da kendisinden umuyorsa, bana verdiği her şeyi kendisine geri çevirecek ve büyük vezir görevinden ayrılacak, kendi bahçeme döneceğim!" diye haykırmış.</p>
<p>Ve Kamerüzzaman hemen gidip Şah'ı bulmuş ve ona "Ey bahtı-güzel şah, gerçekte köleni ancak sakalı ağarmış yaşlı saygın kişilere tanınabilecek onur ve ilgiyle donattın; bense, birçok genç çocuk arasında herhangi bir gençten başkası değilim. Eğer bütün bunların bilinmeyen bir nedeni yoksa, tüm mucizeler içinde en inanılmaz mucizedir!" demiş.</p>
<p>Bu sözleri duyan Sitt Budur gülmüş ve baygın gözlerle Kame-rüzzaman'a bakmış ve ona "Doğrudur, benim yakışıklı vezirim! Bütün bunların bir nedeni var. O da, benim yüreğimde senin güzelliğinin birdenbire tutuşturduğu dostluktur. Çünkü, aslında, ben senin bunca ince ve bunca sakin olan yüzünün rengine baştan aşağı tutuldum!" demiş. Ama Kamerüzzaman "Allah şahın ömrünü uzatsın! Ama kölenin sevdiği bir eşi var ve garip bir serüven onu kendisinden uzaklaştıralıdan beri uğrunda ağlayıp duruyor. Bundan dolayı ey şah, kölen kendisine tanıdığın bunca görevleri size iade ederek senden yolculuğa çıkmak için izin istiyor!" demiş.</p>
<p>Ama Sitt Budur genç adamın elini tutmuş ve ona "Ey benim değerli vezirim, otur hele! Yolculuktan ve ayrılmaktan söz etmenin nedeni nedir? Sen burada gözlerin için yanıp tutuşan ve bu tahtta seninle birlikte hükmetmek için her şeyi vermeye hazır olanın yanında kal! Çünkü bil ki, ben de, eski şahın bana gösterdiği sevecenlik dolayısıyla ve de kendimce hakkında gösterdiğim incelik nedeniyle şah atandım. Sen de artık bu çağda geçerli olan güzel olmanın hukukça önceliğini tanıyan âdetlerimize uy, ey son derece kibar genç; ve en ince zevkli şairlerimizden birinin çok doğru olan şu sözlerini unutma...</p>
<p><i>Anlatısının burasında Şehrazat, sabahın belirdiğini görerek yavaşça susmuş.</i></p>
</body>
</html>