<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Otuz Beşinci Gece Olunca</h1>
<p><i>Demiş ki:</i></p>
<p>Sitt Budur öylesine gülmüş ki, neredeyse düşüp bayılacakmış. Sonra ansızın ciddileşmiş, yeniden eski tatlı ve büyüleyici sesiyle Kamerüzzaman'a, "Ey benim sevgili kocacığım, birlikte geçen o güzel geceleri ne çabuk unuttun!" demiş. Ve hemen hızla ayağa kalkmış ve üzerinde bulunan erkek giysilerini ve sarığı çıkararak omuzlarına dağılmış saçlarıyla çırılçıplak kalmış.</p>
<p>Bunu gören Kamerüzzaman, karısı El-Buhur ve El-Kusur Hükümdarı Gayyur Şah'ın kızı Budur'u tammış; onu tekrar tekrar kucaklamış ve sardıkça sarmış; sonra ikisi birlikte, sevinçten ağlayarak yatağın üzerinde öpüşlere boğulmuşlar. Ve Sitt Budur binlercesi arasında ona şu şiirleri okumuş:</p>
<p><i>İşte sevgilim karşımda! Uyumlu bedeni olan bir rakkastır o! Bükülgen ve narin ayağını ileri atarken bak ona!</i></p>
<p><i>İşte! Sanma ki ayakları üzerindeki müthiş ağırlıktan sızlanır, aslında bir deve kadar ağır olsa da!</i></p>
<p><i>İşte benim sevgilim! Yoluna halı olsun diye yanaklarımın çiçeklerini seriyorum, ey mutluluğum! Ve ayağının kaldırdığı toz, gözlerim için şifa veren merhem oluşturur!</i></p>
<p><i>Ey Arabistan'ın kızları, şafağın sevgilimin yüzü üzerinde raks ettiğini gördüm! Onun büyüleyici yanlarını ve tatlılığını nasıl unutabilirim?</i></p>
<p>Bunu izleyerek, Sultan Budur, Kamerüzzaman'a, başından sonuna kadar geçirdiği serüveni anlatmış; o da sevgilisine kendi serüvenini aktarmış; ama bir yandan da ona sitemler ederek "Bu gece bana yaptığın şey gerçekten müthişti!" demiş. Sonra, gün doğuncaya kadar çabalarını kalçalar ve kollar arasında yeniden sürdürmüşler.</p>
<p>O zaman Sultan Budur, Hayat-ün-Nüfus'un babası Şah Armanus ile yeniden buluşmuş ve ona gerçek öyküsünü anlatmış ve kızı Hayat-ün-Nüfus'un tıpkı önceleri olduğu gibi hâlâ bakire olduğunu açıklamış.</p>
<p>Abanoz Adaları'nın hükümdarı Şah Armanus, Şah Gayyur'un kızı Sitt Budur'un bu sözlerini işitince, şaşkınlığın sınırına ulaşır-casına şaşırmış; ve bu harika öykünün seçkin parşömenler üzerine altın harflerle yazılmasını buyurmuş. Sonra Kamerüzzaman'a dönerek, ona "Ey Şehriman Şah'ın oğlu, henüz hiçbir sarsıntıyla zedelenmemiş ve bakire olan kızım Hayat-ün-Nüfus'u ikinci eşin olarak kabul edip benim aileme katılmak ister misin?" diye sormuş. Kamerüzzaman da "îlkin, kendisine saygı ve sevgiyle bağlı olduğum eşim Sitt Budur'a sormam gerek!" diye yanıt vermiş. Sonra Sultan Budur'a dönerek, ona "İkinci eş olarak Hayat-ün-Nüfus ile evlenmek için senin rızanı alabilir miyim?" diye sormuş. Budur "Tabii ki! Zaten, ben, senin dönüşünü kutlamak için bir armağan olarak onu saklamıştım! Ona tüm nezaketi ve konukseverliğinden dolayı o denli borçluyum ki, kendimi ikinci derecede bir eş saymakla mutlulanabilirim!" demiş.</p>
<p>Bunun üzerine Kamerüzzaman, Şah Armanus'a dönerek, ona "Eşim Sitt Budur, baha, derhal rızasını bildirdi ve gerekirse, Hayat-ün-Nüfus'a cariyelik etmekten mutlu olacağını söyledi!" demiş.</p>
<p>Bu sözleri duyan Şah Armanus, sevincin sınırına dayanırcasına sevinmiş ve koşulların gereği hemen gidip adalet dağıttığı tahtına oturmuş ve vezirlerini, emirlerini, mabeyincilerini ve ülkesinin ileri gelenlerini toplayarak Kamerüzzaman ile eşi Sitt Bu-dur'un öykülerini baştan sona kadar anlatmış. Sonra onlara, Ha-yat-ün-Nüfus'u Kamerüzzaman'a ikinci eş olarak verme tasarısını aktarmış ve bu durum dolayısıyla, eşi Budur Sultan yerine onu Abanoz Adası şahlığına getirdiğini bildirmiş. Hepsi önünde yeri öperek, ona "Kamerüzzaman, daha önce bu tahtta hükmetmiş Sitt Budur'un eşi olduğuna göre, onu şahımız olarak mutlulukla kabul ediyoruz ve onun sadık kulları olmakla sevinç duyacağımızı bildiriyoruz" demişler.</p>
<p>Bu sözleri işitince, Şah Armanus çırpınmanın sınırına dayanırca-sına sevinçten çırpınmış ve hemen kadıları, tanıkları ve ilgili öteki kişileri çağırtmış ve Kamerüzzaman ile Hayat-ün-Nüfus'un evlilik sözleşmesini yazdırmış. Bu olay, birçok harika şenliğe ve büyük coşkunluklara neden olmuş ve fakirlerle bahtsızlar için binlerce hayvan kurban edilmiş ve de halka bahşişler ve tüm orduya ulufeler dağıtılmış. Böylece ülkede, Kamerüzzaman ile iki eşi, Budur ve Hayat-ün-Nüfus'a uzun yaşam ve mutluluk dileğinde bulunmayan kimse kalmamış.</p>
<p>Ve Kamerüzzaman, kendi bakımından, gerek tüm ülke halkına, gerekse mutlu ettiği iki eşine karşı adaletle davranmış; çünkü her biriyle iki günde bir sırayla birer gece geçiriyormuş. Sitt Bu-dur ile Hayat-ün-Nüfus'a gelince, ikisi birlikte büyük bir uyum içinde yaşıyorlar; gecelerini kocalarına verseler de, gündüzlerini birbirine bağışlıyorlarmış.</p>
<p>Bunu izleyerek, Kamerüzzaman, babası Şah Şehriman'a, kendisine bütün bu mutlu olayları bildirmek üzere ulaklar göndermiş, ve Müslüman halkını kıyıma uğratarak deniz kıyısındaki bir kenti ele geçiren kâfirler üzerine bir sefer açıp orayı ele geçirdikten sonra gelip kendisini ziyaret etmeyi kararlaştırdığını bildirmiş,</p>
<p>Bu durum dolayısıyla Sultan Budur ve Sultan Hayat-ün-Nüfus, Kamerüzzaman'dan hamile kalmışlar ve her biri kocasına ay gibi güzel birer erkek evlat vermişler. Ve günleri tamamlanıncaya kadar tam bir mutluluk içinde yaşamışlar. Ve Kamerüzzaman ile Sitt Budur'un olağanüstü öyküsü işte böyleymiş.</p>
<p><i>Ve Şehrazat, gülerek susmuş.</i></p>
<p><i>Her zaman bembeyaz yanaklı olan Dünyazat, özellikle bu öykünün sonunda, son kertede kızarmış ve gözleri zevkten, meraktan ve de şaşkınlıktan irileşmiş ve sonunda yüzünü iki eliyle örtmüşse de, parmaklarının arasından bakmayı sürdürmüş.</i></p>
<p><i>Şehrazat da bir yandan sesini ayarlamaya çalışırken, öte yandan kaynatılarak elde edilmiş kuru üzüm suyundan soğuk bir bardak içerek dudaklarını ıslatıyormuş. Dünyazat el çırpıp "Ab-lacığım bu harika öykünün bu kadar çabuk bitmesi ne yazık! Bu türden bir öyküyü senin ağzından ilk kez işitiyorum! Ve neden böyle kızardığımı bilemiyorum!" diye haykırmış.</i></p>
<p><i>Şehrazat da, şerbetinden bir yudum içtikten sonra, göz ucuyla kızkardeşine gülerek, ona "BENLİNİN<a id="footnote22" href="bookmark.html#bookmark22"><sup>22</sup></a> ÖYKÜSÜ'nü işitince bakalım ne olacak? Ama onu sana, ancak "NİMET İLE NA-MA'NINZARİF ÖYKÜSÜ"nü<a id="footnote23" href="bookmark.html#bookmark23"><sup>23</sup></a> anlattıktan sonra aktaracağım!" demiş.</i></p>
<p><i>Bu sözleri duyan Dünyazat sevinç ve heyecandan sıçramış ve "Ablacığım, lütfen bana isimlerini duyar duymaz sonsuz bir sevgiyle bağlandığım NİMET İLE NAMANIN ÖYKÜSÜ'nü anlatmadan önce, BENLİNİN ÖYKÜSÜ'nü anlatır mısın?" diye haykırmış.</i></p>
<p><i>Şehrazat da "Ama, sevgili kardeşim, Benli, bir delikanlının adıdır! " diye yanıt vermiş.</i></p>
<p><i>Bunun üzerine, baştan aşağı büyük bir merakla dinlediği Sitt Budur öyküsünün daha ilk sözcüklerini duyunca kederi dağılmış olan Şah Şehriyar "Ey Şehrazat, bu Budur öyküsü, sana itiraf etmek zorundayım ki, beni büyüledi ve çok eğlendirdi; dahası, bende, Budur'un nesir ve şiir halinde sözünü ettiği yeni tarz sevişmenin ne olduğunu anlama merakı uyandırdı. Eğer, bize vaa-dettiğin öykülerde de benim bilmediğim başkaca ayrıntılarla bu yeni tarz açıklanıyorsa, hemen bunları anlatmaya başlayabilirsin!” demiş.</i></p>
<p><i>Ama anlatısının burasında Şehrazat, gün doğduğunu görmüş ve önceki gecelerde olduğu gibi susmuş.</i></p>
<p><i>Şah Şehriyar da içinden "Vallahi! Şimdiye kadar bana biraz karanlık ve karmaşık gelen bu yeni tarzın başka ayrıntılarını işitmeden onu öldürtmeyeceğim!” demiş.</i></p>
</body>
</html>