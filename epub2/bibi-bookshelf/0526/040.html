<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Otuz Yedinci Gece Olunca</h1>
<p><i>Dünyazat "Ey Şehrazat, kardeşim, lütfen öyküye başla!” diye haykırmış. Şehrazat da kızkardeşine gülmüş, sonra başını Şehri-yar'a çevirmiş ve şu öyküyü anlatmış:</i></p>
<h2 id="uf94f49be-c44b-490d-9b04-449128aa1d65">Nimet ile Nama'nın Öyküsü</h2>
<p>Anlatırlar ki, ama ancak Tanrı doğrusunu bilir, Kûfe kentinde, bir zamanlar, o kentin en zenginlerinden ve en saygınlarından Rebi<a id="footnote24" href="bookmark.html#bookmark24"><sup>24</sup></a> adında biri yaşarmış.</p>
<p>Evliliğinin ilk yılında, gülerek dünyaya gelen güzel bir oğlan çocuğunun doğumuyla tacir Rebi evinin üzerine Yüce Tanrı'nın kutsamasının indiğini duyumsamış. Bu nedenle çocuğun adını Nimet koymuş.</p>
<p>Oğlunun doğumundan yedi gün sonra, tacir Rebi, karısına bir hizmetçi almak üzere esir pazarına gitmiş. Çarşının orta yerine gelince, satışa çıkarılmış kadınlara ve genç oğlanlara baştan aşağı bir göz atmış ve gözü bir yerde toplu duran köleler içinde yüzü hoş görünüşlü ve uyuyan bir kız çocuğunu geniş bir kuşakla sırtına bağlamış bir esire görmüş.</p>
<p>Tacir Rebi, onu görünce "Tanrı kerimdir!" demiş ve simsara doğru ilerleyerek ona, "Küçük kızıyla birlikte şu köleye ne istiyorsun?" diye sormuş. Simsar da "Ne fazla, ne eksik elli dinar!" diye yanıt vermiş. Rebi de "Aldım gitti! Sözleşmeyi yaz ve paranı al!" demiş. Bu işlemler tamamlandıktan sonra, o saatte, tacir Rebi, genç kadına yavaşça "Beni izle, kızım!" demiş. Ve onu alıp evine götürmüş.</p>
<p>Karısı, Rebi'nin bir köle ile geldiğini görünce, ona "Ey amcamın oğlu, neden gerçekten gereksiz olan bu harcamayı yaptın; çünkü ben, lohusa yatağımdan henüz kalkmama karşın eskisi gibi evin işlerini görebilirdim!" demiş. Tacir Rebi de cana yakın bir konuşmayla "Ey amcamın kızı, bu esireyi, sırtında taşıdığı kız ço-</p>
<p>cuğu dolayısıyla satın aldım, onu oğlumuz Nimet ile birlikte büyütelim diye! Çünkü onun yüzüne bakarak, büyüyünce tüm Irak, İran ve Arabistan'da eşi bulunmayan bir güzelliğe sahip olacağını düşündüğümü bil!" diyerek yanıtlamış.</p>
<p>Bunun üzerine Rebi'nin eşi başını çevirerek esireye bakmış ve ona iyiliksever bir tavırla "Senin adın ne?" diye sormuş. Kadın da "Bana Tevfik<a id="footnote25" href="bookmark.html#bookmark25"><sup>25</sup></a> derler, ey hanımım!" diye cevap vermiş. Tacirin eşi bu addan çok hoşnut olmuş ve "Allah için sana yaraşıyor! Ya kızının adı ne?" demiş. O da "Saad!"<a id="footnote26" href="bookmark.html#bookmark26"><sup>26</sup></a> diye yanıt vermiş. Bunu duyan Rebi'nin karısı neşenin sınırlarına ulaşmış olarak "İnşallah öyle olur! Ve Tanrı, senin gelişinle, seni satın alanların refah ve mutluluğunu sürdürür, ey uğurlu yüzlü kadın!" demiş.</p>
<p>Bunu izleyerek, kocası Rebi'ye dönmüş ve ona "Madem ki, satın aldığı kölelere istediği adı vermek efendileri için âdet olmuştur, sen küçük kıza ne ad vermek istersin?" diye sormuş. Rebi de "Sen ne istersin!" diye yanıt vermiş. Kadın "Ona Nama<a id="footnote27" href="bookmark.html#bookmark27"><sup>27</sup></a> adını verelim!" cevabını vermiş.</p>
<p>Ve çocuk, böylece, Nama adıyla anılır olmuş ve Nimet ile birlikte, hemen hemen aynı seviyede tutularak yetiştirilmiş. Ve ikisi birlikte her gün güzellikleri artarak büyümüşler; ve Nimet, esir kızı "Kızkardeşim!" diye çağırmış; kız da ona "Kardeşim!" diye seslenmiş.</p>
<p>Nimet beş yaşına girince, sünnet şenliğinin yapılması düşünülmüş. Bunun için bu değerli merasime gereken tüm güzellikleri sağlamak üzre dua ve sağlık üzerine olası Peygamber'in doğum gününün kutlandığı gün beklenmiş. Ve merasimle Nimet'in sünneti yapılmış ve çocuk ağlamak şöyle dursun, yapılan işten hoşlanmış ve tatlı tatlı gülmüş. Bunun üzerine, tacir Rebi'nin ve karısının tanıdığı tüm ana ve babalardan, dostlardan, kalabalık ve görkemli bir mevkip oluşmuş; sonra sancaklar ve çalgılar başta olmak üzere Kûfe'nin bütün sokaklarından geçilmiş; Nimet de, kabartma derilerle zengin şekilde koşumlandınlmış bir katır üzerinde kurulan tahtırevanda oturmuş; yanında da ipek bir mendille ona serinlik veren Nama bulunuyormuş. Tahtırevanın gerisinden "Lu-lu-lu" sesleriyle havayı büyüleyen dostlar, komşular ve çocuklar onu izliyormuş. O sırada saygın Rebi, son kertede mutlu, önem kazanmış ve yumuşak başlı katırı dizgininden çekerek götürüyormuş.</p>
<p>Yeniden eve dönülünce, çağrılılar ayrılmadan önce birbiri ardından gelip tacir Rebi'yi tebrik ederek "Tanrı'nın kutsaması üzerine olsun! Sana gönül sevinciyle dolu uzun bir yaşam dileriz! " demişler.</p>
<p><i>Anlatısının burasında Şehrazat, sabahın belirdiğini görerek yavaşça susmuş.</i></p>
</body>
</html>