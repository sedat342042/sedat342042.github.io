<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Yirmi Beşinci Gece Olunca</h1>
<p><i>Demiş ki: </i>"... Kabuğu ince, etine tatlı, sulu ve sarı yağ renginde en iyi cins zeytin yükledik!" diye yanıt vermiş.</p>
<p>Budur Hatun zeytinden söz edildiğini işitince, zeytini çok sevdiğinden, kaptanın sözünü kesmiş ve ona, gözleri istekle parlayarak "Öyle mi? Peki bu kuş zeytininden sizde ne kadar var?" diye sormuş. O da "Yirmi büyük küp!" diye yanıt vermiş. Hatun "Söyle bakayım, çok mu büyük bunlar? Tümü iyi cins zeytinle mi dolu? Bilirsin, bazen çekirdeklerini çıkarıp ortasına ekşi kapariyle<a id="footnote19" href="bookmark.html#bookmark19"><sup>19</sup></a> dolduruyorlar, ben çekirdekli olanları yeğlerim!" demiş. Kaptan şaşkın bir bakışla, ona "Sanırım bu küplerin bazılarında onlardan da var!" demiş.</p>
<p>Bu sözleri duyan Budur Hatun ağzının doyurulmamış bir istekle sulandığını duyumsamış ve ona "Bu küplerden birini satın almayı çok isterdim!" demiş. Kaptan da "Malların sahibi, gemi kalkacağı sırada bordada bulunmadıysa ve benim de istediğim gibi onu elden çıkarma yetkim yoksa da, efendimiz şahın istediğini alma yetkisi vardır!" diye yanıt vermiş. Ve adamlarına "Hey, buraya bakın! Gidip ambardan zeytin küplerinden birini buraya getirin!" diye haykırmış. Ve gemiciler, yirmi küpten birini ambardan çıkarmışlar.</p>
<p>Sitt Budur küpün kapağını kaldırtmış ve bu kuş zeytinlerinin harika görünüşüne bayılmış ve "Yirmisini de satın almak istiyorum! Pazar fiyatlarına göre ne tutar acaba?" diye haykırmış. Kaptan "Abanoz Adaları'ndaki çarşıda sanıyorum ki bu zeytinler, küpü yüz dirhem olarak satılıyor!" yanıtını vermiş. Sitt Budur mabeyincilerine "Kaptana her bir küp için bin dirhem ödeyin!" demiş. Sonra da "Tacirin ülkesine döndüğünde, zeytinlerinin bedelini böylece ödersin!" diye eklemiş. Ve zeytin küplerini taşıyan hamallar kendisini izlerken, oradan uzaklaşmış.</p>
<p>Sitt Budur'un saraya ulaşınca ilk yaptığı iş, dostu Hayat-ün-Nüfus'un yanına girerek zeytinler hakkında bilgi vermek olmuş. Ve verilen buyruklara göre küpler, haremden içeri sokulunca, Budur ve Hayat-ün-Nüfus, sabırsızlığın sınırında, pekmez kaynatmaya yarayan leğen büyüklüğünde tavaların en büyüğünü getirtmiş; ve köle kadınlara ilk küpü dikkatle kaldırıp tüm içeriğini çekirdekli zeytinler ile ekşi kapari doldurulmuşları ayırmaya yarayacak bir şekilde tavaya dökmelerini buyurmuş.</p>
<p>İşlem sırasında zeytinlerin altın külçeleri ve tozlarıyla karıştırılmış bulunduğunu görünce Budur ile dostu büyük bir şaşkınlığa düşmüşler! Bu şaşkınlıkta, zeytinlerin bu şekilde karıştırılmasından dolayı bozulması olasılığının doğurduğu düş kırıklığının da payı varmış. Bunun üzerine Budur başka tavalar da getirtmiş ve tüm küpleri birbiri ardından yirmincisine değin boşalttırmış. Ama köleler yirmincisini boşaltınca, dibinde Kamerüzzaman'ın adı ve dökülmüş zeytinler arasında tılsımın parıldadığı görülünce Budur bir haykırış koparmış; yüzü sapsarı, Hayat-ün-Nüfus'un kucağına düşmüş! Çünkü iç donunun iri ipek uçkuruna bağlı akiği tanımış! Hayat-ün-Nüfus'un bakımıyla Sitt Budur baygınlıktan kurtulunca, tılsımlı akiği eline almış ve mutluluk hıçkırıkları kopararak dudaklarına götürmüş; sonra kılık değiştirmiş olduğu köleler tarafından anlaşılmasın diye, hepsini oradan uzaklaştırmış; ve dostuna "İşte, değerli sevgilim, tapındığım kocamdan beni ayıran tılsım budur! Ama, artık bunu bulduğuma göre, dönüşü ikimizi de mutlu kılacak olan Kamerüzzaman'ı da yeniden bulacağımızı düşünüyorum" demiş.</p>
<p>Ve hemen geminin kaptanını çağırtmış; o da gelip iki elinin arasında yere kapanarak saygı duruşunda bulunmuş ve kendisinden sorulacak şeyi beklemiş. Bunun üzerine Budur, ona "Ey kaptan, bu zeytin küplerinin sahibinin ülkesinde ne iş gördüğünü bana söyleyebilir misin?" diye sormuş. O da "Bahçıvan yardımcısıdır, gemiyi kaçırmasaydı, bu zeytinleri getirip burada satacaktı herhalde!" yanıtını vermiş. Budur "Pekâlâ, bil ki, ey kaptan, en iyilerinin içi doldurulmuş bulunanlar olduğunu anladığım zeytinleri tadarken, bu işi yapanın benim eski aşçımdan başkası olamayacağını düşündüm; çünkü doldurulmuş zeytine bu denli mayhoş ve aynı zamanda bu denli yumuşak çeşniyi vermeyi sadece o bilir. Ve bu alçak aşçı, mutfaktaki aşçı yamağını biraz sert ve ölçüsüz kucaklayıp berelemesinden dolayı kendisini cezalandıracağımdan korkarak bir gün kaçıp gitti. Şimdi senden hemen yelken açıp mümkün olduğunca süratli bana, narin yapılı yardımcısının berelenmesine neden olan bu bahçıvan yardımcısını getirmeni istiyorum. Emirlerimin yerine getirilmesinde büyük bir gayret gösterirsen, seni akıl almaz şekilde ödüllendiririm; yoksa, bu ülkeye gelmene bir daha izin vermem! Ve yanılır da gelirsen, tüm adamlarınla birlikte seni öldürtürüm!</p>
<p><i>Anlatısının burasında Şehrazat, gün doğduğunu görerek yavaşça susmuş.</i></p>
</body>
</html>