<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Otuz Sekizinci Gece Olunca</h1>
<p><i>Demiş ki: </i>"Gönül sevinciyle dolu uzun bir yaşam dileriz!" demişler. Sonra yıllar mutluluk içinde akıp gitmiş ve iki çocuk on iki yaşına ulaşmışlar.</p>
<p>Bunun üzerine Rebi, Nama ile evcilik oynayan oğlu Nimet'i gidip görmüş ve onu bir kenara çekerek "İşte çocuğum, Allah'ın lütfuyla on iki yaşına eriştin! Artık bugünden sonra, Nama'yı kızkardeş olarak çağırma, çünkü Nama'nın, her ne kadar onu seninle aynı beşikte büyütüp kızımız gibi davrandıksa da, bizim kölemiz Tevfik'in kızı olduğunu sana söylemenin zamanı geldi. Bundan böyle, onun yüzünü peçeyle örtmesi gerek; çünkü annen bana Nama'nın geçen hafta, evlenme çağına ulaştığını söyledi. Annen gidip ona bizim için sadık bir köle olacak bir koca bulma gayretine düşecektir!" demiş.</p>
<p>Bu sözleri duyan Nimet, babasına "Artık Nama, benim kızkar-deşim olmadığına göre, onu ben eş olarak almak istiyorum!" demiş. Rebi "Bunun için annenin izni gerek!" diye yanıt vermiş.</p>
<p>Bunun üzerine Nimet gidip annesini bulmuş, elini öpüp alnına götürmüş; sonra ona "Kölemiz Tevfik'in kızı Nama'yı gizli eşim<a id="footnote28" href="bookmark.html#bookmark28"><sup>28</sup></a>olarak almak istiyorum!" demiş. Nimet'in annesi de ona, "Nama senindir çocuğum! Çünkü baban onu senin için satın aldı" demiş.</p>
<p>Ve hemen Rebi'nin oğlu Nimet, eski kızkardeşini bulmaya gitmiş ve elinden tutarak ona meseleyi açıklamış; kızı sevmiş, kız da onu sevmiş; ve hemen o akşam mutlu eşler olarak birlikte yatmışlar.</p>
<p>Sonra, bu durum hiç kesilmeksizin, ikisi birlikte mutluluğun sınırına ulaşarak beş mutlu yıl yaşamışlar. Ve de tüm Küfe kentinde, Rebi'nin oğlunun genç karısından daha güzel, daha tatlı ve daha hoş bir genç kadın yokmuş. Ve dahası, onun kadar bilgili ve alçakgönüllü kimse de yokmuş. Gerçekten, Nama, tüm boş zamanlarını Kuran okumaya ve bilimleri öğrenmeye, Kûfi ve öteki harflerle güzel yazı yazmaya, edebiyat ve şiire, telli ve vurmalı sazlar çalmaya ayırmış imiş. Ve şarkı söyleme sanatında öylesine usta olmuş ki, on beş ayrı türdeki makam üzerine şarkı söyleyebilir ve bir şarkının sözlerinin bir tek satırı verilse, bundan, saatlerce, hatta bütün gece izlenecek bollukta, uyum ve güzellikten yana hayranlık verici nitelikte söz üretebilirmiş.</p>
<p>Nimet ile güzel esiresi Nama sıcak saatlerde, bahçelerindeki havuzun kenarındaki mermerler üzerinde, suyun ve taşın verdiği serinliğin zevki içlerine sızarak otururlarmış. Orada yumuşak ve hoş karpuzlar, bademler, fındıklar; kavrulmuş, tuzlu diğer kuruyemişler ve başkaca hoşa giden şeyler yerlermiş. Arada bir gülleri koklamak ve en güzel şiirleri okumak için yiyip içmeyi kesiyorlarmış.</p>
<p>Ve işte o zaman Nimet, cariyesinden, kendisine, saz çalıp şarkı söylemesini rica ediyor, Nama da sazını eline alarak kimsenin benzerini sağlayamayacağı güzellikte mızrap vuruyormuş. Ve ikisi birlikte karşılıklı olarak, binlercesi arasında şunların da bulunduğu dizeler okuyorlarmış:</p>
<p>-    <i>Çiçekler ve kuşlar yağıyor, genç kız! Haydi rüz</i></p>
<p><i>gârla birlikte pembe kubbeli sıcacık Bağdat'a gidelim!</i></p>
<p>-    <i>Hayır, emirim! Altın burmaların ışıltısı altında yine burada kalalım! Ve ellerimiz ensemizde kenetli, zevkli düşlere dalalım!</i></p>
<p>-    <i>Gel genç kız! Yeşil yapraklar üzerine elmaslar yağıyor ve dalların bükülüşü mavilikler üzerinde güzel görünümler veriyor! Ayağa kalk ey yeğnilik sultanı! Saçlarından ağlayan küçük damlaları silkele!</i></p>
<p>-    <i>Hayır, emirim! Oracıkta otur ve başını dizlerime yasla! Çiçek açmış göğsümün giysilerimden taşan kokusuyla sarhoş ol! Sonra Ya Leyl çeken tatlı rüzgârı dinle!</i></p>
<p>Bir başka kez, iki genç, sadece tefin yol göstermesiyle şu dizeleri okumuşlar:</p>
<p>- <i>Ben yeğni bir rakkase gibi mutlu ve yeğniyim! Ey flavtalar<a id="footnote29" href="bookmark.html#bookmark29"><sup>29</sup></a> üzerindeki dudaklar, titreyişlerinizi kesin! Parmakların altındaki sazlar, hurmaların şarkılarını duymak için durun biraz!</i></p>
<p><i>Tıpkı genç kızlar gibi ayakta salınıyor hurmalar; saydam gece içinde yavaşça mırıldanıyorlar; ve uyumlu saçlarının burgacı musikişinas rüzgâra cevap veriyor. Ah! Mutlu ve yeğniyim ben, tıpkı yeğni bir rakkase gibi!</i></p>
<p>-    <i>Saflıkla örülmüş, koku saçan eşim! Sesinin notalarını duyan taşlar ayağa kalkıp raksediyor ve uyumlu bir bina inşa etmek için yanına geliyorlar. Aşkın güzelliğini yaratan Tanrı, saflıkla örülmüş, koku saçan eşim, bize mutluluk sunuyor!</i></p>
<p>-    <i>Ey gözümün karası, ben senin için göz kapaklarımı billur çubuklarla mavileştiriyor ve ellerimi karılmış kınaya batırıyorum! Böylece parmaklarım iğde ağacının meyvelerine benziyor ya da senin daha çok hoşuna gidecekse, ince hurmalara! Sonra, narin günlükle göğüslerimi, karnımı ve tüm bedenimi kokulandırıyorum, tenim ağzının içinde tatlı tatlı erisin diye! Ey gözümün karası!</i></p>
<p>Ve Rebi'nin oğlu ve Tevfik'in kızı gecelerini ve gündüzlerini böylesi bir tatlılık ve gizlilik içinde geçiriyorlarmış.</p>
<p><i>Anlatısının burasında Şehrazat, sabah olduğunu görmüş ve yavaşça susmuş.</i></p>
</body>
</html>