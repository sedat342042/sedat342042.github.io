<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Altmış Üçüncü Gece Olunca</h1>
<p><i>Demiş ki: </i>...Ebu Şamat'ın ve yavrusunun genç kadının bahçesindeki ilk yolculuğu böyle olmuş.</p>
<p>Bundan sonra, Ebu Şamat, mutluluk içinde, yatışmış yavrusuyla bahçe tarhları darmadağın olmuş genç kadına sevecenlikle sarılmış; üçü birlikte sabaha kadar uykuya dalmışlar.</p>
<p>Uyandıklarında, Ebu Şamat geçici eşine "Senin adın ne, ciğer köşem?" diye sormuş. Kadın "Zübeyde" diyerek yanıt vermiş. O da kadına "Pekâlâ, Zübeyde! Seni bırakacağımdan ötürü çok üzgünüm!" demiş. Kadın heyecanlanarak "Peki, neden beni terk ediyorsun?" diye sorunca; "Ama biliyorsun ki ben sadece hülleci-yim!" demiş. Kadın "Yo! Aman yarabbi! Ben, mutluluğum içinde, seni babamın bana ötekinin yerini almak üzere sağladığı harika bir armağan sanmıştım!" demiş. O da "Ey cana yakın Zübeyde, ben elbette baban ve kocan tarafından seçilmiş bir hülle-ciyim. Ve benim tarafımdan kötü bir davranış ortaya konur da bu sabah seni boşamazsam düşüncesiyle, kadı huzurunda beni, kendilerine on bin dinar ödemeye zorlayan bir sözleşme imzalattılar. Doğrusu, böyle bir durumda, onlara bu akıl almaz miktardaki parayı nasıl ödeyeceğimi bilmiyorum; ben ki cebimde sadece bir dirhem parası olan biriyim, iyisi mi, ben çekip gideyim; yoksa, parayı ödeyemeyeceğime göre, hapsedilmem gerekir!" demiş.</p>
<p>Bu sözleri duyan genç Zübeyde bir an düşünmüş; sonra, delikanlının gözlerinden öperek, ona "Senin adın ne gözümün nuru?" diye sormuş; o da "Ebu Şamat!" demiş. Kadın "Ya Allah! Duruma uygun isim ancak bu kadar olur! Pekâlâ! Ey sevgili Ebu Şamat, tüm şeker kamışlarına, bütün gece bahçeme tatlılıklar saçan bu zevk verici beyaz tatlı çubuğunu yeğlediğimden, sana yemin ederim ki, birbirimizden ayrılmamak için bir çare bulacağım: çünkü seni tattıktan sonra artık başkasına ait olmaktansa ölmeyi yeğ tutarım!" diye haykırmış. O da "Peki öyleyse, ne yapacağız?" diye sormuş. Kadın "Yapılacak şey çok basit. İşte şöyle: Babam biraz sonra gelip seni arayacak ve seni kadıya götürerek sözleşmenin koşullarım yerine getirmeni isteyecek. O zaman sen, kadıya yavaşça sokularak ona '<i>Artık boşanmak istemiyorum!</i> dersin. O da sana '<i>Nasıl bir kadın için beş bin dinardan ve bin dinarlık attan vaz mı geçiyorsun?</i> diye soracak; sen de <i>'Bu kadının her bir saç teli bin dinar eder! Bundan dolayı bu değerli saçın sahibini bırakmıyorum'</i> yanıtını verirsin. Bunun üzerine kadı, sana 'Bu <i>senin hakkındır! Ama ilk kocaya ödence olarak on bin dinar ödeyeceksin!</i> diyecek. Bu durumda, sevgilim, ne diyeceğimi iyi dinle! Yaşlı kadı, her bakımdan harika bir insan olmakla birlikte genç çocuklara çılgınca tutkundur. Senin de, onun üzerinde hatırı sayılır bir etki bırakmış olacağından hiç kuşku duymuyorum!" demiş.</p>
<p>Ebu Şamat "Sen, kadının da İkiyanlı olduğunu mu düşünüyorsun yani?" diye haykırmış. Zübeyde bir kahkaha patlatmış ve "Kuşkusuz! Bunu duymak neden seni bu kadar şaşırttı?" demiş. O da "Öyle anlaşılıyor ki, Ebu Şamat'ın bütün ömrünce bir İki-yanlı'dan öbürüne gitmesi alnında yazılı! Ama ey akıllı Zübeyde, ilkin bana fikrini iyice açıkla! Diyordun ki <i>'Yaşlı kadı, her ne kadar harika bir insansa da, genç çocuklara çılgınca tutkundur</i>' Bu sözlerle herhalde malımı ona satmayı önermiyorsun bana!" demiş. Kadın da "Hayır! Bekle, göreceksin!" demiş.</p>
<p>"Ve de, kadı sana <i>'On bin dinarı ödemen gerek!</i> deyince, sen şöyle belli bir tarzda ona bakarsın, kalçalarını da hafifçe sallarsın! Çok değil ama, onu oturduğu halı üzerinde erir gibi hale getirecek şekilde! Ve o sana, ancak bu durumda, bu borcu ertelemek için belli bir süre tanıyacaktır!" demiş.</p>
<p>Bu sözleri duyunca, Ebu Şamat, bir an düşünmüş ve "Bu, olabilir?" demiş. Tam o sırada bir köle kız gelmiş ve perdenin ardından sesini duyurarak "Hanımım Zübeyde, içerde baban, efendimi bekliyor!" demiş. Bunun üzerine Ebu Şamat ayağa kalkmış ve çabucak giyinerek Zübeyde'nin babasını görmeye gitmiş. Ve ikisi birden, sokakta bekleyen birinci kocanın yanına varmışlar ve kadı huzuruna çıkmışlar.</p>
<p>Orada, Zübeyde'nin düşündükleri harfi harfine yerine gelmiş; ama burada Ebu Şamat'ın onun verdiği değerli fikirlere olduğu gibi uyduğunu da söyleyelim!</p>
<p>Kadı da, Ebu Şamat'ın kendine firlattığı bakışlardan tam anlamıyla tükenip gencin kendisinden alçakgönüllülükle istediği üç günlük erteleme süresini tanımakla kalmamış; verdiği kararı şu hükümle bağlamış: "Dinsel yasalarımız ve içtihatlarımız boşanmayı bir zorunluk olarak görmemektedir! Ve dört mezhebimizin görüşü de kesinlikle bu noktada uyum halindedir. Öte yandan hülleci, yasal olarak koca sıfatını taşıdığına ve yabancı olduğuna göre böyle bir yararlanmaya layık görülmüştür. Biz borcunu ödemesi için ona on gün süre tanıdık!"</p>
<p>Bunu duyan Ebu Şamat, saygıyla kadının elini öpmüş; o da kendi bakımından "Vallahi! Bu genç delikanlı on bin dinardan da fazla değerli! Ben kendim bile ona bunu gönül hoşluğuyla sağlayabilirim!" diye düşünmüş.</p>
<p>Sonra Ebu Şamat çok kibar bir tavırla izin istemiş ve koşarak eşi, akıllı Zübeyde'yi bulmaya gitmiş...</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>