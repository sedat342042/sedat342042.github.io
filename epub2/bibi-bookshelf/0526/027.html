<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Dokuzuncu Gece Olunca</h1>
<p><i>Demiş ki: </i>"... ülkenin en güzel bakiresi olup adı Hayat-ün-Nüfus'tur!" demişler.</p>
<p>Bunun üzerine Sitt Budur, oraya geldiğini bildirmek üzere bir mektup yazarak bunu bir ulakla Şah Armanus'a göndermiş; ve bu mektupta da adını Halidan ülkesinin hükümdarı Şah Şehri-man'ın oğlu Kamerüzzaman olarak belirtmiş.</p>
<p>Şah Armanus bu haberi alınca, kudretli Şah Şehriman ile her zaman iyi ilişkiler içinde olduğundan, Emir Kamerüzzaman'ı ülkesine gelmiş olmasından dolayı onurlandırarak mutlulanmak istemiş. Ve hemen sarayının başlıca kişilerinden oluşmuş bir maiyet alayı hazırlayarak çadır kurulan yere gidip Sitt Budur'u bulmuş; ve onu bir dost şahın oğluna gösterdiğini sandığı saygınlık ve onurla karşılamış. Ve Budur, kararsızlık göstererek kendisine sarayda bir daire ayrılması bakımından zarafetle yapılan öneriyi kabul etmemeye çalışmışsa da, Şah onu ikna etmiş ve birlikte törenle kente dönmüşler. Ve üç gün süreyle ve görülmedik bir şaşaayla tüm sarayda harika şölenler verilmiş.</p>
<p>Ve ancak o zaman, Şah Armanus, Sitt Budur ile buluşarak onunla yolculuğu üzerinde konuşmuş ve bu yolculuğun nedenini sormuş. Oysa, o gün, her zaman Kamerüzzaman'ın kılığıyla görünen Sitt Budur, sarayın hamamına gitmiş bulunuyormuş; ve orada herhangi bir tellağın hizmetini kabul etmek istememiş. Ve hamamdan öylesine şaşılacak kertede güzel ve parıldayarak çıkmış ve bu delikanlı görünüşü altında çekiciliği öylesine doğaüstü hale gelmiş ki, herkes o geçerken soluğunu tutuyor ve Yaradan'a şükürler ediyormuş.</p>
<p>Şah Armanus da gelip Sitt Budur'un yanıbaşına oturmuş ve uzun bir süre onunla görüşmüş. Ve güzelliğinin ve sözgenliğinin öylesine etkisinde kalmış ki, ona "Oğlum, gerçekte, seni Tanrı benim ülkeme yaşlılık günlerimde avuntu olasın ve tahtımı devredeceğim oğlumun yerini tutasın diye göndermiş olacak! Benim tek kızım olan Hayat-ün-Nüfus ile evlenerek bu avuntuyu bana bağışlamak ister misin? Dünyada hiç kimse senden fazla onun bahtına hükmetmeye ve güzelliğine layık değildir! Ergenlik yaşına ancak erişti; çünkü geçen ay on beşini yeni doldurdu. Senin soluduğunu görmesini istediğim hoş bir çiçektir! Onu kabul et, oğlum; yaşım ağır devlet yükünü kaldırmama artık izin vermediği için hemen senin lehine tahttan çekileyim!" demiş.</p>
<p>Birdenbire ortaya çıkan bu öneri ve bu cömert teklif, Budur Ha-tun'un canını çok sıkmış. İlkin onu tedirgin eden sıkıntısını açığa vurmamak için ne yapacağını bilememiş; ve gözlerini yere indirerek biraz düşünmüş ve alnında buz gibi ter belirmiş. Kendi kendine düşünerek "Şayet ona, Kamerüzzaman olarak, halen Sitt Budur ile evli bulunduğumu söylersem; bana, Kitap'ın dört eş edinilmesini meşru gördüğünü söyleyecek, cinsiyetim üzerine gerçeği söyleyecek olsam, bu kez kendisiyle evlenmem için beni zorlayacak; veya haber herkesçe öğrenilecek ve ben büyük bir utanca düşeceğim; bu babaca önerisini reddedersem, sevecenliği bana karşı vahşi bir nefrete dönüşecek; ve bir kez sarayından ayrılınca, beni yok etmek için tuzaklar kurdurma yoluna gidecek. En iyisi mi ben, onun önerisini kabul edeyim, gerisini baht yoluna koysun! Geleceğin bağrında neler saklı olduğunu kim bilebilir? Her durumda, hükümdar olunca, dönüşünde Kamerüzza-man'a bırakmak için büyük bir ülkeye sahip olmuş bulunacağım. Ama eşim olacak genç Hayat-ün-Nüfus ile sözleşme yapılması sorununa gelince, bunun da bir yolunu bulmak için düşüneceğim" demiş.</p>
<p>Bunun üzerine başını kaldırmış ve Şah'a, alçakgönüllülüğünü ve saf bir delikanlıda doğal olduğunu düşündüren, yüzünün kızarmasını önleyemeyerek "Ben Şahı'nın en küçük dileğini bile duyarak itaat ettiği yanıtını veren söz dinler oğluyum!" diye yanıtlamış.</p>
<p>Bu sözleri duyan Şah Armanus, ferahlığın son sınırına ulaşmış ve evlenme merasiminin aynı gün olmasını istemiş. İşe, tüm emirlerin, ileri gelenlerin ve önemli memurlar ile mabeyincilerin önünde, Kamerüzzaman lehine tahttan feragat ettiğini bildirmekle başlamış; ve bu haberi tellallarla tüm kente ve ülkesinin her yanına ulaklar göndererek tüm halka duyurmuş.</p>
<p>Bunun üzerine kentte ve sarayda göz açıp kapayasıya kadar geçen bir sürede görülmedik bir şenlik düzenlenmiş; sevinç çığlıkları ve davul ve zurnalarla yeni Şah ile Hayat-ün-Nüfus'un evlilik sözleşmeleri yazılmış.</p>
<p>Akşam olunca, yaşlı sultan hanım "Lu-lu-lu" diye sevinç çığlıkları atan kadınlarla çevrili olarak genç evli Hayat-ün-Nüfus'u Sitt Budur'un dairesine götürmüş; çünkü onu her zaman Kamerüzzaman yerine koyuyorlarmış. Ve Sitt Budur, genç şah görünümü altında, eşine doğru incelikle ilerleyerek, ilk kez olarak, yüzündeki peçeyi kaldırmış.</p>
<p>Bunun üzerine orada bulunan herkes, bunca güzel olan çifti görünce, öylesine büyülenmişler ki, arzu ve heyecandan sararıp solmuşlar.</p>
<p>Merasim bitince, Hayat-ün-Nüfus'un annesi ve tüm yanındakiler, binlerce mutluluk dileğinde bulunduktan ve tüm meşaleleri tutuşturduktan sonra, yavaşça çekilmişler ve yeni evlileri zifaf odasında yalnız bırakmışlar...</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>