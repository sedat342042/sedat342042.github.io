<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Yüz Yetmişinci Gece Gelince</h1>
<h2 id="u536ad2ad-acd9-4f17-8510-698874b73667">Kamerrüzzaman ile Tüm Ayların İçinde En Güzeli Olan Budur<a id="footnote1" href="bookmark.html#bookmark1"><sup>1</sup></a> Hatun Öyküsü</h2>
<p><i>Artık sabrı kalmamış olan küçük Dünyazat, büzüldüğü halıdan kalkarak Şehrazat'a: ”Kardeşim, senden vaadettiğin, sadece adını işitmekle bile zevk ve heyecandan titrediğim öyküyü bize anlatmakta acele etmeni rica ediyoruz” demiş.</i></p>
<p><i>Şehrazat da kızkardeşine gülmüş ve ona ”Olur! Ancak başlamak için, şahın uygun karşılamasını bekliyorum ” demiş.</i></p>
<p><i>Bunun üzerine Şah Şehriyar, Şehrazat ile evlilik gereği her zaman yaptığı şeyi o gece de ivedi tamamlayarak, o da bu öyküyü merakla beklediğinden, kendisine:</i></p>
<p><i>”Ey Şehrazat, kuşkusuz, memnunlukla bana, vaadettiğin pericelik<a id="footnote2" href="bookmark.html#bookmark2"><sup>2</sup></a> öyküye başlayabilirsin!” demiş.</i></p>
<p><i>Şehrazat da hemen şu öyküyü anlatmış:</i></p>
<p>İşittim ki, ey bahtıgüzel şah, eski zamanlarda, Halidan ülkesinde, adı Şehriman olan, kudretli bir orduya ve hatırı sayılır zenginliklere sahip bir Şah varmış. Ama bu Şah'ın, dıştan bakılınca mutlu görünmesine ve yasal dört karısı dışında yetmiş gözdesi bulunmasına karşın, çocuktan yoksun olduğundan yüreği sızlı-yormuş; çünkü, yaşı epeyce ilerlemiş ve kemiği iliği kurumaya başlamış ve Allah, ona saltanat tahtında ardılı olacak bir oğul vermemiş imiş.</p>
<p>Şah bir gün, büyük vezirine gizli acılarını açmaya karar vermiş ve onu çağırtarak kendisine "Ey vezirim, bunca şiddetle acısını çektiğim bu kısırlığı neye bağlayacağımı bilmiyorum!" demiş. Büyük vezir bir saat kadar düşünmüş; sonra başını kaldırarak Şah'a "Ey Şah, gerçekte, çok ince bir sorun var önümüzde ve bunu ancak tüm güçlerin sahibi Tanrı çözebilir! İyice düşündükten sonra, soruna ancak tek bir yoldan çare bulunduğunu anladım!" demiş. Şah da, ona "Nedir o?" diye sorunca; vezir "Şu: Bu gece, hareme girmeden önce, ibadetin gereklerini dikkatle yerine getirmeye özen göster. Tutkuyla abtes aldıktan sonra ve yüreğini iyiliksever Tanrı'nın iradesine terk ederek ibadetini tamamla! Bunu izleyerek seçeceğin eşlerinden biriyle birleşince, Tan-rı'nın yardımıyla verimlilik sağlarsın!" demiş.</p>
<p>Vezirin bu sözlerini işiten Şah Şehriman "Ey bilgelikle konuşan vezir, bu sözlerinle bana hayran olunacak bir çare gösteriyorsun!" demiş. Ve bu önerisinden dolayı büyük vezire çok teşekkürler ederek ona bir onur giysisi armağan etmiş. Akşam olunca, dini görevini dikkatle yerine getirdikten sonra, haremde, eşlerinin içinden en gösterişli kalçalı, bakire ve de en genç olanını seçmiş; ve o gece onunla birlikte yatmış. O anda ve o saatte birdenbire onu hamile bırakmış. Ve günü gününe dokuzuncu ayın sonunda, eşi ona, büyük sevinçler içinde borular ve fifreler<a id="footnote3" href="bookmark.html#bookmark3"><sup>3</sup></a> ve ziller çalarken, bir erkek çocuk doğurmuş.</p>
<p>Doğan çocuk öylesine güzel bulunmuş ve öylesine aya benziyormuş ki, babası, hayran olarak ona, Kamerüzzaman<a id="footnote4" href="bookmark.html#bookmark4"><sup>4</sup></a> adını vermiş.</p>
<p>Ve gerçekten bu çocuk, yaratılan şeyler içinde en seçkini imiş! Özellikle, delikanlı olup da güzellik tüm çiçeklerini on beş yaşının üstüne serpince, onu gören herkes büyülenmiş. Yaşını aldıkça, gerçekten, eşi bulunmazlığın son sınırlarına ulaşmış; gözleri Harut ve Marut meleklerinkinden daha büyüleyici, bakışları Tagut'unkinden daha baştan çıkarıcı, yanakları da lalelerden daha hoş olmuş. Boyu poşuna gelince, şeker kamışının sapından daha bükülgen ve ipek bir iplikten daha inceymiş. Kalçaları ise, öylesine belirgin biçimde ağırmış ki, kıpırdayan bir kum yığınını andırırmış ve bülbüller onu görünce, ötmeye koyulurlarmış.</p>
<p>Bundan dolayı onun, bunca narin olan boyuna karşın onu izleyen bu ağırlıktan dolayı şikâyette bulunmasından ve bu ağırlıktan bıkarak, çoğu zaman, kaba etinin yuvarlarına dargın bakmasına şaşmamalıymış.</p>
<p>Bununla birlikte, güllerin tüveyci<a id="footnote5" href="bookmark.html#bookmark5"><sup>5</sup></a> kadar taze ve akşam rüzgârı kadar tatlılığını sürdürüyormuş; Ve zamanın şairleri, gözlerine çarpan güzelliği, uyum içindeki dizelere dökmeye çalışıyorlar; bunların binlercesi arasında aşağıda örneklerini verdiklerimizi besteleyerek şarkıya döküp söylüyorlarmış:</p>
<p><i>İnsanlar onu görünce ”Ah! Ah!” diye haykırırlar; onu gördüklerinde alnında güzelliğin çizdiği "Tek güzelliğin kendisi olduğuna tanıklık ederim!" sözcüklerini okurlar.</i></p>
<p><i>Dudakları, gülerse, kırmızı akiktir; tükürüğü erimiş baldır; dişleri bir inci dizisi; saçları, âşıkların yüreğini sokan akrepler gibi şakaklarında siyah kıvrımlar yaparak yuvarlanırlar.</i></p>
<p><i>Ayın hilali, tırnaklarının bir kırpıntısından oluşur! Ama titreyen gösterişli kalçası, ama ardındaki yuvarların üstündeki çukurlar; ama boyunun bükülgenliği! Bunlar tüm sözcüklerin üstündedir!</i></p>
<p>Dolayısıyla Şah Şehriman da oğlunu çok severmiş; öylesine ki, ondan bir an bile ayrılamazmış. Ve onun, niteliklerinin ve güzelliğinin fazlalığında dağılıp gitmesinden korkar, bu yüzden daha yaşarken onu evermeyi ve ardından geleceklerin varlığından güven duymayı istermiş. Bu düşünce, günün birinde, her zamankinden fazla zihnini yormuş; ve fikrini açtığı büyük veziri ona "Üstün bir görüş! Çünkü evlilik, huyu tatlılaştırır!" diye yanıt vermiş. Bunun üzerine Şah Şehriman, baş hadımağasına "Git, oğlum Kamerüzzaman'a benimle konuşmaya gelmesini söyle!" demiş. Ve hadımağası buyruğu kendisine ulaştırır ulaştırmaz Kamerüzzaman, babasının huzuruna gelmiş ve kendisine saygıyla barış diledikten sonra, babasına itaat eden bir çocuğa yaraşır biçimde başını alçakgönüllülükle eğip saygı duruşunda bulunmuş...</p>
<p><i>Anlatısının burasında Şehrazat, sabahın belirdiğini görmüş ve yavaşça susmuş.</i></p>
</body>
</html>