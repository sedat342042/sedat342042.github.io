<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Elli Yedinci Gece Olunca</h1>
<p><i>Demiş ki:</i></p>
<p>İri harflerle, bunların, Şam, Halep ve Bağdat gibi çeşitli kentlere yollanması bakımından yazılmış olduğunu görünce çok şaşırmış.</p>
<p>Bunun üzerine çabucak karısının yanına çıkmış ve ondan olup bitenin tümünü ve Ebu Şamat'a karşı çıkmanın getirebileceği ağır sakıncaları öğrenmiş. Kâhya da "Yine de onu caydırmaya çalışacağım!" demiş ve Ebu Şamat'ı çağırarak ona "Çocuğum, Allah'ın seni aydınlatmasını ve bu uğursuz tasarıdan vazgeçirmesini dilerim! Dua ve barış üzerine olası Peygamberimiz'in '<i>Kendi toprağının meyvesiyle beslenen ve yaşamının doyumunu kendi ülkesinde bulan kimseye ne mutlu!</i> dediğini bilmez misin?" demiş. "Eskiler de '<i>Sakın yolculuğa girişmeyin, bir millik bir mesafede de olsa!</i> demiştir. Bu durumda çocuğum, bana hâlâ kararında direnmek isteyip istemediğini söylemeni bekliyorum!" demiş. Ebu Şamat "Bil ki, baba, sana asla karşı çıkmak istemem. Ama isteğimi reddedip yola çıkmamı engelleyecek olursan, giysilerimden soyunacak ve fakir dervişlerin urbalarına bürünecek ve yeryüzünün tüm ülkelerini yalınayak dolaşacağım!" diye yanıt vermiş.</p>
<p>Kâhya, oğlunun ne pahasına olursa olsun yola çıkmaya karar vermiş olduğunu anlayınca, tasarısına karşı durmak fikrinden vazgeçmek zorunda kalmış ve ona "Öyleyse, oğlum, sana kırk yük daha verelim; böylece, annenin sana sağladığı diğer on yükle birlikte, elli deve yükü malın olur. Bunların içinde gittiğin her kentin ihtiyacı için ayrı mallar olacak. Çünkü, örneğin, Şam'da oturanların hoşlanacağı kumaşları Halep'te satmaya kalkışmamalısın; bu, hatalı bir girişim olur! Bu durumda yola çık oğlum ve Tanrı seni esirgesin ve yolunu düz etsin! Özellikle Arslan Çölü adlı bölgedeki Köpekler Vadisi'nden geçerken çok dikkat et! Çünkü burası yolkesen haydutların yatağıdır; başlarında da akın ve saldırıları ansızın olduğu için <i>'Hızlı'</i> lakabıyla anılan bir Bedevi vardır" demiş. Ebu Şamat da "Kötü olaylar da, hayırlı olaylar da bize Tanrı'dan gelir! Ben ne yapsam, olacak olan olur!" diye yanıtlamış.</p>
<p>Bu sözler karşılık gerektirmediğinden kâhya da artık hiçbir şey söylememiş; fakat karısı bin dilekte bulunup fakirlere de elli koyun adadıktan ve oğlunu yolcuların koruyucusu Es-Sait Abd-ül-Kadir Geylani'nin kutsal korumasına terk ettikten sonra ancak huzur bulmuş.</p>
<p>Bunu izleyerek, kâhya, yüreğinin tüm gözyaşlarıyla ağlayan zavallı annesinin kollarından güçlükle ayırdığı oğluna arkadaşlık ederek gidip yola çıkmaya hazır durumdaki kervanı bulmuş; deveci ve katırcıların yaşlı yöneticisi Şeyh Kemal'i bir yana çekerek, ona "Ey saygıdeğer mukaddem<a id="footnote39" href="bookmark.html#bookmark39"><sup>39</sup></a>, gözümün bebeği olan bu çocuğu sana emanet ediyorum ve onu senin nezaretinde Tan-n'nın kanatları altına sokuyorum! Ve de sen oğlum!" diyerek bu kez Ebu Şamat'a seslenmiş: "Benim yokluğumda sana babalık edecek kişi budur! Ona itaat et ve ona sormadan hiçbir iş tutma!" demiş. Sonra Ebu Şamat'a bin altın dinar vererek ve son bir nasihat olarak, ona "Oğlum bu bin dinarı sana, mallarını en yararlı zamanda satmak için bekletirken sabredip o arada bunları harca-yabilesin diye veriyorum! Çünkü onları fiyatların düşük olduğu zaman satmaktan kaçınmalı ve kumaşlarla öteki malların en yüksek değer kazandığı sırada ortaya çıkan fırsatı kullanmalısın! Böylece onları en iyi koşullarda değerlendirmiş olursun!" demiş. Sonra, birbirlerine veda etmişler ve kervan yola koyulmuş ve kısa bir süre sonra Kahire kapılarının dışına çıkmış.</p>
<p>İkiyanlı Mahmut'a gelince, onun da durumu şöyleymiş: Ebu Şa-mat'ın yola çıkacağını öğrenerek o da bir yandan hazırlıklara başlamış; ve birkaç saatte, katırlarını ve develerini yüklemiş ve atlarını eyerlemiş. Ve zaman kaybetmeksizin, yola koyulup Ka-hire'den birkaç mil ötede kervana ulaşmış. Ve kendi kendine "Şimdi, çöle gelinince, ey Mahmut, kimse seni ele vermez ve kimse gelip seni gözetleyemez! Ve başının derde gireceğinden korkmadan bu çocukla keyfini bulursun!" demiş.</p>
<p>Böylece, daha ilk merhalelerden sonra, İkiyanlı, çadırlarını Ebu Şamat'ın çadırlarının yanına kurmuş ve Ebu Şamat'ın aşçısına ateş yakmak zahmetine katlanmamasını; çünkü kendisinin Ebu Şamat'ı kendi çadırında yemeye çağıracağını söylemiş. Ve gerçekten, Ebu Şamat, Mahmut'un çadırına gelmiş, ama devecilerin mukaddemi Şeyh Kemal ile birlikte... Böylece, zahmetlerinin yorgunluğu Mahmut'un yanına kâr kalmış; ertesi gün ikinci dinlenme sırasında da, ondan sonraki molalarda da, ta Şam'a ulaşıncaya kadar bu hep böyle olmuş; çünkü, Ebu Şamat, İkiyanlı'nın her çağrısını kabul ettiğinde yanında devecilerin mukaddemini de götürüyormuş. Ama Şam'a gelindiğinde, Halep'te ve Bağ-</p>
<p>dat'ta olduğu gibi, burada da İkiyanlı'nın dostlarını kabul ettiği bir evi bulunduğundan...</p>
<p><i>Anlatışının burasında Şehrazat, sabahın belirdiğini görerek yavaşça susmuş.</i></p>
</body>
</html>