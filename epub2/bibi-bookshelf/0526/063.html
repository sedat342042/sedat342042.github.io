<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <link href="style.css" rel="stylesheet" type="text/css"/>

  <title></title>
</head>

<body>
<h1>Ama İki Yüz Altmış Birinci Gece Olunca</h1>
<p><i>Demiş ki: </i>"Aradığımız ve bizi sıkıntımızdan kurtaracak olan yabancıyı bu denli çabuk bulacağımızı umar mıydık?" demiş. Sonra Ebu Şa-mat'ı bir kenara götürüp ona "Seni yolumuza çıkaran Tanrı'ya şükürler olsun! Senden karşılığında beş bin dinar, bin dinarlık mal ve bin dinar değerinde bir at vererek bir hizmet görmeni isteyeceğiz. Şöyle:</p>
<p>Herhalde biliyorsundur, oğlum, yasalarımıza göre bir Müslüman eşine bir kez <i>'Boş ol!</i> derse, onu başkaca hiçbir işleme ihtiyaç duyulmadan üç ay on gün sonra yeniden alabilir; ve eğer ikinci bir kez boşarsa, yine gerekli zaman geçtikten sonra onunla evli kalabilir; ama üçüncü kez <i>'Boş ol!</i> derse, ya da bunları ayrı ayrı söylemeksizin, bir kez <i>'Üç kez boş ol!'<a id="footnote40" href="bookmark.html#bookmark40"><sup>40</sup></a></i> derse ya da <i>'Benim için artık hiçbir şey değilsin, bunu üç kez boşayarak yeminle söylüyorum!</i> derse; bu durumda, yasa, erkek yeniden karısına sahip olmak isteyince, ancak ilkin yasal olarak bir başka erkeğin boşanmış olan kadını alıp bir gece için bile olsa gerdeğe girdikten; ve o da kendince kadını üç kez boşadıktan sonra, onu yasal eşi olarak yeniden almasına olanak sağlar.<a id="footnote41" href="bookmark.html#bookmark41"><sup>41</sup></a></p>
<p>İşte yanımda gördüğün genç adamın durumu da böyledir. Geçen gün kötü bir ruhsal durumda iken, kendini öfkeye kaptırarak benim kızım olan karısına <i>'Evimden çek git! Artık seni tanımıyorum! Benden üç kez boş ol!</i> diye haykırmış. Bunu duyar duymaz kızım olan karısı, peçesini başına örterek kocasının artık kendisi için bir yabancı olduğunu söyleyip ve ertelenmiş mehrini<a id="footnote42" href="bookmark.html#bookmark42"><sup>42</sup></a> alıp hemen o gün baba evine döndü! Ama şimdi şurada gördüğün kocası, ona yeniden sahip olmayı büyük bir arzuyla istiyor. Gelip benim elimi öptü ve eşiyle arasını bulmamı benden rica etti. Ben buna razı oldum. Ve hemen birlikte çıkıp bir gece için onun yerini alacak olan adamı aramaya koyulduk. Ve işte böylece, oğlum, sana rastladık. Sen kentimizde yabancı olduğundan işi gizlice geçiştiririz, sadece kadı bilir durumu, dışarıya da bir şey sızmaz!" demiş.</p>
<p>İçinde bulunduğu yoksunluk hali dolayısıyla, Ebu Şamat tüm yüreğiyle bu öneriyi kabul etmiş; ve kendi kendine "Elime beş bin dinar, bin dinarlık mal ve bin dinar değerinde bir at geçecek; üstelik bütün bir gece de bir kadınla çiftleşeceğim! Aman yarabbi! Hemen kabul edeyim!" diye düşünmüş. Ve yanıtını merakla bekleyen iki adama "Vallahi! Hülleci olmayı kabul ediyorum!" demiş.</p>
<p>Bunun üzerine o zamana kadar hiç konuşmamış olan kadının kocası, Ebu Şamat'a dönmüş ve ona "Bizi gerçekten büyük bir sıkıntıdan kurtarıyorsun, çünkü sana karımı büyük bir aşkla sevdiğimi söylemeliyim! Ancak yarın sabah karımı zevkine uygun bularak boşamaktan vazgeçip bana geri vermekten kaçınmandan korkuyorum. Bu durumda, yasa, sana hak tanıyor. Bunun içindir ki, kadı önünde yarın onu boşamaya yanaşmadığın takdirde hemen bana on bin dinar tazminat ödeyeceğini taahhüt etmen gerek! " demiş. Ebu Şamat da bu koşulu kabul etmiş; çünkü söz konusu kadınla bir geceden fazla yatmamaya kararlı imiş. Bu durumda üçü birden kadıya gitmişler ve onun önünde, yasal koşullara uygun olarak sözleşme düzenlemişler. Ve kadı, Ebu Şamat'ı görünce, son kertede heyecanlanmış ve onu çok sevmiş.</p>
<p>Onu bu öykünün akışı içinde yeniden karşımızda bulacağız.</p>
<p>Böylece, sözleşme yapılarak kadı huzurundan ayrılmışlar; ve boşanmış olan kadının babası, Ebu Şamat'ı alıp evine götürmüş; ondan evin giriş bölümünde beklemesini rica etmiş ve gidip kızına durumu bildirerek ona "Sevgili kızım, senin için hoşuna gidecek yakışıklı bir genç buldum; umarım beğenirsin; ve sana onu tam anlamıyla tavsiye ederim. Onunla hoş bir gece geçir ve kendini hiçbir şeyden yoksun kılma! İnsan her gece böylesine harika bir genci kollarıyla saramaz!" demiş. Kızına böylece na-sihatlar verdikten sonra, iyi yürekli baba, gidip Ebu Şamat'ı bulmuş ve ona da aynı şeyleri söylemiş. Ve ondan yeni karısının onu kabullenmek üzere hazırlıklarını tamamlaması için biraz daha beklemesini rica etmiş.</p>
<p>îlk kocaya gelince, gidip kendisini de yetiştirmiş olan çok kurnaz yaşlı bir kadını bulmuş ve ona "İyi yürekli anacığım, senden, boşadığım karımla bu gece birlikte kalmak üzere bulduğumuz hüllecinin ona dokunmasını engelleyecek bir çare bulmanı rica ediyorum!" demiş. Yaşlı kadın da "Yaşamın kadar güven duy, benim için bundan kolay bir şey olamaz!" demiş; ve çarşafına bürünmüş...</p>
<p><i>Anlatısının burasında Şehrazat, sabah olduğunu görerek yavaşça susmuş.</i></p>
</body>
</html>