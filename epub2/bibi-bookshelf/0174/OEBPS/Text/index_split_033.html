<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/aStyle0001.css" rel="stylesheet" type="text/css" />
</head>

<body class="calibre">
  <p class="block6">Ertesi gün, savcı, ifademi almak üzere odama girdi. Bir sandalye çekip yanıma oturdu ve söze, “Başın sağ olsun, babanı gömdük” diye başladı. Sonra da “Şu ölen kaçakların...” diye devam etti. “Kimlik tespitleri için çalışıyoruz da... Senin bir bilgin olabilir mi acaba? Yani... Babanın tuttuğu bir liste vardır belki...”</p>

  <p class="block2">“Bilmiyorum” dedim. “Hiçbir şey bilmiyorum. Babam bana hiçbir şey söylemezdi. Evde, girmemi yasakladığı bir sürü yer vardı. Hangara giremezdim, mesela. Bir şeyler varsa, oradadır...”</p>

  <p class="block2">“Baktık zaten” dedi. “Kontrol ettik. Su deposunu da bulduk... Belli ki orada tutuyormuş o insanları... Bilgisayarını da bulduk.”</p>

  <p class="block2">Boğazımda bir düğüm atıldı.</p>

  <p class="block2">“Bilgisayar mı?”</p>

  <p class="block2">“Evet... Baban, oradan takip ediyormuş her şeyi. Depoya kameralar yerleştirmiş. Sonra bir sürü notlar almış...”</p>

  <p class="block2">Düğümün üstüne bir düğüm daha atıldı. Yutkundum ama yok olmadı. Hatta daha da büyüdü. Bu arada savcı, bir şey hatırlamış gibi, birden durup sordu:</p>

  <p class="block2">“Sen şu şey değil misin? Hani lise sınavlarında dereceye giren bir çocuk vardı? O sensin, değil mi?”</p>

  <p class="block2">Ne de olsa Kandalılı değildi! Dolayısıyla bazı şeyleri doğru hatırlayabiliyordu!</p>

  <p class="block2">“Evet, ama babam hiçbir yere göndermedi” dedim. “Zaten okulu da bırakmamı istedi. Ben de bıraktım. Demek, babamın bir bilgisayarı varmış...”</p>

  <p class="block2">Savcı gülümseyip yüzüme doğru yaklaştı ve fısıldadı.</p>

  <p class="block2">“Sen çok akıllı bir çocuksun... Ama kötü bir huyun var. Başkalarının aklıyla alay ediyorsun!”</p>

  <p class="block2">Bir şeyler söylemek üzere nefes aldığımı gördüğü anda, işaretparmağıyla alnıma dokunup, konuşmaya devam etti. Hâlâ fısıldıyordu.</p>

  <p class="block2">“İçi ağzına kadar kaçakla dolu bir kamyondan çıktın, farkında mısın? Onun için, sakın bana, bir şey bilmediğini söyleme! Yadigâr denen o pezevengin bu işin içinde olduğunu zaten biliyorum... Şimdi içeri bir adam girecek. Sen ne söylersen, yazacak. Ne diyeceksin, biliyor musun? Babam, Jandarma Başçavuş Yadigâr’la işbirliği yapıyordu, diyeceksin. Belediye başkanı da, eve gelip gidiyordu, diyeceksin. Babam onlara rüşvet veriyordu, diyeceksin. Anladın mı beni?”</p>

  <p class="block2">Boğazımdaki bütün düğümler çözülmüştü ve ben, herkesi satmaya hazırdım.</p>

  <p class="block2">“Ne isterseniz, söylerim!”</p>

  <p class="block2">Savcı yine gülümsedi ve konuştu.</p>

  <p class="block2">“Söyleyeceksin zaten. Ondan bir şüphem yok. Ama beni esas ilgilendiren, <i class="calibre4">senin</i> başka ne söylemek istediğin!”</p>

  <p class="block2">Bilgisayardaki o dosyaların bana ait olduğunu anlamış ve benimle oyun oynuyor olabilir miydi? O dosyalar, depodakilere yaptığım işkencelerin kanıtlarıyla doluydu! Ne demem gerektiğini bilmiyordum. Babamın üzerimde sigara söndürdüğü yalanını söylesem, bir işe yarar mıydı acaba? Ya da Aruz’u mu anlatmalıydım?</p>

  <p class="block2">“Evet?” dedi savcı. “Bana söylemek istediğin bir şey var mı? Bilmediğim bir şey?”</p>

  <p class="block2">Daha fazla dayanamadım. Ağlamam gerekiyordu. Ağladım.</p>

  <p class="block2">“Babam birini öldürdü... Aslında, iki kişiyi öldürdü. Birini bizim bahçeye gömdü. Birini de, Derçisu’yun orada, ormana gömdü. Eğer, dedi, birine söylersen, seni de öldürürüm! Ben de kimseye anlatamadım! Kimseye hiçbir şey söyleyemedim!”</p>

  <p class="block2">İşte bunu beklemiyordu o savcı! Oysa ben, akıllarla alay etmek için vardım! Çünkü hiçbir şey umurumda değildi ve hızlı satranç turnuvasının gizli şampiyonuydum. Üstelik cehennemden daha yeni dönmüştüm. Dünya üzerindeki hiçbir savcının hiçbir şansı yoktu karşımda. Çünkü ben, şeytanın avukatı değil, kendisiydim!</p>

  <p class="block2">Savcı sadece “Sakin ol” diyebiliyor, bir yandan da “Hemşire!” diye bağırıyordu. Çünkü titriyor ve ağlıyor ve boşta kalan nefeslerimi de “Baba!” diye haykırmak için harcıyordum. Sinir krizine girmiş bir yerel kahramandım. Sesimin, odanın camından çıkıp bahçedeki gazetecilere ulaştığından emindim. Kurulduğundan beri Kandalı’dan çıkmış en ilginç hikâye bendim. Hatta dünyanın bütün büyük haber ajansları için bile, gerçek bir haberdim. Cesetlerin arasından canlı çıkmış çocuk! Hangi savcı, beni o fısıltılarıyla köşeye sıkıştırabilirdi? Ben, kitaplarda okuduğum o Auschwitz’ten bile beter bir yerden çıkmıştım! Suçlu olup olmadığımın ne önemi vardı? Suçluysam bile, 13 günlük bir cehennemle yıkanmış ve bütün günahlarımdan arınmıştım. Kimse bana dokunamazdı. Ben, o yaşlı adamın da dediği gibi, bir mucizeydim! Annemin üzerini babamla kapatmışlardı ama bana aynısını yapamayacaklardı. Yaşadığım sürece bütün konuları ben kapatacaktım!</p>

  <p class="block5" id="calibre_pb_34">&nbsp;</p>
</body>
</html>
