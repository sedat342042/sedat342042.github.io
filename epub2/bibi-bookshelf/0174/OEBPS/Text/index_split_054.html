<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/aStyle0001.css" rel="stylesheet" type="text/css" />
</head>

<body class="calibre">
  <p class="block2">Linçin üzerinden bir ay geçmişti ve kendimi hiç de iyi hissetmiyordum. Durumum, gün içinde yapmak zorunda olduğum konuşmalara önceden hazırlanıp, söyleyeceğim cümleleri kâğıtlara yazıp ezberlememi gerektirecek kadar kötüleşmişti. Böylece, kahvaltıyı odama getiren komiye “Bir portakal suyu daha alabilir miyim?” ya da kat görevlisine, “Bugün odayı temizlemenize gerek yok” dediğimde bir iletişimin tarafı olmaktan kurtuluyor, sadece ezberimdeki cümleleri sayıklıyordum. Ezberden konuşmak, iletişim sırasında herhangi bir karar almaktan koruyordu beni. Konuşan ben değil, sadece hafızam ve ses tellerim oluyordu. Bu yöntem sayesinde, biraz da olsa, iletişim sırasında orada değilmiş gibi hissediyor, dolayısıyla baskıdan uzak kalmış oluyordum. Ne söyleyeceğim belli olduğu için, ne söyleyeceğimi düşünerek heyecanlanmıyor ve dikkat çekmeden var olmaya çalışıyordum.</p>

  <p class="block2">Bu aslında, bir askerin ateş altında sürünerek ilerlemesine benziyordu. Aslında, televizyon hariç, sürünen bir asker hiç görmemiştim. Bu arada, otel sahibinin semt muhtarıyla işbirliğinin sonucunda, Türk Silahlı Kuvvetleri kapıma dayanmış, ancak her nedense, çürümüşlüğümün bulaşıcı olduğunu düşünmüştü. Bütün bir orduyu içerden çökertebilecek kadar tehlikeli olduğuma kanıt bir çürük raporuyla, “Git, kendi başına çürü!” demişti. Ama ben yine de dünyanın herhangi bir ordusunun herhangi bir askerinden çok daha alçak sürünebildiğime emindim. Her anlamda...</p>

  <p class="block2">Ancak, adı her ne kadar gündelik de olsa, hayat asla gündelik olmuyor ve içinde daima bir sürpriz saklıyordu. Ezberlediğim diyalogların sırasını bozacak, yapmış olduğum iletişim planlarını altüst edecek bir gelişme mutlaka yaşanıyordu. Çünkü konuşmak zorunda kaldığım hiçbir insanın umurunda değildim. Ne ben ne de konuşma taslaklarım onların ilgi alanına giriyordu. En basit diyaloğu bile karmaşıklaştırmaktan kaçınmıyor, daima soracak yeni soruları oluyor ve sanki beni hazırlıksız yakalamak için birbirleriyle yarışıyorlardı. Böylesi durumlarda da ezberlediğim cümleler tabii ki hiçbir işe yaramıyordu.</p>

  <p class="block2">Özü, kendisiyle karşılaşanların kimliklerini görmezden gelmeye, yani ben dahil, karşısına çıkan her insanı eşit saymaya dayalı olduğu için hukukla aram, son yıllarda, gayet iyiydi. Ezberimdeki cümleler hayata uymadığında ya da kendimi kötü hissettiğimde, cebimde taşıdığım Türk Ceza Kanunu’nu çıkarıp okumaya başlıyordum. Çünkü o kitaptaki hukuk metinlerinde ad, soyadı ya da özel bilgiler yoktu. Onların yerine, başına sürekli felaketler gelen, ödül ve cezalar arasında yuvarlanan biri vardı ve ona <i class="calibre4">kişi</i> deniyordu. Kendini ifade edip edememesi asla önemli olmayan, dilsiz ya da kör, tek bacaklı ya da beş kulaklı, herhangi bir kişi!</p>

  <p class="block2">Aslında hukukun bu anonim yapısı tabii ki sadece bir hayaldi. Çünkü bu dünya üzerinde hiçbir şey anonim değildi. Asla bir kral bir dilenciyle aynı biçimde yargılanmamıştı, yargılanmıyordu ve yargılanmayacaktı. Yine de boğazım çevremdeki insanların kimlikleri tarafından sıkılıyormuş gibi hissettiğim anlarda hukuk terimleriyle düşünmek beni biraz da olsa rahatlatıyordu.</p>

  <p class="block2">Bu terimlerden biri de, <i class="calibre4">mücbir sebep</i>ti..<i class="calibre4">. Vis major!</i> Kişinin yerine getirmekle yükümlü olduğu herhangi bir eylemi gerçekleştirememesi için geçerli sayılabilecek nedenin, hukuktaki karşılığıydı. Mücbir sebep! Bazen bir deprem, bazen de bir kalp kriziydi. Benim içinse, hayatın toplamıydı. Hayatın kendisi mücbir sebepti! Bitmeyen bir depremde bitmeyen bir kalp kriziyle yaşıyordum. Dolayısıyla ben de, her türlü eylemden muaf olduğumu varsayarak kendimi sakinleştirmeye çalışıyordum. Ancak artık bu da bir işe yaramıyordu...</p>

  <p class="block2">Beni tanımasalar da, insanlar tarafından acımasızca yargılandığımın farkındaydım! Hukukun ağında debelenen bir dilenciden bile kötü durumdaydım. Ne de olsa onlar konuşabiliyordu. Hatta özel dilenci güçleri sayesinde, son derece kalabalık bir kaldırımda, isteklerini reddedemeyecek tek kişiyi, yani beni saniyeler içinde tespit edip açık avuçlarıyla yanımda bitebiliyorlardı. Merhamete ayarlı radarları, zayıflığı da algılıyor olmalıydı ki bin kişinin arasında bile olsam daima beni bulabiliyorlardı.</p>

  <p class="block2">Benim böylesi güçlerim yoktu ve radarımda kendimden başka hiçbir avın izine rastlayamıyordum. Bu yüzden de, ne hayatın gündelik akışında ayaküstü kurulan mahkemelerde suçsuzluğumu kanıtlayabiliyor ne de haksız ceza infazlarından kaçabiliyordum.</p>

  <p class="block2">Pasaport dairesindeki polis, meslek hanesini boş bıraktığım formu yüzüme doğru sallayıp, “İşin ne, işin?” diye sorarak, daha ben yanıt veremeden arkamdaki kişiyle ilgilenmeye başlıyor, konsolosluk girişlerindeki güvenlikçiler, alnımda biriken terleri görünce, canlı bombaymışım gibi üzerimi arıyor, vize görevlileriyse, söylediklerimin hiçbirine inanmadıklarından, verdiğim her bilgiyi üç kez kontrol edip, beş dakikalık işlemler için beni iki saat bekletiyordu.</p>

  <p class="block2">Yine de hayatının tamamı mücbir sebep olan biri olarak, ezberden konuşmak, şimdilik geliştirebildiğim tek savunma yöntemiydi. Odaya her dönüşümde delik deşik olmuş kalkanımı yamamak için alternatif diyalog senaryoları yazıyor ve hayatın gerçeklerine denk düşmeleri için, haberleri olmasa da, ertesi gün karşılaşacağım insanlara yalvarıyordum. Hiçbiri beni duymuyordu tabii. Ne yatağımda onlara yalvarırken ne de karşılarında dikilip pasaportumu ne zaman teslim alabileceğimi sorarken...</p>

  <p class="block2">Kişisel tedavi sürecime ilişkin bazı tereddütlerimin oluşmaya başladığı bir dönemde öyle bir şey oldu ki yeniden dirildim. <i class="calibre4">Dünya Linç Turu</i> için gereken son vize başvurumu yapmak üzere gittiğim konsolosluk binasının önünde birikmiş olan bir kalabalık gördüm. Ellerinde pankartlar, ağızlarında sloganlar, binanın duvarlarını tekmeliyorlardı.</p>

  <p class="block2">Önce tereddüt ettim ama sonra meydandaki linç geldi aklıma. O kalabalığın beni, arasına nasıl kolaylıkla kabul ettiği... Linçte davet yoktu, çünkü herkes davetliydi! Küçük adımlarla da olsa, kendilerinden geçmiş o insanlara yaklaştım ve içlerinden biri, hiç tanımamasına rağmen benimle konuştu. Hatta gözlerimin içine bakıp bağırdı:</p>

  <p class="block2">“Tekbir!”</p>

  <p class="block2">Heyecanla açtığım ağzımdan, aynı heyecan yüzünden bir ses çıkamadı ancak bunu kimse fark etmedi. Çünkü o anda diğerleri, çok uzun zamandır prova yapan bir koro gibi müthiş bir zamanlamayla gürlediler. O gürlemeyle birlikte, iç organlarımın tamamı oldukları yerde titredi. O gürleme beni, ancak kokainle ulaşabileceğim bir hızla, ancak kokainin ulaştırabileceği bir noktaya getirip bıraktı. An içinde özgürleşip kendim oldum!</p>

  <p class="block2">Polis gelip de vahşilik sınırlarını kendisi belirleyene kadar, yerde bulduğum dört kaldırım taşı, iki çöp tenekesi ve bir pankart sopasını konsolosluk binasına fırlatıp, hiçbir anlamı olmayan çığlıklar attım. O küçücük zaman dilimi içinde kendimi öylesine insanlığa ait hissettim ki ertesi gün, vize başvurusu için yeniden binanın önüne gelip sıraya girdiğimde, çok daha rahattım. En önemlisi de, ezberlediğim konuşmamı, içimden sürekli tekrarlamıyordum. İhtiyacım kalmamıştı. Gerçekten de o gün, vize işlemlerinin hiçbir aşamasında en küçük bir iletişim sorunu yaşamadım. Üstelik hepsi de benim için birer doğaçlamaydı. Ne de olsa linç dozumu almıştım! Eksik de olsa, kanımda linçe benzer bir şey geziyordu. Linç yerine geçebilecek bir metadon. Hukukun <i class="calibre4">toplumsal olay</i> olarak tanımlayabileceği bir durum. Linç bulunamadığı takdirde, benzer etkiyi verebilecek, toplumsal bir madde. Ancak tabii ki, ben linçle, yani olabilecek en güçlü uyarıcıyla başlamıştım. Dolayısıyla tedavim için gerekecek asıl ilacın, linç olduğunu biliyordum. Protesto ya da benzeri gösterilerin benim için hiçbir anlamı yoktu. O zaman aklıma futbol maçları geldi.</p>

  <p class="block2">Üç hafta sonu üst üste, kimin nereden geldiğinin asla bir öneminin bulunmadığı o tribünlerde, on binlerce kişinin arasında erimiş bir halde, bu defa tsunami değil de bir Meksika dalgasına dönüşmek üzere altı maça gittim. Etkisi son derece geçici ancak yine de birkaç günlüğüne sıradanlaşmamı sağlayacak şiddette olan bu maçlarda, hiç tanımadığım insanlarla birlikte, hiç tanımadığım insanlara gırtlağımı yaracak kadar küfrettim. Tabii ki her defasında da, hangi taraftar grubu daha kalabalıksa ona karışıyordum. Çünkü bir Don Kişot olarak yeterince yaşamıştım ve sıra, değirmen olmaya gelmişti. Ve değirmen olmak kolaydı. Birkaç aksesuar satın almak yeterliydi. Maçına göre değişen birkaç forma ve atkıyla görünmez olabiliyordum. Kalabalık öylesine büyülü bir şeydi ki, içine girildiğinde ne ad ne de kütle kalıyordu. Kitle ikisini de yutuyor ve sahip olunan kimliğin sorumluluğundan sınırlı bir süre için de olsa kurtuluşu sağlıyordu. Kişiyi kendinden ve her şeyden koruyan, muhteşem bir zırhtı kitle. Don Kişot’un giydiği o boktan tenekelere asla benzemiyordu. Öylesine sağlamdı ki, herhangi bir yerde ters bakmaya bile cesaret edemeyeceğim insanlara, en ağır küfürleri edebiliyordum.</p>

  <p class="block2">Ancak ne zaman ki maç sona erip de stadyumu terk etmek için sıralara giriliyordu, biraz önce birlikte küfür ettiğim kişilerin de en az benim kadar zor durumda kaldıklarını görüyordum. Onlar da benim gibi, bir an önce otobüse, taksiye ya da arabalarına binip oradan uzaklaşmak için can atıyordu. Kimse yarım saat öncesine kadar hakaretler ettiği insanlarla, yalnızken karşılaşmak istemiyordu. Onun için maç çıkışlarında hayvan sürüleri gibi birbirimize yaslanarak ve birbirimizin ardına saklanarak yürüyorduk. Hiçbirimiz, kendimizi güvende hissedene kadar sürüden ayrılmak istemiyorduk. Her ne kadar aralarında, o meydandaki gerçek linç kalabalığına yakışacak kadar gözü dönmüş olanlar bulunsa da, çoğu beni andırıyordu. Ama ben, içinde, benden on bin tane olan bir kalabalık istemiyordum. Ben linç kalabalığı istiyordum. Linç kalabalığı taklidi yapan bir kalabalık değil!</p>

  <p class="block2">Dolayısıyla yola çıkmadan önce, en azından ülkenin herhangi bir noktasında gerçekleşebilecek bir linçe denk düşme umuduyla, günde sadece dört saat uyuyarak, sürekli haberleri takip ettim. Ama ufukta pek bir şey görünmüyordu. Ben de, bunun üzerine, geçmişteki linçlerin görüntülerini izleyip hayaller kurdum. Çünkü bazıları olağanüstüydü. Özellikle de Sivas Katliamı! Ya da Rostock ayaklanması! Gerçek birer linç! Yakma, yıkma, ölümler, her şey! Ya da II. Dünya Savaşı biter bitmez, Fransa’da ortaya çıkan, toplumu <i class="calibre4">arıtma</i> hareketi! İşgal boyunca Almanlarla işbirliği yaptığına inanılan Fransız kadınların önce saçlarının kazındığı, sonra da bir paçavraya dönüşene kadar sokaklarda sürüklendiği, o siyah-beyaz görüntüler! Hepsi de muhteşemdi! Ama böyle olaylar da her gün yaşanmıyordu ki!</p>

  <p class="block2">Yine de kör bir umutla, odamdan çıkıp havaalanına gittim ve bulduğum ilk uçağa bindim. 12 günde, yedi uçağa daha binip, ülke içinde dört bin kilometreden fazla yol yaptım. Rutubetten morarmış otel odalarında, omuzlarımın içine gömülmüş, nefretin doğmasını bekledim. Ama hiçbir şey olmadı.</p>

  <p class="block2">Sadece bir ara, tamamen bir tesadüf eseri, milletvekili olduklarını sonradan öğrendiğim iki kişiye, küçük bir kalabalığın arasına karışıp bağırdım ve küfrettim. Ama o da birkaç saniye sürdü, çünkü polis bir ahtapot gibi aniden çevremizi sardı ve sayıları üç katımızdı. Bunu anlamak için yere kapaklanmış herhangi birine bakmak yetiyordu. Kişi başına üç cop düşüyordu. Linç edecekken linç edilen olmuştum ve neredeyse tutuklanacaktım. Tabii o an benim tek düşündüğüm, polis olmam gerektiğiydi. Çünkü ben, hangi taraf daha kalabalıksa, orada olmalıydım! Asla zayıfın ya da az olanın yanında yer almayacaktım! Ben, bire karşı bin olmak istiyordum! Hatta on bin! Yüz bin! Bir milyon! Kalabalık istiyordum! Daha da kalabalık istiyordum! Ve de bağırmak: “Hangi dinde <i class="calibre4">deja vu</i> yok, ben ona inanacağım!”</p>

  <p class="block2">Dönüşte, <i class="calibre4">Gemi</i>’ye girer girmez, resepsiyondaki adam elime bir zarf tutuşturup konuştu:</p>

  <p class="block2">“Pasaportun geldi. Kargoya benim adımı vermişsin. Bir daha yapma!”</p>

  <p class="block2">“Merak etme, bir daha olmaz!” diyecektim, ama ezberimdeki cümle başkaydı:</p>

  <p class="block2">“Bana bir zarf geldi mi?”</p>

  <p class="block2">Tabii ki bir yanıt beklemedim ve hâlâ suratıma bakan adamı orada bırakıp asansöre yürüdüm. Sonra da odama çıktım. Sonra da eşyalarımı topladım. Sonra da o <i class="calibre4">Gemi</i> denilen binayı terk ettim. Sonra da o <i class="calibre4">Gemi</i> denilen bina battı. Çünkü ben öyle istedim.</p>

  <p class="block5" id="calibre_pb_55">&nbsp;</p>
</body>
</html>
