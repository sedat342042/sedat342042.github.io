<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Değişen Dünyada Bir Sanatçı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Nisan 1949</h1>

    <p>Haftanın üç dört akşamı, ırmağa inen ve savaştan önce de burada yaşamış kimilerince “Tereddüt Köprüsü” olarak bilinen küçük ahşap köprüye giden yolda yürüyorum hâlâ. Ona böyle dememizin sebebi yakın zamana kadar öbür ucunda zevkler mahallemizin yer almasıydı ve söylenen o ki, akşam eğlenceye gitmekle eve, karılarının yanına dönmek arasında kararsız kalan erkeklerin orada vicdan azabı çektikleri görülürmüş. Bazen benim de köprünün üstünde düşünceye dalmış olarak parmaklıklara dayandığım görülüyorsa, bu herhangi bir tereddüt yaşadığımdan değil. Ben sadece orada dikilip gün batımını seyretmekten, çevreye ve civardaki değişimlere göz atmaktan zevk alıyorum.</p>

    <p>Biraz önce indiğim tepenin eteğinde kümeler halinde yeni evler yükselmiş. Ayrıca ırmak boyunun ilerisi bir yıl önce çamur ve çimenlikken, şimdi şehirden bir şirket müstakbel çalışanları için orada apartmanlar inşa ediyor. Fakat güneş ırmağa iyice yaklaştığında, kaba inşaat halindeki bu yapıları şehrin bazı yerlerinde hâlâ rastlanan bomba yıkıntılarıyla karıştırmak işten bile değil.</p>

    <p>Öte yandan bu yıkıntılar her geçen hafta giderek seyreliyor; onları görmek isterseniz artık belki ta kuzeydeki Vakamiya semtine, olmadı, Honço’yla Kasugamaçi arasındaki o yerle bir edilmiş bölgeye gitmeniz gerekebilir. Oysa daha bir yıl evvel bomba yıkıntıları şehrin her köşesindeki olağan görüntülerden biriydi. Söz gelimi, Tereddüt Köprüsü’nün karşısındaki arazi (zevkler mahallemizin olduğu bölge) geçen yıl şu sıralar hâlâ bir moloz yığınıydı. Fakat artık istikrarlı bir gelişme görülüyor. Örneğin Bayan Kavakami’nin barının önündeki yolda bir zamanlar eğlence meraklısı kalabalıklar güçbela ilerleyebiliyordu; fakat şimdi oraya beton bir yol yapılıyor ve iki yanında da sıra sıra dev işyeri binalarının temelleri yükseliyor.</p>

    <p>Bayan Kavakami, yerini almak için bir şirketin önerdiği yüklü tutardan bahsedince, er ya da geç mekânını kapatıp taşınacağı gerçeğini kabullenmiştim.</p>

    <p>“Ne yapacağımı bilmiyorum,” demişti. “Bu kadar zaman sonra buradan ayrılmak çok zor. Dün gece düşünmekten gözüme uyku girmedi. Ama Sensei, bir yandan düşünürken öbür yandan kendi kendime dedim ki, artık Şintaro-san da gittiğine göre Sensei’den başka sadık müşterim kalmadı. Gerçekten ne yapacağımı bilmiyorum.”</p>

    <p>Bugünlerde sahiden tek gerçek müşterisi benim. Şintaro geçen kış yaşanan küçük hadiseden beri –kuşkusuz benimle yüzleşmeye cesareti olmadığından– Bayan Kavakami’ye hiç uğramadı. Kadın için büyük talihsizlik, ne de olsa onun bu işle bir ilgisi yoktu.</p>

    <p>Geçen kış bir akşamdı; o günlerde âdetimiz olduğu üzere yine birlikte içiyorduk ki, Şintaro önce yeni bir liseye öğretmen olarak atanmak istediğini söyledi. Sonra da benzer görevler için birkaç başvuru yaptığını açıkladı. Tabii Şintaro’nun öğrencim olduğu zamanlar çok gerilerde kaldı ve bana danışmadan bu işlere kalkışmaması için bir neden yok; böyle durumlar için çok daha uygun mevkilerde başka kefilleri olduğunu (örneğin, işvereni) gayet iyi biliyorum. Yine de itiraf etmeliyim ki, bu başvurulardan hiç söz etmemesi beni biraz şaşırttı. Dolayısıyla yılbaşından hemen sonraki günlerden birinde Şintaro kapımda belirince ve holde dikilip huzursuzca kıkırdayarak, “Sensei, buraya bu şekilde gelmem büyük münasebetsizlik,” deyince rahatlamaya yakın bir duyguya kapıldım; sonuçta işlerin böyle yürümesine daha alışkındım.</p>

    <p>Kabul salonundaki mangalı yaktım. Ellerimizi ısıtmak için ikimiz de ona doğru sokulduk. Şintaro’nun üstünden çıkarmadığı paltosuna yapışmış kar tanelerini fark ettim ve, “Kar yine mi başladı?” diye sordum.</p>

    <p>“Çok az, Sensei. Sabahki gibi değil.”</p>

    <p>“İçerisi bu kadar soğuk olduğu için kusura bakma. Maalesef evin en dondurucu yerindeyiz.”</p>

    <p>“Önemli değil, Sensei. Benim evim çok daha soğuk.” Mutlu mutlu gülümseyip közlerin üstünde ellerini ovaladı. “Beni böyle kabul etmeniz büyük nezaket. Yıllardır bana çok iyi davrandınız, Sensei. Benim için yaptıklarınız saymakla bitmez.”</p>

    <p>“Önemi yok, Şintaro. Doğrusunu istersen bazen seni eskiden çok ihmal etmiş olduğumu düşünüyorum. O bakımdan ihmalkârlığımı böyle geç de olsa telafi etmemin bir yolu varsa buna memnun olurum.”</p>

    <p>Şintaro güldü ve ellerini ovuşturmaya devam etti. “Gerçekten, Sensei, bu söylediğiniz o kadar yersiz ki. Bana yaptıklarınız saymakla bitmez.”</p>

    <p>Onu bir süre süzdükten sonra, “Ee, söyle bakalım, Şintaro, senin için ne yapabilirim?” diye sordum.</p>

    <p>Şintaro şaşkın bir ifadeyle başını kaldırıp yine güldü.</p>

    <p>“Affedersiniz, Sensei, burası o kadar rahat ki, niçin böyle başınızı ağrıttığımı unutuyordum az daha.”</p>

    <p>Dediğine göre Higaşimaçi Lisesi’ne yaptığı başvuru umut vericiydi; güvenilir kaynaklar başvurusunun olumlu karşılandığını haber vermişlerdi.</p>

    <p>“Fakat Sensei, kurul bir iki önemsiz konuda yeterince tatmin olmamış görünüyor.”</p>

    <p>“Öyle mi?”</p>

    <p>“Evet, Sensei. Belki daha açıksözlü olmam gerekiyor. O önemsiz konular geçmişle ilgili.”</p>

    <p>“Geçmişle mi ilgili?”</p>

    <p>“Evet, Sensei.” Şintaro bu sırada huzursuzca güldü. Sonra biraz da isteksizce devam etti: “Size çok büyük saygım olduğunu biliyorsunuz, Sensei. Sizden çok şey öğrendim ve aramızdaki bağdan her zaman gurur duyacağım.”</p>

    <p>Başımla onaylayıp devam etmesini bekledim.</p>

    <p>“Gerçek şu ki, Sensei, kurula şahsen yazıp bazı beyanlarımı doğrularsanız minnettar kalırım.”</p>

    <p>“Peki, neymiş bu beyanlar, Şintaro?”</p>

    <p>Şintaro yine kıkırdayıp ellerini mangalın üstüne doğru uzattı.</p>

    <p>“Sadece kurulu tatmin etmek için, Sensei. Başka bir şey değil. Bir ara fikir ayrılığına düştüğümüzü hatırlarsınız, Sensei. Çin buhranı üstüne yaptığım çalışmayla ilgili.”</p>

    <p>“Çin buhranı mı? Korkarım böyle bir anlaşmazlık hatırlamıyorum, Şintaro.”</p>

    <p>“Bağışlayın beni, Sensei, belki de abartıyorum. Zaten anlaşmazlık denecek kadar bariz bir hal almadı hiç. Ama aynı fikirde olmadığımı dile getirecek basiretsizliği göstermiştim. Demek istediğim, çalışmalarımla ilgili önerilerinize karşı gelmiştim.”</p>

    <p>“Özür dilerim, Şintaro, ama neden söz ettiğini çıkaramadım.”</p>

    <p>“Böyle önemsiz bir meselenin Sensei’nin aklında kalmamış olması doğal. Ne var ki, bu konu şu an benim için biraz önem taşıyor. Aynı akşam Bay Ogava’nın sözlenmesini kutlamak için bir parti verdiğimizi söylersem belki hatırlamanıza yardımı olur. İşte o akşam –galiba Hamabara Oteli’ndeydik– herhalde içkiyi biraz fazla kaçırmış ve size düşüncelerimi açıklama kabalığını göstermiştim.”</p>

    <p>“O akşama ait silik de olsa bir anım var, ama ayrıntısını hatırladığımı söyleyemeyeceğim. Yine de, Şintaro, o türden küçük bir anlaşmazlığın şimdiki bir işle ne ilgisi olabilir?”</p>

    <p>“Bağışlayın beni, Sensei, ama duruma bakılırsa biraz önem kazandı. Kurulun bazı hususlardan emin olması gerekiyor. Ne de olsa Amerikalı yetkililerin tatmin olması...” Şintaro’nun huzursuz sesi giderek zayıfladı. Sonra şöyle dedi: “Size yalvarıyorum, Sensei, o küçük anlaşmazlığı hatırlamaya çalışın. Sizden öğrendiğim onca şey için size eskiden olduğu gibi şimdi de minnettarım, ama doğrusu fikirlerim sizinkiyle her zaman uyuşmadı. O günlerde okulumuzun gidişatıyla ilgili ciddi çekincelerim olduğunu söylesem abartmış olmam. Mesela, belki hatırlarsınız, Çin buhranı konulu afişlerde sonunda talimatlarınıza uymama rağmen bazı kuşkularım vardı, hatta düşüncelerimi size açacak kadar ileri gitmiştim.”</p>

    <p>Yüksek sesle, “Çin buhranı konulu afişler,” diye düşündüm. “Evet, senin afişlerini şimdi hatırladım. Milletimiz için hayati bir dönemdi. Oyalanmayı bırakıp ne istediğimize karar vermemiz gereken bir zamandı. Aklımda kaldığı kadarıyla iyi bir iş çıkarmıştın ve hepimiz de seninle gurur duyuyorduk.”</p>

    <p>“Fakat hatırlarsınız ki, Sensei, benden istediğiniz şey konusunda ciddi kuşkularım vardı. Hamabara Oteli’nde sizinle aynı fikirde olmadığımı açıkça belirttiğim aklınızdadır. Böyle küçük bir meseleyle başınızı ağrıttığım için beni bağışlayın, Sensei.”</p>

    <p>Sanırım bir süre sessiz kaldım. O sırada ayağa kalkmış olmalıyım, çünkü konuşmaya başladığımda salonun öbür yanında, verandanın kapısının orda durduğumu hatırlıyorum.</p>

    <p>Sonunda, “Seni etki altında bırakacak bir münasebetimizin olmadığını kurula bir mektupla bildirmemi istiyorsun,” dedim. “İsteğinin özeti bu.”</p>

    <p>“Kesinlikle öyle bir şey değil, Sensei. Beni yanlış anlamayın. Adımın sizinle birlikte anılması beni her zamanki gibi gururlandırır. Sadece Çin afişleriyle ilgili kampanya konusunda kurulun kuşkularını giderebilirsek...”</p>

    <p>Sesi yine giderek zayıfladı. Kapıyı azıcık araladım. Salona soğuk bir yel doldu, ama nedense buna aldırmadım. Aralıktan dışarısını, verandayı ve daha gerisindeki bahçeyi seyre koyuldum.</p>

    <p>“Şintaro,” dedim, “niçin geçmişle dürüstçe yüzleşmiyorsun? O afiş kampanyası sana o sıralar çok itibar kazandırdı. Hem itibar hem övgü. Dünya senin eserlerin hakkında artık farklı düşünüyor olabilir, ama bu yüzden kendine yalan söyleme.”</p>

    <p>Şintaro, “Evet, Sensei,” dedi, “demek istediğinizi anlıyorum. Fakat konuya dönersek, Çin buhranıyla ilgili afişler konusunda kurula yazabilirseniz size minnettar kalırım. Hatta kurul başkanının adı ve adresi yanımda.”</p>

    <p>“Şintaro, lütfen beni dinle.”</p>

    <p>“Sensei, lütfen bunu bir saygısızlık olarak görmeyin, öğütleriniz ve öğrettikleriniz için size daima minnettar kalacağım. Fakat şu an meslek hayatımın ortasındayım. Emekli olduktan sonra bunları düşünüp taşınmak iyi güzel, ama gelin görün ki çetin bir dünyada yaşıyoruz ve zaten her bakımdan benim olan bu göreve gelebilmek için bir iki konuyu halletmem gerekiyor. Sensei size yalvarıyorum, lütfen durumumu anlayın.”</p>

    <p>Cevap vermedim; bahçeme düşen kara bakmayı sürdürdüm. Arkamda Şintaro’nun ayağa kalktığını duyabiliyordum.</p>

    <p>“İşte ad ve adres, Sensei. Müsaade buyurursanız onları buraya bırakıyorum. Fırsatınız olduğunda buna biraz zaman ayırabilirseniz minnettar kalırım.”</p>

    <p>Bir sessizlik oldu ve bu arada sanırım Şintaro da bekledi ki, dönüp hiç olmazsa başı dik bir şekilde ayrılmasına izin vereyim. Bahçemi seyretmeyi sürdürdüm. Ne kadar kararlı yağsa da, çalıların ve dalların üstü çok az kar tutmuştu. Nitekim ben bakarken küçük bir yel esti ve akçaağacın bir dalını sallayarak oradaki karın çoğunu aşağı düşürdü. Yalnız bahçenin uzak yanındaki taş fenerin üstünde sağlam bir beyaz tepe vardı.</p>

    <p>Şintaro’nun müsaade isteyip ayrıldığını duydum.</p>

    <p class="paragraf">O gün Şintaro’ya gereğinden sert davranmış gibi görünebilirim. Fakat o ziyaretten önceki haftalarda olanları hesaba katarsanız, sorumluluktan kaçma gayretlerine anlayış göstermeyişimi eminim anlayışla karşılarsınız. Çünkü Şintaro’nun ziyareti Noriko’nun <em>miai</em>’sinden<a href="../Text/Section0010.xhtml#Footnote0006" id="Backlink0006"><sup>[6]</sup></a> hemen birkaç gün sonraya denk gelmişti.</p>

    <p>Noriko’yla Taro Saito’nun evlenmeleri niyetiyle başlayan görüşmeler geçen sonbahar boyunca başarılı diyebileceğim bir şekilde sürmüştü; ekimde fotoğraflar alınıp verildi ve müteakiben arabulucumuz Bay Kyo vasıtasıyla gencin Noriko’yla görüşmeye istekli olduğunu öğrendik. Noriko bu konuda düşünmek istediğini söyleyerek naz yaptı tabii, ama yaşının yirmi altı olduğu hesaba katılırsa Taro Saito gibi bir adayı öyle kolay geri çeviremeyeceği belliydi.</p>

    <p>Ben de bir <em>miai</em>’ye olumlu baktığımız konusunda Bay Kyo’ya haber verdim ve nihayet kasımda Kasuga Park Oteli’nde buluşmak için sözleştik. Takdir edersiniz ki, bugünlerde Kasuga Park Oteli biraz bayağı bir çağrışım yaptığından, bu tercih beni pek mutlu etmedi. Fakat Bay Kyo özel bir oda için yer ayırtılacağına dair bana güvence verdi; Saitoların oradaki yemeklerden son derece hoşlandıklarını da belirtince, sonunda razı geldim.</p>

    <p>Bay Kyo ayrıca müstakbel damadın ailesinin <em>miai</em>’de bizden daha kalabalık olacağına dikkat çekmişti, anne babasının yanı sıra erkek kardeşi de orada hazır bulunmaya niyetliydi. Bu sözüyle, Noriko’ya destek olacak bir akraba veya yakın arkadaş getirmemizin isabetli olacağını ima ediyordu. Fakat tabii Setsuko uzaktaydı ve böyle bir buluşmaya münasip bir dille çağırabileceğimiz başka biri de yoktu. Noriko’nun bu konuda normalde olacağından daha gergin olmasının sebebi, buluşma yerini beğenmeyişimiz kadar <em>miai</em>’de bir şekilde dezavantajlı duruma düşeceğimiz endişesi de olabilir. Anlayacağınız, <em>miai</em> yaklaştıkça günler daha zor geçmeye başlamıştı.</p>

    <p>Noriko işten eve geldiği çoğu gün, daha girer girmez, “Bütün gün ne yaptın, baba? Herhalde yine ağlayıp sızlandın,” gibi sözler söylüyordu. Oysa tam tersi, “ağlayıp sızlanmakla” değil, evlilik görüşmelerinin iyi sonuç vermesi için başka şeylerle uğraşıyordum. Fakat o sırada gidişatın ayrıntılarıyla onu rahatsız etmemem gerektiğini düşündüğümden, dokundurmalarını duymazdan geldim. Şimdi dönüp bakınca bazı konuları açıkça tartışmamamızın da Noriko’yu kaygılandırmış olabileceğini görüyorum; kendi hesabıma daha açıksözlü olsaydım o günlerde aramızda geçen tatsız konuşmaların önü alınabilirdi belki.</p>

    <p>Söz gelimi, Noriko’nun eve geldiği bir öğleden sonra bahçedeki çalıları budamakla meşguldüm. Kızım bana verandadan son derece medeni bir şekilde selam vermiş, ardından evin içinde kaybolmuştu. Birkaç dakika sonra verandada oturup sonucu değerlendirmek üzere bahçeyi süzerken, üstüne bir kimono geçirmiş olan Noriko çayla çıkageldi. Tepsiyi aramıza bırakıp o da oturdu. Hatırladığım kadarıyla geçen sonbaharın son muhteşem ikindilerinden biriydi ve yeşilliğin arasından yumuşak bir gün ışığı süzülüyordu. Bahçeye baktığımı fark eden Noriko, “Bambuyu niçin öyle budadın, baba? Orantısız görünüyor,” dedi.</p>

    <p>“Orantısız mı? Sana öyle mi geldi? Bence gayet orantılı görünüyor. Bak, yeni sürgünlerin nerelerde yoğunlaştığını hesaba katmak gerekiyor.”</p>

    <p>“Babamız her şeyi karıştırmaya meraklı. Bu gidişle o çalıyı da mahvedecek.”</p>

    <p>“O çalıyı da mı mahvedecek?” Yüzümü kızıma döndüm. “Ne demek istiyorsun? Yani öbürlerini de mi mahvettim?”</p>

    <p>“Açelyalar hâlâ toparlanamadı. Babamızın boş vakti fazla gelirse olacağı bu. Gerekmediği halde her yeri karıştırmaya başlıyor.”</p>

    <p>“Affedersin, Noriko, dediğinden hiçbir şey anlamadım. Yani açelyaların da mı düzensiz olduğunu söylüyorsun?”</p>

    <p>Noriko yine bahçeye bakıp iç geçirdi. “İşleri oluruna bırakmalısın.”</p>

    <p>“Kusura bakma, Noriko, ama bana kalırsa bambu da açelyalar da şimdi çok daha iyi. Senin ‘orantısız’ dediğin şeyi göremiyorum.”</p>

    <p>“Demek ki o zaman babamız körleşiyor. Ya da sadece zevksizleşiyor.”</p>

    <p>“Zevksizleşiyor mu? Bak bu ilginç işte. Biliyorsun ki, Noriko, benim adım asla zevksizlikle birlikte anılmamıştır.”</p>

    <p>“Eh, benim de gördüğüm kadarıyla baba,” dedi kızım bıkkın bir sesle, “bambu orantısız. Ve üstündeki ağacı da bozdun.”</p>

    <p>Bir süre bahçeyi sessizce süzdüm. Başımla onaylayarak, “Evet,” dedim sonunda. “Sanırım o şekilde bakmak da mümkün, Noriko. Sende hiç sanat içgüdüsü olmadı. Ne sende ne de Setsuko’da. Kenji öyle değildi, ama siz kızlar annenize çektiniz. Hatta annenizin de böyle yalan yanlış yorumlar yaptığını hatırlarım.”</p>

    <p>“Babamızın çalı budamada bu kadar uzman olduğunu bilmiyordum. Farkına varamamışım. Affedersin.”</p>

    <p>“Ben uzman olma iddiasında değilim. Sadece zevksizlikle itham edilmeme biraz şaşırdım. Pek alışık olmadığım bir itham, hepsi bu.”</p>

    <p>“Öyle olsun, baba, sonuçta kişisel zevklerimizle ilgili bir konu.”</p>

    <p>“Annen de senin gibiydi, Noriko. Aklına ne gelirse, pat diye söylerdi. Açıksözlülük diye buna diyorlar herhalde.”</p>

    <p>“Eminim babamız bu konuları daha iyi bilir. Bunun tartışma götürmeyeceği kuşkusuz.”</p>

    <p>“Hatırlıyorum da, Noriko, annen bazen resimlerimle ilgili yorumlarda bile bulunurdu. Bir şey söylemeye çalışır ve beni güldürürdü. Sonra kendi de güler ve bu konulardan anlamadığını itiraf ederdi.”</p>

    <p>“Demek babamız resimleriyle ilgili olarak da her zaman haklıydı.”</p>

    <p>“Noriko, bunu tartışmanın bir anlamı yok. Hem bahçede yaptıklarımı beğenmiyorsan, istediğin bitkiyi zevkine göre düzeltmekte serbestsin.”</p>

    <p>“Çok naziksin, baba. Peki, bunu hangi ara yapmamı istersin? Ben babamız gibi bütün gün oturmuyorum.”</p>

    <p>“Ne demek istiyorsun, Noriko? Bütün gün hiç durmadım.” Bir an ona ters ters baktım; fakat o, bezgin bir ifadeyle bahçeye bakmayı sürdürdü. Ben de yüzümü çevirip iç geçirdim. “Ama bunu tartışmanın bir anlamı yok. Annen hiç olmazsa böyle şeyleri kabul ederdi de birlikte gülerdik.”</p>

    <p>Böyle anlarda onun adına ne kadar çaba gösterdiğimi anlatmak için dayanılmaz bir istek duyuyordum. Bunu yapsaydım kızım kuşkusuz şaşırırdı –ve sanırım bana karşı takındığı tutumdan ötürü utanırdı. Çünkü söz gelimi, daha o gün Kuroda’nın şu anda yaşamakta olduğunu öğrendiğim Yanagava semtine gitmiştim.</p>

    <p class="paragraf">Kuroda’nın yerini öğrenmek o kadar da zor olmadı. Uemaçi Üniversitesi’ndeki resim profesörü niyetimin iyi olduğuna inanınca, adresini vermekle kalmadı, son yıllarda eski öğrencimin başından geçenleri de anlattı. Göründüğü kadarıyla Kuroda savaşın sonunda serbest bırakılmasının ardından bayağı toparlanmış. Bu dünyanın halleri öyledir işte; hapiste geçen yıllar insana güçlü bağlantılar sağlar da bazı kesimler ona kucak açıp ihtiyaçlarını görür. Dolayısıyla Kuroda iş (çoğunlukla küçük çaplı özel dersler) bulmakta da, tablolarını yapacak malzemeleri temin etmekte de zorlanmamış. Derken, geçen yaz başına doğru Uemaçi Üniversitesi’nde resim hocalığı görevine getirilmiş.</p>

    <p>Şimdi böyle demem size biraz ters gelebilir, ama Kuroda’nın meslek hayatında ilerlediğini duymak hoşuma gitti –hatta gurur duydum. Şartlar yüzünden araları açılmış olsa bile, bir öğretmenin eski öğrencisinin başarısıyla gurur duymasından doğal ne olabilir?</p>

    <p>Kuroda iyi bir semtte yaşamıyordu. Bir süre viran pansiyonlarla dolu daracık sokaklarda dolaştıktan sonra bir fabrikanın avlusuna benzeyen beton bir meydana vardım. Meydanın karşı tarafında park etmiş kamyonlar görülüyordu ve onların da gerisinde, bir tel örgünün öbür yanında bir buldozer toprağı kazıyordu. Başımın üstünde yükselen kocaman yeni binanın Kuroda’nın yaşadığı apartman oluğunu ancak buldozeri bir süre izledikten sonra anladığımı hatırlıyorum.</p>

    <p>İki küçük oğlanın üç tekerlekli bisikletle koridorda bir aşağı bir yukarı gittikleri ikinci kata çıkıp Kuroda’nın kapısını arandım. Zili ilk çaldığımda cevap gelmedi ama yüzleşme kararımdan vazgeçmeye niyetim olmadığı için tekrar denedim.</p>

    <p>Kapıyı yirmilerinde, temiz yüzlü bir genç açtı.</p>

    <p>“Çok üzgünüm,” –son derece içten konuşuyordu– “fakat Bay Kuroda şu an evde değil. Acaba, efendim, iş arkadaşı mısınız?”</p>

    <p>“Bir bakıma öyle. Onunla konuşmak istediğim birkaç mesele vardı.”</p>

    <p>“O halde gelip onu içeride beklemez misiniz? Bay Kuroda birazdan gelir. Sizi bulamazsa çok üzüleceğinden eminim.”</p>

    <p>“Zahmet vermek istemem.”</p>

    <p>“Ne zahmeti, efendim? Lütfen içeri buyurun.”</p>

    <p>Daire şimdikilerin çoğu gibi küçüktü ve tatamisi alçak bir basamakla girilen evin kapısının dibinden başladığından, sofa denebilecek bir alan da yoktu. Derli toplu bir evdi, duvarlarda birkaç tablo ve süs eşyası asılıydı. Dar bir balkona açıldığını gördüğüm koca pencerelerden içeri bolca gün ışığı giriyordu. Dışarıdaki buldozerin sesi duyuluyordu.</p>

    <p>Bana bir minder getiren genç, “Umarım bir aceleniz yoktu, efendim,” dedi. “Fakat Bay Kuroda sizi bıraktığımı öğrense beni asla affetmez. Lütfen müsaade edin, size çay yapayım.”</p>

    <p>“Çok naziksiniz,” diyerek oturdum. “Bay Kuroda’nın öğrencisi misiniz?”</p>

    <p>Genç kısa bir kahkaha attı. “Bay Kuroda beni tanıtırken himayesinde olduğumu söyleme nezaketini gösteriyor, ama bu payeye layık olup olmadığımdan emin değilim. Adım Ençi. Bay Kuroda bana özel ders verirdi; sağ olsun, üniversitedeki yoğun işlerine rağmen hâlâ çalışmalarım konusunda yardımcı oluyor.”</p>

    <p>“Öyle mi?”</p>

    <p>Dışarıdan iş başındaki buldozerin sesi geldi. Delikanlı ne yapacağını bilemez halde bir süre durdu, sonra, “Müsaadenizle, ben biraz çay hazırlayayım,” diyerek izin istedi.</p>

    <p>Birkaç dakika sonra geri geldiğinde duvardaki bir tabloyu göstererek, “Bay Kuroda’nın tarzı hiç şaşmıyor,” dedim.</p>

    <p>Delikanlı bu sözüm üstüne güldü ve tepsi hâlâ elinde, mahcup bir edayla resme baktı. “Korkarım o tablo Bay Kuroda’nın eline su dökemez, efendim,” dedi.</p>

    <p>“Onun eseri değil mi?”</p>

    <p>“Korkarım benim gayretimin eseri, efendim. Hocam onu sergilemeye layık buldu.”</p>

    <p>“Sahiden mi? Güzel, güzel.”</p>

    <p>Tabloya bakmayı sürdürdüm. Delikanlı tepsiyi yanımdaki bir sehpaya bırakıp oturdu.</p>

    <p>“Yani sahiden sizin çalışmanız mı? Öyleyse sizde büyük bir yetenek olduğunu söylemeliyim. Gerçekten büyük bir yetenek.”</p>

    <p>Çocuk yine utangaç utangaç güldü. “Bay Kuroda’nın öğrencisi olduğum için çok talihliyim. Fakat daha öğrenecek çok şeyim var.”</p>

    <p>“Bense bunun Bay Kuroda’nın çalışmalarından biri olduğuna kalıbımı basabilirdim. Fırça darbeleri onun tarzını yansıtıyor.”</p>

    <p>Delikanlı ne yapacağını şaşırmış gibi çaydanlığı acemice evirip çeviriyordu. Ben onu izlerken kapağını açıp içine baktı.</p>

    <p>“Bay Kuroda hep,” dedi, “kendi tarzımda resim yapmam gerektiğini söylüyor. Fakat onun üslubunun beğendiğim o kadar çok yanı var ki, taklit etmekten kendimi alamıyorum.”</p>

    <p>“Bir süre öğretmeninizi taklit etmenizde sakınca yok. O yolla çok şey öğrenirsiniz. Fakat zamanla kendi fikirlerinizi ve tekniğinizi geliştirmelisiniz, çünkü çok yetenekli bir genç olduğunuza kuşku yok. Evet, geleceğinizin çok parlak olduğuna eminim. Bay Kuroda’nın sizinle ilgilenmesine şaşmamalı.”</p>

    <p>“Bay Kuroda’ya ne çok şey borçlu olduğumu size anlatamam, efendim. Gördüğünüz gibi evinden bile faydalanıyorum. Yaklaşık iki haftadır buradayım. Pansiyonumdan atıldım, ama Bay Kuroda imdadıma yetişti. Benim için yaptıklarını anlatmakla bitiremem, efendim.”</p>

    <p>“Sizi pansiyondan mı attılar?”</p>

    <p>“Sizi temin ederim, efendim,” dedi hafiften gülerek, “kiramı ödedim. Fakat ne yaptıysam, tatamiye boya sıçratmamayı başaramadım; sonunda ev sahibim beni kovdu.”</p>

    <p>İkimiz de güldük.</p>

    <p>“Özür dilerim, güldüğüme bakmayın, sizi çok iyi anlıyorum. Ben de başlarda aynı sorunları yaşamıştım. Fakat sabrederseniz uygun çalışma şartlarına çok geçmeden kavuşursunuz,” dedim.</p>

    <p>Yine güldük.</p>

    <p>Delikanlı, “Çok moral verdiniz, efendim,” diyerek çayları doldurmaya başladı. “Bay Kuroda’nın eli kulağındadır. Ne olur gitmekte acele etmeyin. Bay Kuroda yaptıklarınız için teşekkür etme fırsatı bulduğuna çok sevinecektir.”</p>

    <p>Şaşkınlıkla ona baktım, “Yani Bay Kuroda bana teşekkür mü etmek istiyor?”</p>

    <p>“Beni bağışlayın, efendim, ama Kordon Cemiyeti’nden olduğunuzu sanıyordum.”</p>

    <p>“Kordon Cemiyeti mi? Affedersiniz, o nedir?”</p>

    <p>Tekrar mahcup bir tavır takınan delikanlı oturduğum yere doğru bir bakış attı. “Affedersiniz, efendim, benim hatam. Oradan olduğunuzu sanmıştım.”</p>

    <p>“Korkarım değilim. Ben yalnızca Bay Kuroda’nın eski bir tanıdığıyım.”</p>

    <p>“Anlıyorum. Eski bir meslektaşı mı?”</p>

    <p>“Evet. Öyle de diyebiliriz sanırım.” Gencin duvardaki tablosuna yeniden baktım. “Evet, kesinlikle,” dedim, “büyük bir yetenek. Çok büyük bir yetenek.” Bu arada onun beni dikkatle süzdüğünü fark ettim. Sonunda, “Özür dilerim, efendim, ama adınızı sorabilir miyim?” dedi.</p>

    <p>“Affedersiniz, kim bilir ne kadar kaba bir insan olduğumu düşünmüşsünüzdür. Adım Ono.”</p>

    <p>“Anlıyorum.”</p>

    <p>Delikanlı doğrulup pencereye gitti. Bir süre sehpadaki fincanlardan yükselen buharı seyrettim.</p>

    <p>“Bay Kuroda’nın gelmesine daha var mı?” diye sordum nihayet.</p>

    <p>Delikanlının başta cevap vermeyeceğini sandım. Fakat sonra pencereden ayrılmadan, “Yakında dönmeyebilir, belki öbür işlerinizi ertelememeniz daha uygun olur,” diye karşılık verdi.</p>

    <p>“Eğer sakıncası yoksa biraz daha bekleyeyim, hazır bu kadar yolu gelmişken.”</p>

    <p>“Bay Kuroda’ya geldiğinizi haber veririm. Belki size yazar.”</p>

    <p>Koridordaki çocuklar bisikletlerini yakınımızda bir yerde duvara bindiriyor ve birbirlerine bağırıyorlardı. Penceredeki delikanlının somurtkan bir çocuğa benzediğini o an fark ettim.</p>

    <p>“Bunu söylediğim için kusuruma bakmayın, Bay Ençi,” dedim. “Ama henüz çok gençsiniz. Bay Kuroda’yla birbirimizi tanıdığımızda en iyi ihtimalle çocuktunuz. Bütün ayrıntılarını bilmediğiniz konularda hemen bir yargıya varmazsanız sevinirim.”</p>

    <p>Bana dönerek, “Ayrıntı mı?” dedi. “Affedersiniz, efendim ama acaba siz o ayrıntıların farkında mısınız? Onun ne kadar acı çektiğinden haberiniz var mı?”</p>

    <p>“Çoğu şey göründüğünden daha karmaşıktır, Bay Ençi. Sizin kuşağınızdan gençler her şeyi basite indirgemeye eğilimliler. Şu an bu konuyu tartışmamız anlamsız zaten. Sizin için bir sakıncası yoksa ben Bay Kuroda’yı bekleyeceğim.”</p>

    <p>“Bence, efendim, işlerinizi daha fazla ertelememeniz yerinde olur. Bay Kuroda döndüğünde ben ona haber veririm.” Delikanlı sesindeki nezaket tonunu buraya kadar korumayı başarmıştı ama artık kendine hâkim olamıyor gibiydi. “Dürüst olmak gerekirse, efendim, yüzsüzlüğünüze hayret ediyorum. İyi niyetli bir konuk gibi gelmenize.”</p>

    <p>“Ama ben iyi niyetliyim. Ayrıca müsaade buyurursanız, beni kabul edip etmemeyi Bay Kuroda’ya bırakalım.”</p>

    <p>“Efendim, Bay Kuroda’yı yakından tanırım ve bence gitseniz iyi olur. Sizi görmek istemeyecektir.”</p>

    <p>İç çekip ayağa kalktım. Delikanlı yine pencereden dışarı bakıyordu. Fakat şapkamı askıdan alırken bir kez daha bana döndü. Sesinde garip bir soğukkanlılıkla, “Bütün ayrıntılar, Bay Ono,” dedi. “Açık ki, bütün ayrıntıların farkında olmayan sizsiniz. Yoksa buraya hangi cüretle gelebilirsiniz? Mesela, efendim, Bay Kuroda’nın omzunun durumunu biliyor muydunuz? Büyük acılar içinde olmasına rağmen cezaevi müdürleri vicdanları dahi sızlamadan omzundaki yarayı görmezden geldiler ve savaş bitene kadar da kimseye hiçbir şey söylemediler. Fakat dayak atmaya gelince, onu her seferinde gayet güzel hatırlıyorlardı. Hain. Ona öyle diyorlardı. Hain. Her gün, her dakika. Ama asıl hainlerin kim olduğunu artık hepimiz biliyoruz.”</p>

    <p>Ayakkabılarımın bağcıklarını bağladım ve kapıya yöneldim.</p>

    <p>“Bay Ençi, bu dünyayı ve onun hallerini bilemeyecek kadar gençsiniz daha.”</p>

    <p>“Artık hepimiz asıl hainlerin kim olduğunu biliyoruz. Üstelik çoğu hâlâ serbest dolaşıyor.”</p>

    <p>“Bay Kuroda’ya geldiğimi söyler misiniz? Belki bana yazma nezaketini gösterir. İyi günler, Bay Ençi.”</p>

    <p>Delikanlının sözlerinin beni boş yere üzmesine elbette izin vermedim, ama Noriko’nun evlilik görüşmeleri sürerken, Kuroda’nın beni Ençi’nin belirttiği kadar düşmanca anması ihtimali sahiden de rahatsız ediciydi. Ne kadar can sıkıcı olursa olsun, bir baba olarak konunun üstüne gitmek vazifemdi ve o öğleden sonra eve dönünce Kuroda’ya bir mektup yazıp, biraz hassas ve önemli bir meselede onunla konuşmak istediğimi, tekrar görüşmeyi arzu ettiğimi bildirdim. Mektubumda dostça ve uzlaşmacı bir üslup kullanmıştım, bu yüzden birkaç gün sonra aldığım soğuk ve kaba denecek kadar kısa cevap beni hayal kırıklığına uğrattı.</p>

    <p>Eski öğrencim, “Görüşmemizin kayda değer bir sonuç vermesinin imkân dahilinde olduğunu sanmıyorum,” diyordu. “Geçen gün uğrama nezaketi gösterdiğiniz için teşekkür ederim, fakat talebinize karşılık vererek sizi daha fazla zahmete sokmamam gerektiğini düşünüyorum.”</p>

    <p>Kuroda’yla ilgili bu sorun, itiraf etmeliyim ki, moralimi biraz bozdu; hele Noriko’nun görüşmeleri için taşıdığım iyimserliğe kesinlikle gölge düşürdü. Ve daha önce de belirttiğim gibi, Kuroda’yla görüşme girişimlerimin ayrıntılarını saklamama rağmen, kızım bu sorunun tatminkâr bir şekilde çözülemediğini sezmişti; bu da kaygılarını pekiştirmiş olmalı.</p>

    <p><em>Miai</em> günü gelip çattığında o kadar gergin görünüyordu ki, akşam kusursuz bir rahatlık ve özgüven sergileyeceklerinden emin olduğum Saitoların üzerinde bırakacağı izlenimden endişe duymaya başladım. İkindi sularında Noriko’yu biraz neşelendirmenin iyi olacağını düşündüm. Gazete okuduğum yemek salonunun önünden geçtiğini görünce ona takılmamdaki maksat buydu.</p>

    <p>“Bütün günü giyinip süslenmekle geçirdin, Noriko. Beni hayrete düşürdün. Gören de düğüne gideceğini sanır.”</p>

    <p>Kızım, “Kendi hazır olmadığı halde başkasıyla dalga geçmek tam babamıza göre bir davranış,” diye terslendi.</p>

    <p>Gülerek, “Benim hazırlanmam alt tarafı birkaç dakika,” dedim. “Bu işin bütün gününü alması sahiden de şaşılacak şey.”</p>

    <p>“Babamızın sorunu da bu. Bu işlere gerektiği gibi hazırlanamayacak kadar mağrur.”</p>

    <p>Hayretle başımı kaldırdım. “Ne demek ‘mağrur’? Bir şey mi söylemek istiyorsun, Noriko?”</p>

    <p>Kızım arkasını dönüp saç tokasını düzeltti.</p>

    <p>“Noriko, ‘mağrur’ derken neyi kastediyorsun?”</p>

    <p>“Babamız benim istikbalim gibi önemsiz bir konuyu büyütmek istemiyorsa bunu çok iyi anlarım. Ne de olsa daha gazetesini bitirmedi.”</p>

    <p>“Ama konuyu saptırıyorsun. Benim ‘mağrur’ olmamla ilgili bir şeyler diyordun. Ağzındaki baklayı çıkarır mısın?”</p>

    <p>Kızım, “Benim derdim sadece babamızın zamanında hazır olması,” dedi ve emin adımlarla salondan çıktı.</p>

    <p>O zor günlerde sık sık olduğu gibi, Noriko’nun bu seferki tavırlarıyla önceki yıl Miyakelerle yapılan görüşmelerde takındığı tutum arasındaki farka takıldı kafam. Noriko o zamanlar neredeyse umursamazlık derecesinde rahattı, ama tabii Jiro Miyake’yi iyi tanıyordu, herhalde ondan. Evleneceklerine güveni tamdı ve aileler arasındaki müzakereleri sıkıcı bir formalite olarak görüyordu. Oradan aldığı darbe kuşkusuz ağır olmuştu, ama yine de o öğleden sonraki imalı sözlerine bence gerek yoktu. Ne olursa olsun, bu küçük ağız dalaşının bizi <em>miai</em>’ye uygun bir ruh haline soktuğunu söyleyemeyeceğim gibi, büyük bir ihtimalle akşam Kasuga Park Oteli’nde yaşananlara da etkisi olmuştur.</p>

    <p class="paragraf">Kasuga Park Oteli uzun yıllar boyunca şehrin Batı tarzındaki en güzel otellerinden biri olmuştu. Fakat idare bugünlerde odaları –kuşkusuz, mekânı büyüleyici derecede “Japon” bulan Amerikalı müşterilerini etkilemek niyetiyle– biraz bayağı bir üslupta döşemeye başladı. Yine de Bay Kyo’nun ayırttığı ve başlıca özelliği Kasuga Tepesi’nin batı yamacını gören cumbadaki manzaralı geniş pencereler olan oda yeterince güzeldi. Buradan aşağılardaki şehrin ışıklarını görmek mümkündü. Öbür özelliklere gelince, kocaman yuvarlak masayla yüksek arkalıklı sandalyelerin yanı sıra savaştan önce uzaktan tanıdığım bir ressam olan Matsumoto’nun duvardaki bir tablosu odaya hâkimdi.</p>

    <p>Buluşmanın bende yarattığı gerginliğin etkisiyle beklediğimden biraz daha hızlı içmiş olmalıyım ki, o akşama dair anılarım olması gerektiği gibi berrak değil. Fakat damat olarak değerlendirmem istenen genç Taro Saito’nun üzerimde olumlu bir izlenim bıraktığını hatırlıyorum. Zeki ve sorumluluk sahibi olduğu kadar, babasında görüp takdir ettiğim özgüvenli zarafete ve görgüye de her bakımdan sahipti. Kızımla içeri girdiğimizde bizi telaşsız ama bir o kadar da kibar karşıladığını gözlediğim Taro Saito, yıllar önce yine benzer bir durumda bende aynı izlenimi uyandıran bir başka genci hatırlatıyordu. O günlerde İmparatorluk Oteli diye bilinen yerde düzenlediğimiz <em>miai</em>’de Setsuko’nun müstakbel eşi Suiçi de aynı biçimde davranmıştı. Ve bir an, Taro Saito’nun kibarlığının ve iyi huyluluğunun da Suiçi’ninki gibi zamanla değişebileceğini düşündüm. Fakat tabii onun Suiçi gibi acı tecrübeler yaşamak zorunda kalmayacağını umuyorum.</p>

    <p>Doktor Saito’ya gelince, her zamanki gibi ağırbaşlıydı. O akşama kadar gerçek anlamda tanıştırılmamış olmamıza rağmen, birkaç senedir sokakta rast geldiğimizde birbirimizin ününü teyit edercesine selamlaşıyorduk. Alımlı bir kadın olan eşiyle de selamlaşıyorduk ama o kadar; onun da kocası gibi vakur bir duruşu vardı, doğabilecek her türlü sıkıntıyı giderebilecek birine benziyordu. Saito ailesinin beni etkilemeyen tek üyesi, yirmili yaşlarının başında olduğunu tahmin ettiğim küçük oğulları Mitsuo’ydu.</p>

    <p>Şimdi geriye bakıp o akşamı düşününce, daha görür görmez Mitsuo’dan huylandığımı anlıyorum. Tehlike işaretini nereden aldığıma emin değilim –belki de Kuroda’nın dairesinde karşılaştığım Ençi adlı genci çağrıştırmasındandı. Her halükârda, yemeğe otururken kuşkularımda giderek haklı olduğumu görmeye başladım. Gerçi buraya kadar Mitsuo adaba son derece uygun davranmıştı, ama –birkaç kez yakaladığım– bakışında veya masanın karşısından bir kâseyi uzatışında düşmanlığını ve nefretini sezdiren bir şeyler vardı.</p>

    <p>Ve yemeğin başlamasından birkaç dakika sonra ani bir düşünceyle beynimden vurulmuşa döndüm: Mitsuo’nun tutumu aslında ailenin geri kalanından hiç de farklı değildi –o sadece bunu öbürleri kadar hünerle gizleyemiyordu. O andan itibaren, Saitoların aklından gerçekte ne geçtiğinin en açık göstergelerini yakalamak istercesine, Mitsuo’yu izlemeye başladım. Fakat masanın karşısında biraz uzakta kaldığından ve yanındaki Bay Kyo beni sürekli lafa tuttuğundan, buluşmanın o aşamasında onunla dişe dokunur bir şey konuşamadım.</p>

    <p>Bir ara Bayan Saito’nun, “Duyduğumuza göre piyano çalmayı seviyormuşsunuz, Bayan Noriko,” dediğini hatırlıyorum.</p>

    <p>Noriko gülümseyerek, “Ama uzun zamandır pratik yapamıyorum,” dedi.</p>

    <p>Bayan Saito, “Gençken ben de çalardım,” dedi. “Fakat çalmaya çalmaya unuttum. Sizce de biz kadınlar böyle uğraşlara çok az vakit ayırmıyor muyuz?”</p>

    <p>Kızım biraz da huzursuzca, “Gerçekten öyle,” diyerek bu yoruma katıldı.</p>

    <p>Gözünü kırpmadan Noriko’yu süzen Taro Saito, “Kendi adıma müzikten pek anlamıyorum,” diyerek söze girdi. “Hatta annem hep müzik kulağım olmadığını söyler. Dolayısıyla kendi beğenime güvenmiyorum ve hangi bestecileri tercih edeceğim konusunda anneme danışmak zorunda kalıyorum.”</p>

    <p>Bayan Saito, “O kadar da değil, canım,” dedi.</p>

    <p>Taro, “Biliyor musunuz, Bayan Noriko,” diye devam etti, “bir zamanlar Bach’ın bir piyano konçertosuna ait birkaç plak almıştım. Çok da hoşuma gidiyordu, ama annem beni durmadan eleştirip zevksiz olduğum için payladı. Tabii annem gibilerin yanında benim fikirlerimin sözü bile edilmez. Dolayısıyla artık neredeyse hiç Bach dinleyemiyorum. Fakat belki siz benim imdadıma yetişirsiniz, Bayan Noriko. Bach sizin de hoşunuza gitmiyor mu?”</p>

    <p>“Bach mı?” Kızım bir an ne diyeceğini şaşırır gibi oldu. Sonra gülümseyip, “Gider. Hem de çok,” dedi.</p>

    <p>Taro Saito muzaffer bir ifadeyle, “Gördünüz mü?” dedi. “Artık annemin bazı şeyleri tekrar gözden geçirmesi gerekecek.”</p>

    <p>“Bayan Noriko, oğlum ne dediğini bilmiyor. Bach’ı bir bütün olarak hiçbir zaman eleştirmedim. Fakat söylesenize, en azından piyanoda Chopin sizce de daha etkileyici değil mi?”</p>

    <p>Noriko, “Gerçekten de öyle,” dedi.</p>

    <p>Bu soğuk cevaplar, kızımın akşamın başlarındaki durumuna iyi birer örnek. Gerçi bu o kadar da beklenmedik bir şey değildi. Aile içinde veya eş dost arasındayken Noriko genellikle fazla rahat bir tavır sergiler, çoğu zaman nükteci ve dilbazdır, ama daha resmi ortamlarda münasip bir ton tutturmakta zorlandığını ve ürkek bir kız izlenimi uyandırdığını da pek çok kez gördüm. Aynı şeyin burada da olması kaygı vericiydi; çünkü bana kalırsa Saitolar kadınların sessiz ve çekingen olmasını tercih eden eski moda ailelerden değildi –Bayan Saito’nun girişken kişiliği de bunu doğrular gibiydi. Doğrusunu isterseniz bunu tahmin etmiş ve <em>miai</em>’ye hazırlanırken Noriko’nun canlılığını, zekâsını ve vasıflarını elverdiği ölçüde ifade etmesi gerektiğini dile getirmiştim. Nitekim kızım da böyle bir stratejinin doğru olacağına yürekten katılmış, hatta içten ve doğal bir tutum takınacağını öyle bir kararlılıkla ilan etmişti ki, ileri gidip işleri berbat edeceğinden korkmuştum. O bakımdan Saitoların sorularına gözlerini kâsesinden ayırmadan basit, uysal cevaplar vermeye çabalarken nasıl bir hüsran yaşadığını hayal edebiliyordum.</p>

    <p>Fakat Noriko’nun sıkıntısını saymazsak masadaki söyleşi rahatça devam ediyordu. Özellikle Doktor Saito havayı yumuşatmakta öyle uzmandı ki, genç Mitsuo’nun üstümdeki bakışını fark etmesem durumun ciddiyetini unutup gafil avlanmam işten bile değildi. Yemekte Doktor Saito’nun bir ara keyifle arkasına yaslanıp, “Görünüşe bakılırsa bugün şehir merkezinde yine gösteriler olmuş. Biliyor musunuz, Bay Ono, öğleden sonra tramvaya alnında kocaman bir morluk olan bir adam bindi. Yanıma oturunca ben de ister istemez iyi olup olmadığını sordum ve bir hastaneye gitmesini önerdim. Fakat ne dese beğenirsiniz? Zaten doktordan geliyormuş ve gösterideki arkadaşlarını yalnız bırakmamaya kararlıymış. Buna ne dersiniz, Bay Ono?” dediğini hatırlıyorum.</p>

    <p>Doktor Saito rahat bir edayla söylemişti bunu, ama bana bir an sanki masadaki herkes (Noriko da dahil) vereceğim yanıtı dinlemek için yemeyi bıraktı gibi geldi. Bunu uyduruyor olmam da son derece mümkün elbette, ama şu da var ki, genç Mitsuo’ya bakınca beni alışılmadık bir dikkatle süzdüğünü gördüm, bunu çok iyi hatırlıyorum.</p>

    <p>“İnsanların canının yanması,” dedim, “sahiden çok üzücü. Kuşkusuz duyguların yoğun olduğu bir dönemdeyiz.”</p>

    <p>Bayan Saito, “Hakkınız var elbet, Bay Ono,” diye söze girdi. “Duygular yoğun olabilir ama insanlar bunun ölçüsünü kaçırıyor gibiler. Çok sayıda kişi yaralanıyor. Oysa kocam bunun hepimizin iyiliği için olduğunu düşünüyor. Neden böyle söylediğini gerçekten anlamıyorum.”</p>

    <p>Buna Doktor Saito’nun karşılık vermesini beklerken yine bir sessizlik oldu ve dikkatlerin bir kez daha bana yöneldiğini hissettim.</p>

    <p>“Buyurduğunuz gibi,” dedim, “bu kadar çok insanın yaralanması çok acı.”</p>

    <p>Doktor Saito, “Karım yine fikirlerimi çarpıtıyor, Bay Ono,” diyerek söze girdi. “Ben hiçbir zaman bu kavgaların iyi bir şey olduğunu iddia etmedim. Bu olayların insanların yaralanmasından ibaret olmadığına karımı ikna etmeye çalışıyorum. Tabii ki kimse kimsenin canının yandığını görmek istemez. Fakat bunun gerisindeki ruh –insanların fikirlerini açık ve etkili bir şekilde ifade etme ihtiyacında olmaları– sağlıklı bir şey, sizce de öyle değil mi, Bay Ono?”</p>

    <p>Bir an için tereddüt etmiş olabilirim; ben cevap vermeye fırsat bulamadan Taro Saito araya girdi.</p>

    <p>“Ama işler artık çığırından çıkıyor, baba. Demokrasi güzel bir şey, ama bu, yurttaşların bir şeye katılmadıklarında kazan kaldırmaya hakları olduğu anlamına gelmez. O bakımdan biz Japonlar çocuk gibi davranıyoruz. Demokrasinin getirdiği sorumluluklarla başa çıkmayı henüz öğrenemedik.”</p>

    <p>Doktor Saito gülerek, “Desene ortada alışılmışın dışında bir durum var,” dedi. “En azından bu meselede baba, oğlundan çok daha serbest fikirli. Taro haklı olabilir. Şu an ülkemiz yürümeyi öğrenen bir çocuk gibi. Fakat ben bunun gerisindeki ruhun sağlıklı olduğunu söylüyorum. Büyüyen bir çocuğun koşup dizini sıyırması gibi bir şey bu. Kimse onu bu yüzden alıkoyup eve kilitlememeli. Ne dersiniz, Bay Ono? Yoksa karımın ve oğlumun ısrarla söyledikleri gibi çok mu serbest fikirliyim?”</p>

    <p>Belki yine yanılıyorum –çünkü dediğim gibi, beklediğimden daha hızlı içiyordum– ama Saitoların sözde görüş ayrılığı tuhaf bir şekilde uyumsuzluk hissi uyandırmamıştı bende. Bu arada genç Mitsuo’nun yine beni süzdüğü de dikkatimden kaçmadı.</p>

    <p>“Haklısınız,” dedim. “Umarım başka kimse yaralanmaz.”</p>

    <p>Yanılmıyorsam Taro Saito bundan sonra konuyu değiştirip Noriko’ya şehirde yeni açılan büyük bir mağazayla ilgili fikrini sordu ve sohbet bir süreliğine daha önemsiz konulara döndü.</p>

    <p>Bunlar hiçbir gelin adayı için kolay şeyler değil tabii (odadaki herkesin bakışlarını üzerinde hisseden genç bir kızdan gelecekteki mutluluğu konusunda can alıcı yargılarda bulunmasını istemek bana haksızlık gibi geliyor), ama itiraf etmeliyim ki, Noriko’nun gerilime bu kadar teslim olmasını ben de beklemiyordum. Akşam ilerledikçe özgüveni giderek yitti; sonunda “evet” veya “hayır”dan başka bir şey diyemez hale gelmişti, Taro Saito’nun onu rahatlatmak için elinden geleni yaptığını görebiliyordum, ama bu şartlar altında ısrarcı görünmesi uygun olmazdı ve eğlenceli bir sohbet başlatma girişimleri bu yüzden kaç kez sıkıntılı bir sessizlikle sonlandı. Kızımın çaresizliğini gördükçe, geçen yılki <em>miai</em>’yle bu gece arasındaki fark bana daha da çarpıcı görünmeye başladı. Geçen sefer bizi ziyarete gelmiş olan Setsuko kardeşine destek vermek için yemeğe katılmıştı; gerçi geçen yıl Noriko’nun buna hiç ihtiyacı yoktu. Jiro Miyake’yle, görüşmenin formalite icabı olduğunu vurgulayıp durumla dalga geçmek istercesine, masanın bir yanından öbür yanına haylaz haylaz bakıştıklarını gördükçe sinirlendiğimi hatırlıyorum.</p>

    <p>Doktor Saito, “En son karşılaştığımızda,” diye başladı, “ortak bir tanıdığımız olduğunu öğrenmiştik, Bay Ono, hatırlıyor musunuz? Bay Kuroda adında biri.”</p>

    <p>Artık yemeğin sonuna yaklaşıyorduk.</p>

    <p>“Doğru, hatırlıyorum.”</p>

    <p>“Oğlum,” –Doktor Saito o ana kadar neredeyse tek kelam etmediğim genç Mitsuo’yu işaret etti– “Bay Kuroda’nın halen ders verdiği Uemaçi Üniversitesi’nde okuyor.”</p>

    <p>“Öyle mi?” diyerek delikanlıya döndüm, “Öyleyse Bay Kuroda’yı yakından tanıyorsunuz?”</p>

    <p>Mitsuo, “Pek sayılmaz,” dedi. “Ne yazık ki güzel sanatlarla aram iyi değil ve resim profesörleriyle temasım sınırlı.”</p>

    <p>Doktor Saito, “Fakat Bay Kuroda tanınan biri, değil mi, Mitsuo?” diyerek araya girdi.</p>

    <p>“Gerçekten öyle.”</p>

    <p>“Bay Ono’yla Bay Kuroda bir zamanlar yakından tanışırlarmış. Biliyor muydun?”</p>

    <p>Mitsuo, “Evet, duymuştum,” dedi.</p>

    <p>Burada Taro Saito yeniden lafa girip konuyu değiştirdi:</p>

    <p>“Biliyor musunuz, Bayan Noriko, kulağımın olmamasıyla ilgili eskiden beri bir teorim var. Ben küçükken ailem piyanoyu hiçbir zaman akort ettirmezdi. Çocukluğumun ve gençliğimin büyük bir bölümünde her gün, Bayan Noriko, annemin o akortsuz piyanoyu çalışını dinlemek zorunda kaldım. Sorunumun buradan kaynaklanması sizce de mümkün, değil mi?”</p>

    <p>Noriko, “Evet,” deyip bakışlarını önündeki tabağa indirdi.</p>

    <p>“Gördünüz mü? Ben başından beri bunun annemin kabahati olduğunu savunuyorum. Ama o yıllarca hep beni kulağım yok diye suçladı. Ne kadar büyük bir haksızlığa uğradığımı siz de görüyor musunuz, Bayan Noriko?”</p>

    <p>Noriko gülümsedi ama bir şey demedi.</p>

    <p>O ana dek sesini pek çıkarmayan Bay Kyo şu komik anekdotlarından birini anlatmaya bu sırada başlamış olmalı. Noriko’nun anlattıklarının da katkısıyla, Bay Kyo’nun hikâyesini bölerek genç Mitsuo’ya seslendiğimi hatırlıyorum.</p>

    <p>“Bay Kuroda sizinle benim hakkımda konuşmuştur kuşkusuz.”</p>

    <p>Mitsuo şaşkın bir halde başını kaldırdı.</p>

    <p>Kararsızca, “Sizin hakkınızda mı?” dedi. “Sizi sık sık andığına eminim, efendim, ama Bay Kuroda’yla pek yakın olmadığımdan, korkarım...” Yardım için ailesine doğru bakarken sesi giderek zayıfladı.</p>

    <p>Doktor Saito bana maksatlı gibi gelen bir sesle, “Bay Kuroda,” dedi, “eminim Bay Ono’yu gayet iyi hatırlıyordur.”</p>

    <p>Yine Mitsuo’ya bakarak, “Bay Kuroda’nın hakkımda iyi düşünceler beslediğini sanmam,” dedim.</p>

    <p>Genç adam yine ne yapacağını bilemez halde ailesine döndü. Bu sefer Bayan Saito söz aldı:</p>

    <p>“Tam tersine, sizin hakkınızda çok iyi şeyler düşündüğüne eminim, Bay Ono.”</p>

    <p>Belki de biraz yüksek sesle, “Bayan Saito,” dedim, “bazıları meslek hayatımda olumsuz etkilere yol açtığıma inanıyorlar. Bugün silinip unutulmasını istedikleri etkiler. Bu bakış açısından habersiz değilim. Ve Bay Kuroda’nın da aynı bakış açısını benimsediğini sanıyorum.”</p>

    <p>“Öyle mi?” Belki yanılıyorum ama bana öyle geldi ki, Doktor Saito, öğrencisinin bir konuyu ezberden anlatmasını izleyen bir öğretmen gibi beni izliyordu.</p>

    <p>“Evet. Bana gelince, artık bu görüşün doğruluğunu kabul etmeye hazırım.”</p>

    <p>Taro Saito, “Kendinize haksızlık ettiğinizden eminim, Bay Ono,” diye başlamıştı ki, telaşla araya girdim.</p>

    <p>“Milletimizin başına gelenlerden benim gibi insanların sorumlu olduğunu söyleyenler var. Ben kendi adıma birçok hata yaptığımı açıkça kabul ediyorum. Yaptığım birçok şeyin sonunda milletimize zarar verdiğini, halkımızın görülmemiş acılar yaşamasıyla sonuçlanan bir süreçte benim de payım olduğunu teslim ediyorum. Bunu kabul ediyorum. Sizin de gördüğünüz gibi, Doktor Saito, bunu açıkça kabul ediyorum.”</p>

    <p>Doktor Saito şaşırmış bir ifadeyle öne doğru eğildi.</p>

    <p>“Bağışlayın beni, Bay Ono,” dedi. “Yani yaptığınız işlerden hoşnut olmadığınızı mı söylüyorsunuz? Tablolarınızdan?”</p>

    <p>“Tablolarımdan. Öğrettiklerimden. Bunu açıkça kabul ediyorum, Doktor Saito. Tek söyleyebileceğim, o zamanlar iyi niyetle hareket ettiğim. Halkımız için iyi bir şey yaptığıma tüm kalbimle inanıyordum. Fakat artık hatalı olduğumu kabullenmekten korkmadığımı siz de görüyorsunuz.”</p>

    <p>Taro Saito neşeyle, “Kendinize haksızlık ettiğinizden hiç kuşkum yok, Bay Ono,” dedi. Sonra Noriko’ya dönerek, “Söylesenize, Bayan Noriko, babanız kendisine karşı hep böyle katı mıdır?”</p>

    <p>Noriko’nun beni hayretle süzdüğünü o zaman fark ettim. Belki bu sayede Taro onu hazırlıksız yakaladı da, o akşam ilk kez malum delişmenliği diline vurdu.</p>

    <p>“Babamız hiç de katı değildir. Onunla ilgili olarak katı olmak zorunda kalan benim. Yoksa kahvaltıya hiçbir zaman vaktinde kalkmıyor.”</p>

    <p>Noriko’dan daha resmiyetsiz bir cevap aldığına sevinen Taro, “Ya,” dedi. “Benim babam da uykucudur. Yaşlıların daha az uyuduklarını söylerler, ama tecrübelerimiz tam tersini gösteriyor.”</p>

    <p>Noriko gülerek, “Galiba bu sadece babalarla ilgili. Bayan Saito’nun böyle bir sorunu olmadığına eminim,” dedi.</p>

    <p>Doktor Saito bana doğru dönüp, “Aman ne güzel,” dedi. “Daha odadan çıkmadan bizimle alay etmeye başladılar.”</p>

    <p>O ana kadar her şeyin muallakta olduğunu söylemek istemesem de, bundan sonra <em>miai</em>’nin belirsiz, muhtemelen feci bir sona doğru gitmekten kurtulup başarılı bir akşama döndüğünü hissettiğim kesin. Sohbeti sürdürüp yemeğin ardından da uzunca bir zaman sake içmeye devam ettik ve taksiler çağrıldığında hepimiz işlerin yolunda gittiğini düşünüyorduk. En önemlisi, münasip bir mesafeyi korumakla birlikte, Taro Saito’yla Noriko’nun birbirlerinden hoşlandıkları aşikârdı.</p>

    <p>O akşam zaman zaman acı çekmediğimi söyleyecek değilim elbet; şartlar beni zorlayıp önlem almaya itmese geçmişle ilgili bu tür açıklamaları kolay kolay yapacağımı da iddia edemem. Bununla beraber kendine saygısı olan birinin geçmişte yaptıklarıyla ilgili sorumluluklarından inatla kaçmasını da anlamakta güçlük çektiğimi belirtmeliyim; bu her zaman kolay olmayabilir ama hayatta yaptığı yanlışlarla yüzleşip onları kabullenmenin insana belli bir tatmin verip itibar kazandırdığı muhakkak. Ne olursa olsun, temiz bir niyetle yapılan yanlışlar kesinlikle büyük bir utanç kaynağı sayılmamalı. Asıl büyük utanç kaynağı, yanlışları kabul edememek veya etmemek olur.</p>

    <p>Mesela göz diktiği o öğretmenlik görevini elde ettiğini duyduğum Şintaro’yu ele alalım. Bana göre Şintaro geçmişte yaptıklarını kabul edecek cesaret ve dürüstlüğü gösterseydi şimdi daha mutlu bir adam olurdu. Gerçi yılbaşının hemen ertesindeki o öğleden sonra benden öyle soğuk bir tepki görünce, Çin buhranı konulu afişlerle ilgili olarak kurula karşı sergilediği tavrı değiştirmiş olabilir. Fakat ben yine de hedefine ulaşmak için küçük ikiyüzlülüklerini sürdürdüğünü tahmin ediyorum. Artık onun baştan beri açıkgöz, içten pazarlıklı bir tabiatı olduğuna inanıyorum –geçmişte bunu her nasılsa gözden kaçırmışım.</p>

    <p>Geçenlerde bir akşam Bayan Kavakami’nin barına gittiğimde, “Biliyor musun, Oba-san,” dedim, “Şintaro belki hiçbir zaman bizi inandırdığı gibi saf biri olmadı. Bu sadece başkalarına karşı üstünlük sağlamak ve istediğini yaptırmak için başvurduğu bir yoldu. Şintaro gibileri bir şey yapmak istemezlerse o konuda çaresizmiş gibi davranır ve mazur görülürler.”</p>

    <p>Uzun yıllar müşterisi olan biri hakkında kötü düşünmek istemeyen Bayan Kavakami bana kınayan bir bakış atarak, “Öyle mi, Sensei?” dedi.</p>

    <p>“Söz gelimi, Oba-san,” diye sürdürdüm sözümü, “savaştan nasıl kurnazca kaçtığını düşün. Öbürleri her şeylerini yitirirken Şintaro o küçük stüdyosunda hiçbir şey olmamış gibi çalışmaya devam etti.”</p>

    <p>“Fakat Sensei, Şintaro-san’ın bacağı sakat...”</p>

    <p>“Sakat veya değil, herkese celp geldi. Onu sonunda buldular tabii, ama ancak savaşın bitmesine günler kala. Biliyor musun, Oba-san, bir keresinde bana savaş yüzünden iki haftalık kaybı olduğunu söylemişti. Savaşın Şintaro’ya maliyeti buydu. İnan bana, Oba-san, eski dostumuzun çocuk görünüşünün altında çok başka şeyler vardı.”</p>

    <p>Bayan Kavakami bıkkın bir edayla, “Eh,” dedi, “her halükârda buraya bir daha geleceğini sanmıyorum.”</p>

    <p>“Haklısın, Oba-san. Onu temelli kaybettin sanırım.”</p>

    <p>Bayan Kavakami elinde yanan sigarasıyla bar tezgâhına yaslandı ve küçük mekânına göz gezdirdi. Genelde olduğu gibi yalnızdık. Pencerelerdeki tellerden içeri vuran ikindi güneşi, barın karanlık çöktükten ve Bayan Kavakami’nin lambaları yandıktan sonraki saatlerde olduğundan daha tozlu ve köhne görünmesine yol açıyordu. Dışarıdaki adamlar hâlâ çalışıyorlardı. Son bir saattir bir yerde çekiç sesleri yankılanıyordu ve motorunu çalıştıran bir kamyon veya ansızın gürültüyle çalışmaya başlayan bir matkap bütün yapıyı zangırdatıyordu. O yaz akşamı Bayan Kavakami’nin içeride dolaşan bakışlarını izlerken, inşaat şirketinin o dakikada bile çevremize dikmekte olduğu büyük beton binalar arasında küçük barın nasıl ufacık, perişan ve yersiz yurtsuz duracağı düşüncesiyle sarsıldım. Bayan Kavakami’ye, “Biliyor musun, Oba-san,” dedim, “artık teklifi kabul edip başka yere taşınmayı ciddi ciddi düşünmen gerek. Büyük bir fırsat.”</p>

    <p>“Ama çok uzun zamandır buradayım,” deyip sigarasının dumanını dağıtmak için elini salladı.</p>

    <p>“Yeni, güzel bir yer açabilirsin, Oba-san. Kitabaşi bölgesinde, hatta Honço’da. Yolum düştükçe uğrayacağımdan emin olabilirsin.”</p>

    <p>Bayan Kavakami dışarıdaki işçilerin çıkardığı sesler arasından bir şeye kulak veriyormuş gibi bir an sessiz kaldı. Sonra yüzünde bir gülümsemeyle, “Ne güzel bir mahalleydi burası. Hatırlıyor musun, Sensei?” dedi.</p>

    <p>Gülümsemesine karşılık verdim ama bir şey demedim. Hepimiz çok güzel zamanlar geçirmiştik ve o şamataya, tartışmalara sinmiş olan samimi ruh hiç değişmemişti. Fakat bir noktada sona erdiğine göre, belki de o ruhu çok abarttık. Birçok şey gibi o küçük dünya da kaybolup gitti. O akşam bunları Bayan Kavakami’ye de söyleyecektim neredeyse, ama sonra düşüncesizlik olacağına hükmettim. Ne de olsa eski semtimizin kalbinde özel bir yeri vardı; ömrünün ve gücünün çoğunu buraya harcamıştı ve bunun temelli olarak yittiğini kabul etmek istememesi anlaşılır bir şeydi.</p>
  </div>
</body>
</html>
