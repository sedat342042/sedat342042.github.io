<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Değişen Dünyada Bir Sanatçı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Ekim 1948</h1>

    <p>Yörede hâlâ “Tereddüt Köprüsü” diye anılan küçük ahşap köprüden buraya uzanan dik patikayı güneşli bir günde tırmanırsanız, birkaç adım sonra karşınıza çıkacak iki ginkgo ağacının tepesi arasından evimin çatısını görebilirsiniz. Aslında ev tepeye bu kadar hâkim bir konumda olmasaydı bile yakındaki öbür evlerden ayırt edilebilirdi; dolayısıyla patikayı çıkarken sahibinin hangi varlıklılar sınıfına girdiğini merak edebilirsiniz.</p>

    <p>Oysa ben varlıklı bir adam değilim, hiçbir zaman da olmadım. Evin benden önceki sahibi tarafından inşa edildiğini ve o kişinin Akira Sugimura olduğunu söylersem, yapının etkileyiciliğine bir açıklama getirebilmiş olurum belki. Bu şehirde yeni olabilirsiniz elbette; bu yüzden Akira Sugimura adı size tanıdık gelmeyebilir. Fakat savaştan önce burada yaşamış kime sorsanız, size Sugimura’nın aşağı yukarı otuz yıl boyunca şehrin en saygın ve en nüfuzlu sakinlerinden biri olduğunu söyleyecektir.</p>

    <p>Ben bunu söyledikten sonra siz tepenin doruğuna ulaşıp sedir ağacından yapılmış zevkli giriş kapısını, avlu duvarının çevrelediği geniş alanı, zarif kiremitli çatıyı ve manzarayı daha da vurgulayan incelikle oyulmuş mahya kirişini şöyle bir süzdüğünüzde, iddia ettiğim gibi mütevazı imkânları olan bir adamsam eğer, böyle bir mülke nasıl sahip olduğumu merak edeceksiniz. Aslına bakarsanız evi yok pahasına satın aldım, belki o zamanki gerçek değerinin yarısından bile ucuza. Bu da Sugimura ailesinin benimsediği –bazılarının belki de aptalca bulabileceği– son derece ilginç bir satış yöntemi sayesinde mümkün oldu.</p>

    <p>Neredeyse on beş yıllık bir hadise bu. Durumumun her ay daha da iyiye gittiği o günlerde, karım yeni bir ev bulmam için ısrar etmeye başlamıştı. Her zamanki öngörüsüyle mevkimize uygun bir ev sahibi olmamızın öneminden dem vuruyordu –bencillikten değil, çocuklarımızın hayırlı kısmeti için. Ona hak veriyordum, ama çocuklarımızın en büyüğü Setsuko henüz on dört on beşinde olduğundan, çok da üstünde durmuyordum. Yine de bir yıl boyunca, ne zaman uygun bir evin satılık olduğunu duyduysam fiyatını sordum, öğrendim. Akira Sugimura öldükten bir yıl sonra evinin satılığa çıkacağını haber veren, öğrencilerimden biri olmuştu. Öyle bir evi almam söz konusu olamayacağı için bunu öğrencilerimin bana her zaman besledikleri abartılı saygıya vererek öneriyi kulak arkası ettim. Fakat yine de konuyu soruşturdum ve hiç beklemediğim bir cevap aldım.</p>

    <p>Bir öğleden sonra, Akira Sugimura’nın kızları olduklarını söyleyen iki mağrur, kır saçlı hanım ziyaretime geldi. Öyle seçkin bir ailenin şahsi ilgisine mazhar olmaktan doğan şaşkınlığımı dile getirince, kardeşlerin büyüğü soğuk bir edayla, sırf nezaketten ötürü gelmediklerini söyledi. Son aylarda müteveffa babalarının evini epey soran çıkmış fakat aile nihayetinde, dördü hariç, başvuruların hepsini reddetmeyi kararlaştırmış. Taliplerin dördü de karakterlerinin iyiliğine ve başarı ölçülerine göre aile üyelerince özenle seçilmişler.</p>

    <p>Kadın, “Bizim en büyük önceliğimiz,” diye sürdürdü sözünü, “babamızın yaptığı evin onun da onaylayacağı ve hak ettiğini düşüneceği birine geçmesi. Elbette şartlar bizi işin mali boyutunu hesaba katmaya zorluyor, fakat bu kesinlikle ikinci planda. Sabit bir fiyat belirlememiz bu yüzden.”</p>

    <p>Bu sırada, hiç konuşmamış olan küçük kardeş bana bir zarf takdim etti ve açarken ikisi de beni ciddiyetle süzdüler. Zarftan mürekkep fırçasıyla zarifçe yazılmış bir rakam dışında bomboş tek bir sayfa çıktı. Hayretle fiyatı düşük bulduğumu söyleyecektim ki, hanımların yüz ifadelerinden para konusunu açmamın hoş karşılanmayacağını anladım. Büyük olanı, “Fiyatı artırmaya çalışmanızın hiçbirinize yararı olmayacaktır. Biz yalnızca orada belirtilen tutarı talep ediyoruz. İsteğimiz, bu aşamadan sonra prestij için bir açık artırma yapmak,” demekle yetindi.</p>

    <p>Açıkladığına göre, geçmişim ve referanslarım konusunda ayrıntılı bir soruşturmaya –elbette diğer üç başvuru sahibinin yanı sıra benim de– razı gelmemi Sugimura ailesi adına istemek için gelmişlerdi. En münasip alıcıyı buna göre belirleyeceklerdi.</p>

    <p>Alışılmadık bir prosedürdü, ama bana göre bir sakıncası yoktu; evlilik görüşmeleri de sonuçta benzer şekilde yürüyordu. Hatta bu köklü ve kapalı aile tarafından uygun bir aday olarak görülmem koltuklarımı kabartmıştı. Soruşturmaya rıza verip onlara minnetimi ifade edince küçük kız kardeş ilk kez bana doğru dönerek, “Babamız kültürlü bir adamdı, Bay Ono. Sanatçılara büyük saygısı vardı. Hatta sizin çalışmalarınızı da bilirdi,” dedi.</p>

    <p>Bunu izleyen günlerde ben de kendi soruşturmamı yürüttüm ve küçük kız kardeşin sözlerinin arkasındaki gerçeği öğrendim. Akira Sugimura sahiden sanatsever biriymiş ve birçok sergiye maddi destekte bulunmuş. Bu arada kimi ilginç söylentilerle karşılaştım: Anlaşılan Sugimura ailesinin önemli bir bölümü evin satılmasına toptan karşıydı ve bu yüzden şiddetli tartışmalar yaşanmıştı. Sonuçta mali baskılar nedeniyle satış kaçınılmaz hale gelmişti ve bu süreç için şart koşulan garip prosedür, evin elden çıkarılmasına karşı koyanlarla varılan uzlaşmanın bir parçasıydı. Bazı keyfi şartların öne sürüldüğü su götürmezdi, ama kendi adıma geçmişi böylesine seçkin bir ailenin duygularını anlamaya hazırdım. Fakat karım soruşturma fikrini beğenmedi.</p>

    <p>“Kim olduklarını sanıyorlar?” diyerek itiraz etti. “Onlarla bir daha hiçbir alışverişimizin olmasını istemediğimizi söyleyelim.”</p>

    <p>“İyi de, bunun bize ne zararı var?” diye sordum. “Öğrenmelerini istemeyeceğimiz bir şeyimiz yok. Doğru, varlıklı bir aileden gelmiyorum, ama Sugimuraların bunu zaten bildiklerine eminim ve buna rağmen beni hâlâ makbul bir aday olarak görüyorlar. Bırakalım soruşturmalarını yapsınlar, bulacakları şeylerin bize ancak yararı olabilir.” Şunu eklemeyi de ihmal etmedim: “Zaten bir evlilik görüşmesinde bakacaklarından fazlasına bakmazlar. Böyle şeylere alışmamız gerekecek.”</p>

    <p>Kız kardeşlerden büyüğünün “prestij için açık artırma” dediği yöntem de hoştu kuşkusuz. İnsan işlerin niçin böyle yollardan halledilmediğine şaşıyor doğrusu. Oysa kesenin şişkinliğinden çok ahlakın ve başarının tanıklığına başvurulan bu tür durumlar ne kadar gurur verici. Sugimuraların –son derece kapsamlı bir soruşturmanın ardından– o çok değer verdikleri eve beni layık gördüklerini öğrendiğimde duyduğum derin memnuniyeti hâlâ hatırlarım. Ev de biraz sıkıntıya girmeye değerdi doğrusu; dış cephesinin etkileyici ve heybetli görünümüne karşılık, içerisi damarlarının güzelliğine göre seçilmiş doğal ve yumuşak renkli ahşaptandı ve orada yaşamaya başlayınca hepimiz bunun bizi basbayağı rahatlatıp sakinleştirdiğini fark edecektik.</p>

    <p>Öte yandan, Sugimura ailesi satış süreci boyunca tepeden bakan tavrını sürdürdü, hatta ailenin kimi fertleri düşmanlıklarını saklamaya gerek bile görmüyordu; bizim gibi anlayışlı olmayan bir alıcının bu tavrı hakaret sayıp her şeyi yüzüstü bırakması işten bile değildi. Sonraki yıllarda da arada sırada rastlaştığım aile üyelerinin, nezaket icabı hal hatır soracağına, karşımda dikilip evin durumu ve bir değişiklik yapıp yapmadığım konusunda beni sorguya çektiği olmuştur.</p>

    <p>Bugünlerde Sugimuraların pek sesi çıkmıyor. Fakat satış zamanı beni ziyarete gelen kız kardeşlerden küçüğü, ateşkesten kısa bir süre sonra bir kez uğramıştı. Savaş yılları onu zayıf, hasta bir kadına çevirmişti. Ailesine has o tutumla, asıl derdinin evde yaşayanların değil, evin savaşı atlatıp atlatmadığını görmek olduğunu saklama gereği duymadı; karımla Kenji’ye olanları öğrenince kısa bir başsağlığıyla yetinip bombaların verdiği hasar hakkında sorular sormaya başladı. Başta bu yüzden ona bilendim ama sonra gözlerinin odada nasıl gezdiğini, ölçülü ve resmi bir cümlenin ortasında bazen nasıl ansızın kalakaldığını fark etmeye başladım ve bu evde bulunmaktan ötürü duygusal bir çalkantı yaşadığını anladım. Satış zamanında hayatta olan aile üyelerinin çoğunun ölmüş olması gerektiğini düşünerek ona acıdım ve evi gezdirmeyi teklif ettim.</p>

    <p>Ev de savaştan nasibini almıştı. Akira Sugimura’nın yaptırdığı üç büyük salondan oluşan doğu kanadı, bahçenin kenarı boyunca uzanan bir koridorla ana yapıya bağlanıyordu. Bu koridorun uzunluğu o kadar abartılıydı ki, kimileri Sugimura’nın onu ve doğu kanadını, uzakta tutmak istediği annesiyle babası için yaptırdığını ileri sürmüştü. Fakat ne olursa olsun, burası evin en çekici yanlarından biriydi; ikindi vakitlerinde dışarıdaki yeşilliğin ışığı ve gölgesi boylu boyunca vurur, insanda bir bahçe tünelinden geçtiği hissini uyandırırdı. Bombalar en çok evin bu bölümüne zarar vermişti; bahçeden bakınca Bayan Sugimura’nın ağlamaklı olduğunu fark ettim. Yaşlı kadına başta duyduğum kızgınlık artık tamamen geçmişti. Hasarı ilk fırsatta onaracağım, evi yine babasının yaptığı zamanki haline çevireceğim konusunda güvence vererek onu olabildiğince avutmaya çalıştım.</p>

    <p>Bu sözü verdiğim sıralar malzeme kıtlığının ne kadar süreceği hakkında hiçbir fikrim yoktu. Ateşkesten uzun süre sonra bile bir parça kereste veya biraz çivi için haftalarca beklemem gerekti. Bu şartlar altında ancak daha az hasar görmüş ana yapı üstünde çalışabildim ve bahçe koridoruyla doğu kanadının işleri ağır yürüdü. Herhangi bir ciddi tahribatı önlemek için elimden geleni yaptım, ama evin o bölümünü açmamıza hâlâ imkân yok. Ayrıca artık Noriko’yla baş başa kaldığımızdan, yaşadığımız alanı genişletmek için bir acelemiz de yok.</p>

    <p>Bugün sizi evin arka tarafına götürüp ağır sürme kapıyı çeksem ve Sugimura’nın bahçe koridorundan geriye kalanlara bakmanıza izin versem, orasının bir zamanlar bir tablo kadar güzel olduğunu siz de görürsünüz. Fakat kuşkusuz bir türlü kökünü kazıyamadığım örümcek ağlarıyla küfü de fark edersiniz –ayrıca, tavandaki koca boşluklar brandalarla kapatıldığından, evin gökyüzünün etkilerinden pek de iyi korunabildiği söylenemez. Bazı sabahlar erken saatlerde kapıyı açtığımda güneş ışığının alacalı huzmelerle brandalardan aşağı süzülüp, tavan sanki biraz evvel çökmüş gibi, havada asılı toz bulutlarını gözler önüne serdiğine tanık olurum.</p>

    <p>Koridor ve doğu kanadından başka en büyük hasarı veranda gördü. Aile üyeleri, özellikle de iki kızım, orada vakit geçirmeye, gevezelik edip bahçeyi seyretmeye bayılırlardı; o yüzden ateşkesten sonraki ilk ziyaretinde verandanın halini gören Setsuko’nun (evli kızım) üzülmesine pek şaşırmadım. Gerçi o zamana kadar hasarın en kötü kısmını onarmıştım, ama patlamanın etkisiyle tahtaları yukarı doğru kalkan uç taraftaki döşeme hâlâ çatlak ve bir dalga gibi kabarıktı. Verandanın çatısı da zarar görmüştü ve yağmurlu günlerde hâlâ yere kaplar koymak zorunda kalıyorduk ki damlayan suyu tutsun.</p>

    <p>Fakat şu geçtiğimiz yıl epey ilerleme kaydettim. Setsuko geçen ay uğradığında veranda neredeyse tamamıyla onarılmıştı. Noriko ablasının ziyareti dolayısıyla işten izin almıştı; havalar güzel gidince iki kızım eski günlerdeki gibi orada uzun uzun vakit geçirdiler. Ben de onlara sıkça katıldım; hatta bazen, güneşli bir günde bütün ailenin hep birlikte oturup keyifli, çoğu zaman da boş sohbetlere daldığı yıllar önceki günlere döner gibi oluyorduk. İşte geçen ay o ara –herhalde Setsuko’nun gelişinden sonraki ilk sabahtı– bir kahvaltının ardından verandada otururken Noriko, “Sonunda iyi ki gelebildin, Setsuko,” dedi. “Beni babamızdan biraz kurtarırsın.”</p>

    <p>“Noriko, bence...” Ablası minderde huzursuzca kıpırdandı. Noriko yaramaz bir sırıtışla sözünü sürdürerek, “Babamız emekli olduğundan beri çok ilgi istiyor,” dedi. “Oyalamazsan hemen sızlanmaya başlıyor.”</p>

    <p>“Bence...” Setsuko kaygıyla gülümsedikten sonra içini çekerek bahçeye döndü. “Akçaağaçlar basbayağı toparlamış gibi. Harika görünüyorlar.”</p>

    <p>“Şu aralar düştüğün durumdan Setsuko’nun herhalde haberi yok, baba. Belli ki sadece despotluk yaptığın ve herkese emirler yağdırdığın zamanları hatırlıyor. Oysa artık çok daha yumuşadın, öyle değil mi?”</p>

    <p>Setsuko’ya bütün bunların bir şaka olduğunu göstermek için bir kahkaha koyuverdim, ama büyük kızım hâlâ huzursuzdu. Noriko ablasına dönüp, “Ama sahiden çok ilgi istiyor, evde bütün gün ağlayıp sızlanarak dolaşıyor,” diye ekledi.</p>

    <p>“Her zamanki gibi saçmalıyor,” diye araya girdim. “Bütün gün ağlayıp sızlanıyorsam bu kadar şey nasıl onarıldı?”</p>

    <p>Setsuko bana dönüp gülümseyerek, “Sahi,” dedi, “ev şu haliyle muhteşem görünüyor. Babamız çok çalışmış olmalı.”</p>

    <p>Noriko, “Bütün zor işler için yardıma adam çağırdı,” dedi. “Bana inanmıyor gibisin, Setsuko. Babamız çok değişti. Artık ondan korkmamıza gerek yok. Hem yumuşadı hem de ehlileşti.”</p>

    <p>“Noriko, bence...”</p>

    <p>“Arada bir yemek bile yapıyor. İnanmıyorsun, değil mi? Ama babamız gittikçe daha iyi bir aşçı oluyor.”</p>

    <p>Setsuko sakince, “Noriko, bence bunu yeterince konuştuk,” dedi.</p>

    <p>“Öyle değil mi, baba? Epey ilerleme gösterdin.”</p>

    <p>Yine gülümseyip bıkkın bir edayla başımı salladım. Hatırladığım kadarıyla Noriko tam o anda yüzünü bahçeye dönüp gözlerini güneşe kapayarak, “En azından evlendikten sonra sürekli buraya gelip yemek pişirmemi beklemez. Babamız yokken de yapacak bir sürü işim olacak,” dedi.</p>

    <p>Bu sözler Noriko’nun ağzından çıkar çıkmaz, o ana kadar çekingence gözlerini başka yana çevirmiş olan ablası soru dolu gözlerle bana baktı. Ve aynı hızla gözlerini üstümden çekti, çünkü Noriko’nun gülümsemesine karşılık vermesi gerekiyordu. Fakat bu sefer tavırlarına yeni, daha büyük bir huzursuzluk sindi ve küçük oğlu verandada koşarak önümüzden geçince konuyu değiştirme fırsatını adeta minnetle yakaladı.</p>

    <p>“İçiro, lütfen uslu dur!” diye bağırdı arkasından.</p>

    <p>İçiro hiç şüphesiz ailesinin modern apartman dairesinden sonra evimizin genişliğine hayran kalmıştı. Zaten verandada oturma merakımızı pek anlamıyor, onun yerine bir uçtan öbürüne büyük bir hızla koşmayı, bazen de cilalı döşemede kaymayı yeğliyordu. Kaç kez çay tepsimizi devirmesine ramak kaldığından, annesi oturması için onu uyarmış ama şimdiye kadar sözünü dinletememişti. Ve Setsuko bir kez daha minderde bizimle oturmasını söyleyince suratını asarak verandanın öbür ucunda kaldı.</p>

    <p>“Hadi gel, İçiro,” diye seslendim. “Bütün gün kadınlarla konuşmaktan sıkıldım. Gel de yanıma otur, seninle erkek erkeğe sohbet edelim.”</p>

    <p>Böyle deyince hemen yanaşıverdi. Minderini yanıma koydu ve elleri belinde, omuzlarını da adamakıllı geriye çekmiş olarak gayet soylu bir duruşla oturdu.</p>

    <p>“Oji,”<a href="../Text/Section0010.xhtml#Footnote0001" id="Backlink0001"><sup>[1]</sup></a> dedi bana ciddiyetle, “bir sorum var.”</p>

    <p>“Evet, İçiro, nedir?”</p>

    <p>“Canavarı öğrenmek istiyorum.”</p>

    <p>“Canavar mı?”</p>

    <p>“Tarihöncesine mi ait?”</p>

    <p>“Tarihöncesi mi? Böyle kelimeleri şimdiden öğrendiğine göre zeki bir çocuk olmalısın.”</p>

    <p>Bu kadar asalet fazla gelmiş olacak ki, İçiro duruşunu bozup sırtüstü yuvarlandı ve ayaklarını havada sallamaya başladı.</p>

    <p>Setsuko telaşlı bir fısıltıyla, “İçiro!” diye söylendi. “Dedenin karşısında terbiyesizlik yapma. Doğru otur!”</p>

    <p>Fakat İçiro ayaklarını cansızca döşemeye bırakmakla yetindi. Sonra kollarını göğsünde kavuşturup gözlerini kapadı.</p>

    <p>Uykulu bir sesle. “Oji,” dedi, “canavar tarihöncesine mi ait?”</p>

    <p>“Hangi canavar bu İçiro?”</p>

    <p>Setsuko rahatsız bir gülümsemeyle, “Lütfen kusuruna bakma,” dedi. “Dün trenle geldiğimizde garın dışında bir film afişi vardı. Sorularıyla taksiciyi canından bezdirdi. Keşke şu afişi ben de görebilseydim.”</p>

    <p>“Oji! Canavar tarihöncesinden mi, değil mi? Cevap istiyorum!”</p>

    <p>Annesi, “İçiro!” diyerek ona dehşetli bir bakış attı.</p>

    <p>“Bilemiyorum, İçiro. Öğrenmek için galiba filme gitmemiz gerekiyor.”</p>

    <p>“Öyleyse ne zaman gidiyoruz?”</p>

    <p>“Hımm. Sen en iyisi bunu annenle konuş. Kim bilir, belki de küçük çocuklara göre fazla korkunçtur.”</p>

    <p>Niyetim onu kızdırmak değildi, ama bu sözlerin torunum üstünde şaşırtıcı bir etkisi oldu. İçiro öne doğru yuvarlanarak yine oturdu ve bana ters ters bakıp, “Bu ne cüret! Sen ne diyorsun!” diye bağırdı.</p>

    <p>Setsuko yılgın bir sesle, “İçiro!” diye çıkıştı. İçiro beni ürkütücü bakışıyla süzmeyi sürdürünce, sonunda minderinden kalkıp bize doğru gelmek zorunda kaldı. “İçiro!” diye fısıldayarak çocuğun kolunu sıktı. “Dedene öyle dik dik bakma.”</p>

    <p>İçiro’ysa karşılık olarak gerisingeri yuvarlandı ve ayaklarını havada salladı. Annesi bana doğru yine huzursuzca gülümsedi.</p>

    <p>“Çok terbiyesiz,” dedi. Sonra söyleyecek söz bulamamış gibi tekrar gülümsedi.</p>

    <p>Noriko ayağa kalkarak, “İçiro-san,” dedi, “neden gelip kahvaltılıkları kaldırmama yardım etmiyorsun?”</p>

    <p>Hâlâ ayaklarını sallayan İçiro, “Kadın işi,” diyerek dudak büktü.</p>

    <p>“Demek İçiro bana yardım etmeyecek. Öyleyse bir sorunumuz var. Masa o kadar ağır ki, onu tek başıma kaldırmaya gücüm yetmiyor. Bana kim yardım edecek peki?”</p>

    <p>İçiro bunu duyunca ayağa fırlayıverdi ve arkasına bile bakmadan hızla içeri girdi. Noriko gülerek peşinden gitti.</p>

    <p>Setsuko arkalarından bakarak çaydanlığı aldı ve fincanımı doldurmaya koyuldu. Sesini alçaltarak, “İşlerin bu kerteye vardığından haberim yoktu,” dedi. “Yani Noriko’nun evlilik görüşmelerinin demek istiyorum.”</p>

    <p>Başımı salladım ve, “İşler o kerteye varmadı zaten,” dedim. “Hatta hiçbir şey hallolmuş değil. Daha yolun çok başındayız.”</p>

    <p>“Beni bağışla ama Noriko’nun biraz önce söylediklerinden ister istemez epey...” Sesi giderek zayıfladı ve yine, “Beni bağışla,” dedi. Fakat öyle bir deyişi vardı ki, sanki havada bir soru işareti asılı kaldı.</p>

    <p>“Maalesef Noriko daha önce de benzer şeyler söyledi,” dedim. “Doğrusunu istersen şimdiki görüşmeler başladığından beri garip davranıyor. Geçen hafta Bay Mori ziyarete geldi, onu hatırlıyor musun?”</p>

    <p>“Tabii. İyi miymiş?”</p>

    <p>“Fena değil. Geçerken uğramış, hal hatır sormak istemiş. Konu şu ki, Noriko onun önünde evlilik görüşmelerinden söz etmeye başladı. Aynen şimdi yaptığı gibi, her şey olup bitmiş gibi bir tutum takındı. En utanç verici olan da buydu. Bay Mori çıkarken beni tebrik bile etti ve damadın ne iş yaptığım sordu.”</p>

    <p>Setsuko düşünceli bir ifadeyle, “Gerçekten,” dedi, “utanç verici olmalı.”</p>

    <p>“Bay Mori’nin hatası değil ki. Noriko’yu sen de duydun. Bir yabancının ne düşünmesini beklersin?”</p>

    <p>Kızım karşılık vermedi ve bir süre sessizce oturduk. Bir ara ona doğru göz attığımda, ne tuttuğunun farkında değilmiş gibi iki eliyle çay fincanını kavramış, bahçeye bakıyordu. Geçen ayki gelişinde onun görüntüsüne daldığım pek çok andan biri de –belki ışığın onu yakaladığı açı veya benzeri bir şey yüzünden– buydu. Çünkü hiç kuşku yok ki, Setsuko yaşlandıkça güzelleşiyor. Gençliğinde annesi de ben de iyi bir evlilik yapamayacak kadar gösterişsiz olduğundan kaygılanırdık. Setsuko’nun çocukken bile erkeksi bir ifadesi vardı ve ergenlik çağında bu daha da belirginleşti; o kadar ki, kızlarım kavga ettiklerinde Noriko ona, “Oğlan Oğlan!” diye sataşarak her zaman baskın çıkardı. Kim bilir böyle şeyler insanın kişiliğini nasıl etkiliyor? Noriko’nun bu kadar dikbaşlı, Setsuko’nun da utangaç ve çekingen yetişmesi kesinlikle tesadüf olmasa gerek. Oysa artık otuzuna yaklaşan Setsuko görünüş olarak yeni ve hiç de azımsanmayacak bir asalet kazandı. Annesinin bunu öngördüğünü hatırlıyorum: “Setsukomuz yazın çiçeklenecek,” derdi sık sık. O zamanlar onun kendini böyle avuttuğunu sanırdım, ama geçen ay ne kadar haklı çıktığını görüp şaşırdım.</p>

    <p>Setsuko hayal âleminden uyanınca evin içine doğru yine bir bakış atıp, “Geçen yıl olanlar Noriko’yu çok üzmüş olmalı. Belki tahmin ettiğimizden de çok,” dedi.</p>

    <p>İç çekip onayladım. “Herhalde ona o zaman yeterli ilgiyi göstermedim.”</p>

    <p>“Bir baba olarak elinden geleni yaptığından eminim. Ama böyle şeyler kadınları çok sarsıyor tabii.”</p>

    <p>“İtiraf edeyim ki, biraz da numara yaptığını düşünüyordum, hani kardeşin bazen öyledir ya. Bunun bir ‘aşk evliliği’ olacağında ısrarlıydı, hayalleri suya düşünce de ona göre davranmak zorunda kaldı. Ama belki hepsi numara değildi.”</p>

    <p>Setsuko, “O zamanlar gülmüştük,” dedi, “oysa belki de gerçekten ortada bir aşk vardı.”</p>

    <p>Tekrar sessizliğe gömüldük. Evin içinden İçiro’nun durmadan aynı şeyleri tekrarlayarak bağıran sesini duyabiliyorduk.</p>

    <p>Setsuko değişik bir ses tonuyla, “Beni bağışla,” dedi, “ama geçen yılki görüşmenin niçin suya düştüğü hakkında başka şeyler geldi mi kulağına? O kadar ani oldu ki.”</p>

    <p>“Hiç fikrim yok. Zaten artık bir önemi var mı?”</p>

    <p>“Yok, elbette, bağışla beni.” Setsuko bir an bir şeyi zihninde tartar gibi oldu, sonra yine söze başladı. “Suiçi geçen yıl Miyakelerin niçin öyle vazgeçtiklerini bazen ısrarla soruyor da.” Neredeyse kendi kendine güler gibi küçük bir kahkaha attı. “Gizli bir şeyler bildiğimi, hepimizin bunu ondan sakladığını sanıyor. Ben de her seferinde bir şey bilmediğime onu ikna etmek zorunda kalıyorum.”</p>

    <p>“Seni temin ederim,” dedim biraz soğukça, “benim için de bir muamma. Bir şey bilseydim ne senden ne de Suiçi’den saklardım.”</p>

    <p>“Elbette. Lütfen beni mazur gör, ben öyle demek...” Çekingen sesi yine giderek zayıfladı.</p>

    <p>O sabah kızıma karşı biraz kırıcı davranmış olabilirim ama geçen yıl Miyakelerin evlilikten vazgeçmeleriyle ilgili olarak beni ilk sorgulayışı değildi bu. Benim ondan bir şey sakladığım fikrine nereden kapıldı, bilmiyorum. Miyakelerin vazgeçmek için özel bir sebepleri vardıysa bile, bunu bana açmamaları doğaldı.</p>

    <p>Bana göre, olanlar çok da şaşırtıcı değildi. Doğru, son dakikada vazgeçmeleri çok beklenmedikti, ama niçin bunda illa bir bit yeniği arayalım? Duygularım bana bunun tek sebebinin aileler arasındaki mevki farkı olduğunu söylüyor. Gördüğüm kadarıyla Miyakeler oğullarının daha yüksek tabakadan biriyle evlenmesi düşüncesinden rahatsız olan gururlu, dürüst insanlardı. Zaten birkaç yıl önce olsaydı herhalde daha erken vazgeçerlerdi, ama Miyakeler öyle insanlar ki, bunun bir “aşk evliliği” olacağını ileri süren çiftin bastırması ve bugünlerde herkesin sözünü ettiği yeni âdetler yüzünden neyin doğru neyin yanlış olduğu konusunda kafaları karışmış olmalı. Hiç şüphesiz ki, açıklaması bundan daha karmaşık değil.</p>

    <p>Benim evliliğe onay vermem de kafalarını karıştırmış olabilir. Böyle şeyleri dert etmek gibi bir huyum olmadığından statü meselesinde çok gevşek davranmıştım. Gerçekten de hayatım boyunca hiçbir zaman toplumsal itibarımın pek farkında olmamışımdır, hatta şimdi bile bir olay veya birinin söylediği söz bana ne kadar saygı gördüğümü hatırlattıkça şaşırıyorum. Mesela geçen akşam şu bizim eski zevkler mahallesine uğramıştım; Şintaro’yla –son günlerde sık sık olduğu gibi– Bayan Kavakami’nin yerinde yegâne müşteriler olarak kalmış, içiyorduk. Yine her zamanki gibi bar tezgâhında yüksek taburelere kurulmuş, Bayan Kavakami’yle laflarken saatler geçti ve gelen giden olmayınca daha da özel konulara girdik. Bayan Kavakami tam akrabası olan bir gencin aldığı eğitime uygun bir iş bulamadığından yakınırken Şintaro araya girdi.</p>

    <p>“Onu buraya, Sensei’ye yollamalısın, Oba-san! Sensei’nin ağzından çıkacak iki övgü dolu sözle akraban kısa sürede iyi bir memuriyet bulur.”</p>

    <p>“Sen ne diyorsun, Şintaro?” diye itiraz ettim. “Ben artık emekliyim. Hiç bağlantım kalmadı.”</p>

    <p>Fakat Şintaro, “Sensei gibi itibarlı birinin tavsiyesine herkes saygı gösterir,” diye üsteledi. “O genci Sensei’ye yolla, Oba-san.”</p>

    <p>Şintaro’nun kendinden bu kadar emin konuşmasına başta şaşırdım. Fakat sonra, yıllar evvel erkek kardeşi için yaptığım küçük iyiliği hatırladığını anladım.</p>

    <p>1935 veya 1936 yılıydı ve aklımda kaldığı kadarıyla çok sıradan bir işti –bakanlıktaki bir tanıdığa tavsiye mektubu yazmak gibi bir şeyler. Meseleyi unutmuştum bile, derken bir öğleden sonra evde dinlenirken karım kapıda misafirlerin olduğunu söyledi.</p>

    <p>“Lütfen içeri gelsinler,” dedim.</p>

    <p>“Ama içeri girip zahmet vermek istemediklerini söylüyorlar.”</p>

    <p>Kapıya çıktım ve Şintaro’yla o sıralar henüz genç bir delikanlı olan kardeşinin orada dikildiklerini gördüm. Beni görür görmez başlarını eğerek selam vermeye ve kıkırdamaya başladılar.</p>

    <p>“Lütfen içeri gelin,” dedim ama onlar hâlâ başlarını eğip kıkırdıyorlardı. “Şintaro, lütfen. Tatamiye<a href="../Text/Section0010.xhtml#Footnote0002" id="Backlink0002"><sup>[2]</sup></a> gelin.”</p>

    <p>Şintaro gülümseyip eğilmeyi sürdürerek, “Olmaz, Sensei,” dedi. “Evinize böyle gelmemiz zaten büyük bir münasebetsizlik. Münasebetsizliğin daniskası. Ama size teşekkür etmeden de evde duramazdık.”</p>

    <p>“Hadi artık içeri gelin. Setsuko çay yapacaktı nasıl olsa.”</p>

    <p>“Olmaz, Sensei, çok büyük münasebetsizlik olur. Gerçekten.” Ve Şintaro kardeşine dönerek alelacele fısıldadı. “Yoşio! Yoşio!”</p>

    <p>Delikanlı ilk kez doğrulup heyecanla bana baktı. Sonra şöyle dedi: “Ömrüm boyunca size minnettar kalacağım. Tavsiyenize layık olabilmek için varlığımın her zerresiyle çaba göstereceğim. Sizi temin ederim, yüzünüzü kara çıkartmayacağım. Çok çalışacağım, amirlerimi memnun etmek için elimden geleni yapacağım. Ve ileride ne kadar terfi alırsam alayım, mesleğe başlamamı sağlayan insanı asla unutmayacağım.”</p>

    <p>“Önemli değil, gerçekten. Hak ettiğinden fazlası değil bu.”</p>

    <p>Bu sözlerime ikisi de çıldırmış gibi karşı çıktılar ve ardından Şintaro, kardeşine, “Yoşio, Sensei’nin başını yeterince ağrıttık. Ama gitmeden önce sana yardım eden insana yine iyice bir bak. Böyle nüfuzlu ve cömert bir hamimizin olması büyük bir ayrıcalık,” dedi.</p>

    <p>Delikanlı, “Kesinlikle,” diye mırıldandı ve gözlerini bana dikti.</p>

    <p>“Lütfen, Şintaro, bu utanç verici. Lütfen içeri gelin de şunu sakeyle<a href="../Text/Section0010.xhtml#Footnote0003" id="Backlink0003"><sup>[3]</sup></a> kutlayalım.”</p>

    <p>“Olmaz Sensei, artık gitmeliyiz. Böyle gelip bu öğle saatinde sizi rahatsız etmekle çok büyük münasebetsizlik yaptık. Ama teşekkür etmekte bir dakika bile gecikemezdik.”</p>

    <p>Bu ziyaret –itiraf etmeliyim ki– bende belirgin bir zafer duygusu uyandırdı. Ara verip de durum değerlendirmesi yapmaya fırsat bulamadığınız yoğun bir iş hayatının ortasındayken ne kadar yol aldığınızı birdenbire gözler önüne seren o nadir anlardan birini yaşıyordum. Birkaç yıl önce böyle şeyleri hayal bile edemezken farkına varmadan bu noktaya gelmiştim.</p>

    <p>Geçen akşam Bayan Kavakami’nin yerinde, “Köprünün altından çok sular geçti, Şintaro,” diye açıklamaya giriştim. “Artık emekli oldum, o kadar bağlantım kalmadı.”</p>

    <p>Yine de Şintaro tahmininde pek yanılmamış olabilir. Sanki kendimi sınamayı denesem nüfuzumun boyutları beni yine şaşırtabilirmiş gibi. Dedim ya, kendi itibarımın hiçbir zaman pek farkında olmamışımdır.</p>

    <p>Fakat ne olursa olsun, Şintaro bazı konularda ne kadar saf davransa da, günümüzdeki kuşkuculuğun ve çekememezliğin etkisinden bu kadar uzak kalmış birine rastlamak kolay olmadığından, onu böyle bir şey için ayıplayacak değilim. Bayan Kavakami’nin barına gidip Şintaro’yu yaklaşık on yedi yıldır her akşam olduğu gibi, barda oturup tezgâhın üstündeki kasketini o bildik hareketlerle dalgın dalgın çevirirken bulmanın güven veren bir yanı var. Sahiden de Şintaro için hiçbir şey değişmemiş gibi. Beni yine, hâlâ öğrencimmişçesine, büyük bir nezaketle selamlayacak ve ne kadar sarhoş olursa olsun, bütün akşam bana “Sensei” diye hitap etmeyi sürdürerek en saygılı halini koruyacaktır. Hatta bazen genç bir çırağın olanca hevesiyle tekniğe veya üsluba ilişkin sorular soracaktır; oysa işin doğrusu şu ki, Şintaro gerçek sanatla bağını koparalı çok oldu. Yıllardan beri kitapları resimlerle süslemeye harcıyor vaktini, hatta anladığım kadarıyla şimdiki uzmanlığı itfaiye arabaları. Tavan arasındaki odasında günlerce itfaiye arabası taslakları çiziyor peş peşe. Fakat sanırım akşamları, birkaç kadehten sonra, hâlâ gözetimime aldığım o ilk baştaki genç ve idealist sanatçı olduğuna inanmaktan hoşlanıyor.</p>

    <p>Şintaro’nun çocuksuluğu, biraz fettan olan Bayan Kavakami için sık sık eğlence kaynağı olmuştur. Söz gelimi, geçenlerde yağmurlu ve fırtınalı bir akşam Şintaro koşarak bara girmiş ve kepini kapıdaki paspasın üstünde sıkmaya koyulmuştu.</p>

    <p>Bayan Kavakami, “Şu yaptığına bak, Şintaro-san!” diye bağırdı. “Bu ne terbiyesizlik!”</p>

    <p>Bu söz karşısında Şintaro sahiden feci bir kabahat işlemiş gibi büyük bir endişeyle başını kaldırdı. Özür üstüne özür dilemeye başlayınca bundan cesaret alan Bayan Kavakami daha da üstüne gitti.</p>

    <p>“Hiç böyle terbiyesizlik görmedim. Şintaro-san. Bakıyorum da bana hiç saygın kalmamış.”</p>

    <p>Bir süre sonra, “Bırak artık, Oba-san,” diye rica ettim. “Bu kadarı yeter, şaka yaptığını söyle.”</p>

    <p>“Şaka mı? Ben şaka falan yapmıyorum. Terbiyesizliğin dik âlâsı bu.”</p>

    <p>Ve Şintaro izleyenlerin yüreğini sızlatacak hale gelene kadar bu böyle sürdü. Öte yandan, Şintaro bazen ona samimiyetle söylenen sözleri tersinden anlayıp kendisiyle dalga geçildiğini sanıyor. Bir keresinde savaş suçlusu diye idam edilen bir general hakkında neşeyle, “O adama çocukluğundan beri hayranımdır. Acaba şimdilerde ne yapıyor? Emekli olmuştur herhalde,” diyerek Bayan Kavakami’yi zor duruma düşürmüştü.</p>

    <p>O akşam kimi yeni müşteriler vardı ve ona kınayarak bakıyorlardı. Fakat ekmek teknesi için kaygılanan Bayan Kavakami yanına gelip sessizce generalin akıbetini anlatmaya kalkınca Şintaro kahkahayı koyuverdi.</p>

    <p>“Amma da yaptın, Oba-san,” dedi gürültüyle. “Sen de bazen şakanın ölçüsünü kaçırıyorsun.”</p>

    <p>Şintaro’nun bu gibi konulardaki cahilliği insanı bazen hayrete düşürüyor, ama dediğim gibi, bu ayıplanacak bir şey değil. Bazı insanların günümüzde hâkim olan kuşkuculukla kirlenmeden kalabilmesine şükretmeliyiz. Hatta şu son yıllarda Şintaro’nun arkadaşlığından giderek daha fazla hoşlanmam da galiba onun –bana her nasılsa badireleri yara almadan atlatabilmiş olduğu duygusunu veren– bu özelliğinden.</p>

    <p>Bayan Kavakami’ye gelince, çağın ruhsal durumundan etkilenmemek için elinden geleni yapsa da savaş yıllarının onu çok yaşlandırdığı inkâr edilemez. Savaştan önce “genç bir kadın” olduğu söylenebilirdi, ama o zamandan beri sanki içinde bir şeyler kırılıp döküldü. Savaşta yitirdiklerine bakılırsa buna şaşmamak gerek. İşi yürütmek de giderek zorlaştı; on altı on yedi yıl önce işyerini açtığı semtin burası olduğuna kendisi de inanamıyordur herhalde. Çünkü bizim eski zevkler mahallemizden geriye pek bir şey kalmadı; eski rakiplerinin hemen hepsinin kapatıp gittiklerine bakılırsa, Bayan Kavakami de hiç olmazsa birkaç kez aynı şeyi aklından geçirmiş olmalı.</p>

    <p>Oysa burası ilk açıldığında öbür bar ve lokantaların arasında o kadar sıkışıp kalmıştı ki, uzun süre dayanamayacağını düşünenler olduğundan eminim. Nitekim dört bir yandan üstünüze üstünüze gelen ve işletmelerin sunduğu eğlenceyi iddialı ifadelerle duyuran sayısız bez flamaya sürtünmeden o daracık sokaklarda ilerleyemezdiniz. O günlerde semtteki onca işletmeyi canlı tutmaya yetecek bir ayak alışkanlığı vardı insanlarda. Özellikle sıcak günlerin akşamlarında bütün bölge, barlar arasında aylakça dolaşan veya sokağın ortasında dikilip sohbet eden insanlarla dolardı. Arabalar zaten uzun süredir buralara girmeye cesaret edemiyor, bisikletler de karmakarışık yaya kalabalığının arasından güçbela ilerleyebiliyordu.</p>

    <p>“Bizim zevkler mahallesi” diyorum ama sonuçta sadece yediğimiz, içtiğimiz ve sohbet ettiğimiz bir yerdi, o kadar. Gerçek zevklerin olduğu yerler (geyşa evleri ve tiyatrolar) için şehir merkezine gitmeniz gerekirdi. Fakat ben her zaman kendi semtimi yeğliyordum. Orası canlı ama saygın, birçokları bizim gibi insanlar (gece saatlerine kadar sürecek gürültülü söyleşmelerin vaadine kapılan ressam ve yazarlar) olan bir kalabalığı çekiyordu. Benim çevremin gediklisi olduğu müesseseye “Migi-Hidari”<a href="../Text/Section0010.xhtml#Footnote0004" id="Backlink0004"><sup>[4]</sup></a> derdik ve yeri de üç ara sokağın kesişerek oluşturduğu taş döşeli bir alandaydı. Migi-Hidari, komşularından farklı olarak üst katı ve hem Batılı hem geleneksel giysili bir alay kadın garsonu olan geniş, ferah bir mekândı. Migi-Hidari’nin rakiplerini böyle cüceleştirmesinde benim de naçizane bir payım vardı ve bunun hatırına bir köşede yalnızca bizim topluluğumuzun kullanımına mahsus bir masa ayrılmıştı. Orada benimle içenler sonuçta okulumun seçkin üyeleriydi: Kuroda, Murasaki, Tanaka –ünleri daha o zamandan yayılmaya başlamış dâhi gençler. Hepsi de konuşmaya bayılırdı; o masada nice hararetli tartışmaların yapıldığını hatırlarım.</p>

    <p>Diyeceğim o ki, Şintaro hiçbir zaman o seçkin topluluğun üyesi olmadı. Bize katılsaydı benim bir itirazım olmazdı, ama öğrencilerimin katı bir hiyerarşi anlayışı vardı ve Şintaro kesinlikle aynı rütbeden sayılmıyordu. Kardeşiyle evime yaptıkları ziyaretten kısa süre sonra bir akşam masada bu konuyu açtığımı hatırlıyorum. “Alt tarafı bir memuriyet ataması”na kardeşlerin duyduğu minneti anlattığımda Kuroda’nın nasıl güldüğü hâlâ aklımda; fakat çok çalışan insanların, bizzat bu amaç peşinde koşmasalar da işlerini mümkün olan en iyi şekilde yapmanın zevkine erişmek için nüfuz ve itibar gibi şeylerden nasıl sezdirmeden yararlandıkları konusundaki görüşümü açıklayınca hepsi ciddiyetle dinlediler. Bu sırada onlardan biri (elbette Kuroda’ydı) öne doğru eğilip söz aldı.</p>

    <p>“Bir süredir bana böyle geliyor ki, Sensei bu şehirdeki insanların kendisine yüksek bir hürmet beslediklerinin farkında değil. Nitekim biraz önce anlattığı olayın da açıkça gösterdiği gibi, onun ünü sanat dünyasının sınırlarını aşarak hayatın her alanına yayıldı. Bunun farkında olmaması Sensei’nin alçakgönüllü doğasına ne kadar uygun. Ona layık görülen itibar karşısında herkesten çok şaşırması kişiliğini yansıtıyor. Oysa burada olan bizler buna şaşırmıyoruz. Hatta bütün kamuoyunun ona muazzam bir saygı duyduğunu söylemek mümkün olsa da, bu saygının ne derece yetersiz kaldığını yalnız bu masada olan bizler biliyoruz. Fakat benim şahsen bir kuşkum yok. Onun ünü giderek yayılacak ve gelecek yıllarda bizim en büyük şeref payemiz, bir zamanlar Masuji Ono’nun öğrencisi olduğumuzu anlatmak olacak.”</p>

    <p>Bunların hiçbirinde bir olağanüstülük yoktu; hepimizin biraz içtiği akşamlarda bir saatten sonra himayem altındakilerin bana sadakat belirten konuşmalar yapmaları bir tür alışkanlık halini almıştı. Ve bu sözlerin hatırı sayılır bir bölümü, takımın sözcüsü gözüyle bakılan Kuroda’nın ağzından çıkıyordu. Tabii bunları çoğu zaman duymazdan geliyordum, ama bu sefer, tıpkı Şintaro’yla kardeşinin kapıda dikilirken eğilip kıkırdamalarında olduğu gibi, sıcak bir hoşnutluk duydum.</p>

    <p>Öte yandan, yalnızca en iyi öğrencilerimle ahbaplık ettiğimi söylemem doğru olmaz. Hatta Bayan Kavakami’nin barına ilk kez adım attığım akşam, öyle sanıyorum ki, bir konuda konuşmak için Şintaro’yla buluşmuştum. O akşamı hatırlamaya çalışınca aklıma bütün öbür akşamların ses ve görüntüleri üşüşüyor; kapı üstlerinde asılı olan fenerler, Migi-Hidari’nin dışında toplanan insanların kahkahaları, kızartma kokuları, birini karısına dönmesi için ikna etmeye çalışan bir garson kadın –ve dört bir yandan gelen yankılarda, sayısız takunyanın betondaki tıkırtısı. Sıcak bir yaz akşamı olduğunu hatırlıyorum; Şintaro’yu her zaman uğradığı yerlerde bulamadığımdan, bir süre o küçük barların çevresinde dolaşmıştım. İşletmeler arasındaki doğal rekabete rağmen yine de semte dostane bir komşuluk havası hâkimdi ve o akşam barların birinde Şintaro’yu sorunca bir garson kadının, hiçbir kızgınlık belirtisi göstermeden, onu “yeni yer”de aramamı tavsiye etmesi şaşılacak bir şey değildi.</p>

    <p>Bayan Kavakami kuşkusuz yıllar içinde pek çok değişiklik (küçük “iyileştirmeler”) yaptığını söyleyebilir. Yine de, onun küçük mekânı bana hâlâ ilk günkü gibi geliyor. İyice aşağı sarkıtılmış sıcak ışıklarla aydınlatılan bar tezgâhı ile gölgede kalan salon arasındaki tezat, insanı daha girer girmez şaşkınlığa düşürüyor. Müşterilerinin çoğu barın o ışık havuzunda oturmayı yeğliyor ve bu da mekâna keyifli, sıcak bir hava veriyor. O ilk akşam beğeniyle etrafa bakındığımı hatırlıyorum. Dışarıdaki değişimler dünyayı ne kadar başkalaştırırsa başkalaştırsın, Bayan Kavakami’nin yeri hâlâ ilk günkü kadar sevimli.</p>

    <p>Oysa değişmeyen hiçbir şey kalmadı. Bayan Kavakami’nin barından bugün çıkıp kapıdan baksanız, biraz önce medeniyetin sınır boyunda içmiş olduğunuz duygusuna kapılırsınız. Çepeçevre bir yıkıntı çölünden başka bir şey görülmez. Yalnızca çok ötelerdeki binaların arka yüzleri hatırlatır şehir merkezinden o kadar da uzakta olmadığınızı. Bayan Kavakami buna “savaş hasarı” diyor. Fakat ateşkesten kısa süre sonra semtte dolaştığımda binaların çoğunu ayakta gördüğümü hatırlıyorum. Camlarının hepsi parçalanmış ve çatısı kısmen göçmüş olmakla birlikte Migi-Hidari de yerli yerindeydi. O harap yapıların arasında gezerken yeniden hayata dönüp dönemeyeceklerini merak etmiştim. Sonra bir sabah uğradığımda buldozerler ne varsa yıkmışlardı.</p>

    <p>Dolayısıyla yolun öbür yanı tamamen yıkıntı halinde. Kuşkusuz yetkililerin bir düşündükleri var ama üç yıldır durum bu. Yağmurdan oluşan küçük su birikintileri kırık dökük tuğlaların arasında kalakalıyor. Bu yüzden Bayan Kavakami sivrisineklere karşı pencerelere tel takmak zorunda kaldı –ve bunun müşterilere cazip gelmeyeceğini biliyor.</p>

    <p>Bayan Kavakami’nin barının olduğu taraftaki binalar ayakta ama çoğu ıssız; söz gelimi, iki yanındaki mekân da bir süredir boş ve bu da kadını huzursuz ediyor. Bize sık sık, beklenmedik bir şekilde zengin olsa o yerleri alıp müesseseyi genişleteceğini söyler. Fakat bu arada birilerinin de oraya taşınmasını umuyor; bar açmaları umurunda bile değil, yeter ki artık bu mezarlığa dönmüş yerin ortasında yaşamak zorunda kalmasın.</p>

    <p>Bayan Kavakami’nin barından karanlık çökerken çıkarsanız, bir an durup önünüzde uzanan arazinin haraplığını seyredebilirsiniz. Loşluğun içinden belki hâlâ tuğla ve kereste yığınlarını seçebilir, yer yer yabani otlar gibi yukarı uzanan tesisat borularını ayırt edebilirsiniz. Sonra yıkıntıların önünden yürümeye devam ettikçe sokak lambalarının ışığına yakalanan sayısız küçük su birikintisinin pırıltısını görürsünüz.</p>

    <p>Ve evimin olduğu tepenin eteğine ulaşınca Tereddüt Köprüsü’nde duraklar ve dönüp eski zevkler mahallemizin kalıntılarına bakarsanız, güneş henüz tamamen batmadıysa, sıra sıra dizili ve onları bağlayacak tellerden hâlâ yoksun olan eski telgraf direklerinin biraz önce geldiğiniz yolun loşluğunda yittiğini görebilirsiniz. Ve gökte dizildikleri telleri bekler gibi, o direklerin tepelerine rahatsızca tüneyen karakuşları seçebilirsiniz.</p>

    <p>Çok olmadı, bir akşam o küçük ahşap köprüde dikilirken uzakta, o yıkıntıların içinde iki duman sütununun yükseldiğini gördüm. Belki işlerini sonu gelmeyecekmişçesine aheste aheste yapan kamu işçileriydiler, belki de kendilerini yaramazca bir oyuna kaptıran çocuklar. Ama göğe karşı duran o sütunların görüntüsü beni hüzünlendirdi. Bu haliyle kimsesiz bir cenaze töreninde yakılan bir ateşi andırıyorlardı. Bayan Kavakami mezarlık diyor; bir zamanlar semti dolduran kalabalığı hatırlayınca insan ister istemez öyle düşünüyor.</p>

    <p>Fakat konudan sapıyorum. Setsuko’nun geçen ay bizde kalmasıyla ilgili ayrıntıları hatırlamaya çalışıyordum.</p>

    <p>Belki de belirtmişimdir, Setsuko ziyaretinin ilk gününü çoğunlukla verandada oturup kardeşiyle konuşarak geçirdi. Kızlarım ikindi sularında kadın sohbetini derinleştirince, birkaç dakika önce koşarak evin içine dalan torunuma bakayım diye yanlarından ayrıldığımı hatırlıyorum.</p>

    <p>Tam koridorda ilerlerken ağır bir gümlemeyle bütün ev inledi. Telaşla yemek salonuna seğirttim. Günün o saatinde yemek salonumuzun büyük bir bölümü gölgededir. Verandanın aydınlığından sonra gözlerim alışıp da İçiro’nun içeride olup olmadığını anlayana kadar birkaç saniye geçti. Derken bir gümleme, sonra birkaç gümleme daha ve beraberinde torunumun bağırtısı: “Deh! Deh!” Gürültü yandaki piyano odasından geliyordu. Kapıya gidip birkaç saniye kulak verdim, sonra sessizce paravanı araladım.</p>

    <p>Yemek salonunun aksine, piyano odası gün boyu güneş alır. Keskin, berrak bir ışık doldurur burasını; biraz daha geniş olsaydı yemeklerimizi burada yiyebilirdik. Odayı bir zamanlar tabloları ve bazı gereçleri saklamak için kullanırdım, ama bugünlerde dik Alman piyanosu hariç, içerisi bomboş. Bu ferahlık besbelli torunumu verandadaki gibi aşka getirmişti; çünkü onu garip bir ayak vuruşuyla koştururken buldum ve açık arazide at üstünde dörtnala giden birinin taklidini yaptığına hükmettim. Arkası kapıya dönük olduğundan, gözlendiğini başta anlayamadı.</p>

    <p>Sonra öfkeyle dönüp, “Oji!” dedi. “Ne kadar meşgul olduğumu görmüyor musun?”</p>

    <p>“Affedersin, İçiro, fark edememişim.”</p>

    <p>“Şu an seninle oynayamam!”</p>

    <p>“Çok üzgünüm. Ama sesler beni o kadar heyecanlandırdı ki, gelip bakmak istedim.”</p>

    <p>Torunum bir an beni ters ters süzdü. Sonra canı sıkkın, “Tamam. Ama oturup sessiz kalmalısın. İşim var,” dedi.</p>

    <p>Gülerek, “Pekâlâ,” dedim. “Çok teşekkür ederim, İçiro.”</p>

    <p>Odanın öbür yanına geçip pencere dibine otururken torunum beni hâlâ dik dik süzüyordu. Önceki akşam annesiyle geldiklerinde ona bir resim defteriyle pastel boya takımı hediye etmiştim. O resim defteri şimdi tataminin üstünde duruyordu ve çevresine de üç dört boya kalemi saçılmıştı. Defterin ilk birkaç sayfasına bir şeyler çizildiğini görebiliyordum ve tam uzanıp bakacaktım ki, İçiro biraz önce böldüğüm gösterisine tekrar başladı.</p>

    <p>“Deh! Deh!”</p>

    <p>Onu bir süre gözledim ama oynadığı sahnelere bir anlam veremedim. Bazen at hareketlerini yineliyor, bazen de görünmez düşmanlarla çarpışıyordu. Bu arada alçak sesle diyaloglar mırıldanmayı ihmal etmiyordu. Neler söylediğini anlayabilmek için kulak kabarttım ama duyduğum kadarıyla anlamlı sözcükler kullanmıyor, sadece diliyle bazı sesler çıkarıyordu.</p>

    <p>Beni görmezden gelmek için çok çabalamasına rağmen varlığımın onu engellediği açıktı. Kaç kere, ilham kaynağı kurumuş gibi, bir hareketin ortasındayken donakaldı da sonra tekrar kaldığı yerden devam etti. Zaten çok geçmeden vazgeçip yere yığıldı. Alkışlamak mıyım diye düşünürken aklıma daha iyi bir şey geldi.</p>

    <p>“Çok etkileyici, İçiro. Fakat söylesene, kimi oynuyordun?”</p>

    <p>“Sen tahmin et, Oji.”</p>

    <p>“Bir düşüneyim. Komutan Yoşitsune mi? Hayır mı? Öyleyse bir samuray savaşçısı mı? Hımm. Belki de ninjadır. Rüzgâr Ninjası.”</p>

    <p>“Oji tamamen yanlış iz üstünde.”</p>

    <p>“O zaman sen söyle. Kimi oynuyordun?”</p>

    <p>“Yalnız Süvari’yi!”</p>

    <p>“Kim?”</p>

    <p>“Yalnız Süvari! Deh, Gümüş, deh!”<a href="../Text/Section0010.xhtml#Footnote0005" id="Backlink0005"><sup>[5]</sup></a></p>

    <p>“Yalnız Süvari. Kovboy değil mi o?</p>

    <p>İçiro, “Deh, Gümüş, deh!” diye bağırıp, bu sefer kişneme sesi çıkararak, yine dörtnala koşmaya başladı.</p>

    <p>Bir süre torunumu izledim. “Kovboyculuk oynamayı ne zaman öğrendin, İçiro?” diye sordum sonunda, ama o koşturup kişnemeye devam etti.</p>

    <p>Daha kararlı bir sesle, “İçiro,” dedim, “bir dakika dur da dinle. Komutan Yoşitsune gibi birini oynamak çok ama çok daha ilginç. Neden olduğunu sana söyleyeyim mi? İçiro, dinle, Oji sana açıklayacak. İçiro, Oji-san’a kulak ver. İçiro!”</p>

    <p>Herhalde sesimi fazla yükselttim ki, İçiro durup hayretle bana baktı. Bir süre ben de ona baktım ve ardından iç geçirdim.</p>

    <p>“Affedersin, İçiro, işine karışmamalıyım. Tabii ki istediğin kişiyi oynayabilirsin. Oji-san’ı bağışlamalısın. Bir an dalgınlığına geldi.”</p>

    <p>Torunum bana bakmayı sürdürünce, gözyaşlarına boğulacağını veya odadan dışarı fırlayacağını sandım.</p>

    <p>“Lütfen, İçiro, kaldığın yerden devam et.”</p>

    <p>İçiro bana bakmayı sürdürdü. Sonra ansızın, “Yalnız Süvari! Deh, Gümüş, deh!” diye bağırarak yine dörtnala koşmaya başladı. Bu sefer ayaklarını daha da sert vuruyor, bütün odayı inletiyordu. Onu izlemeye bir süre devam ettim, sonra uzanıp resim defterini aldım.</p>

    <p>İçiro ilk dört beş sayfayı biraz hor kullanmıştı. Tekniği hiç de fena değildi ama taslakların (tramvay ve trenler) hepsi de çok erken bir evrede yarım bırakılmıştı. İçiro resim defterini incelediğimi fark edince aceleyle yanıma seğirtti.</p>

    <p>“Oji! Sana onlara bakabileceğini kim söyledi?” Defteri elimden kapmaya çalıştı, ama ben havaya kaldırınca ulaşamadı.</p>

    <p>“Kalabalık yapma, İçiro. Oji sana verdiği pastellerle ne yaptığını görmek istiyor. Bundan doğal ne olabilir?” Defteri önüme indirip ilk çizimine baktım. “Çok etkileyici, İçiro. Hımm. Ama istersen bundan iyisini yapabileceğini biliyorsun.”</p>

    <p>“Oji onlara bakamaz!”</p>

    <p>Torunum defteri yine kapmaya çalışınca kolumla ona engel olmak zorunda kaldım.</p>

    <p>“Oji! Bana defterimi geri ver!”</p>

    <p>“Ama İçiro, yeter artık. Bırak da Ojin baksın. Bana şuradaki pastelleri getirir misin? Getir de birlikte bir şeyler çizelim. Oji sana göstersin.”</p>

    <p>Bu sözler şaşırtıcı bir etki gösterdi. Torunum didişmeyi derhal bırakıp yere saçılmış pastelleri toplamaya girişti. Döndüğünde tavırlarına bir değişiklik gelmişti –büyülenmiş gibiydi. Yanıma oturup boya kalemlerini uzattı ve hiçbir şey demeden izlemeye başladı.</p>

    <p>Yeni bir sayfa açıp defteri önüne koydum. “Önce nasıl çizdiğini bir görelim ki, İçiro, Oji sana nasıl yardım edeceğini anlasın. Ne çizmek istersin?”</p>

    <p>Torunum tam bir sessizliğe gömülmüştü. Düşünceli bir edayla önündeki boş kâğıda bakıyor ama başlamak için hiçbir girişimde bulunmuyordu.</p>

    <p>“Niçin dün gördüğün bir şeyi çizmeyi denemiyorsun?” diyerek fikir verdim. “Şehre gelir gelmez gördüğün bir şeyi.”</p>

    <p>İçiro kâğıda bakmaya devam etti. Sonra başını kaldırıp, “Oji bir zamanlar ünlü bir ressam mıydı?” diye sordu.</p>

    <p>“Ünlü bir ressam mı?” diye güldüm. “Belki öyle de denebilir. Bunu annen mi söyledi?”</p>

    <p>“Babam senin eskiden ünlü bir ressam olduğunu söylüyor. Ama bırakmak zorunda kalmışsın.”</p>

    <p>“Emekliye ayrıldım, İçiro. Bir yaşa gelince herkes emekliye ayrılır. Bu normal, yaşlanınca dinlenmeyi hak ederler.”</p>

    <p>“Babam bırakmak zorunda kaldığını söylüyor. Çünkü Japonya savaşı kaybetmiş.”</p>

    <p>Bir kere daha güldüm, sonra uzanıp defteri aldım. Sayfaları geriye doğru çevirip, torunumun tramvay çizimlerini daha iyi görebilmek için defteri kol mesafesinde tuttum. “Bir yaşa gelince, İçiro, işleri bırakıp dinlenmek istersin. Benim yaşıma gelince baban da çalışmayı bırakacak. Ve bir gün benim yaşıma gelince sen de dinlenmek isteyeceksin. Şimdi,” –boş sayfaya dönüp defteri yine önüne koydum– “bana ne çizeceksin, İçiro?”</p>

    <p>“Yemek salonundaki resmi Oji mi yaptı?”</p>

    <p>“Hayır, o Urayama adında bir ressama ait. Neden, hoşuna mı gitti?”</p>

    <p>“Koridordakini Oji mi yaptı?”</p>

    <p>“O da bir başka iyi ressama ait, Oji’nin eski bir arkadaşına.”</p>

    <p>“O zaman Oji’nin resimleri nerede?”</p>

    <p>“Şimdilik başka bir yere kaldırıldılar. Fakat biz daha önemli konulara gelelim, İçiro. Bana ne çizeceksin? Dünden neler hatırlıyorsun? Ne oldu, İçiro? Bir anda sessizleştin.”</p>

    <p>“Oji’nin resimlerini görmek istiyorum.”</p>

    <p>“Senin gibi akıllı bir çocuğun hiçbir şeyi unutmayacağına eminim. Dün gördüğün film afişine ne dersin? Hani tarihöncesine ait canavarın olduğu afişe. Senin gibi birinin bunu çok iyi yapabileceğine eminim. Belki gerçek afişten bile daha iyi.”</p>

    <p>İçiro bunu bir an tartar gibi oldu. Sonra öne doğru iyice eğilip yüzünü deftere yaklaştırdı ve çizmeye başladı.</p>

    <p>Koyu kahverengi pastelle sayfanın alt tarafına bir sıra kutu çizdi –çok geçmeden bunun bir şehrin silueti olduğu ortaya çıktı. Sonra şehrin üstünde, arka ayakları üstünde duran kocaman, kertenkele gibi bir yaratık belirdi. Torunum burada kahverengi pasteli kırmızıyla değiştirip kertenkelenin her yanına parlak çizgiler atmaya koyuldu.</p>

    <p>“Nedir bu, İçiro? Yangın mı?”</p>

    <p>İçiro cevap vermek yerine kırmızı çizgiler atmayı sürdürdü.</p>

    <p>“Niçin yangın var, İçiro? Bu, oradaki canavarla ilgili bir şey mi?”</p>

    <p>İçiro sabırsızca iç geçirerek, “Elektrik telleri,” dedi.</p>

    <p>“Elektrik telleri mi? Bak bu ilginç. Elektrik tellerinin niçin yangın çıkardığını merak ettim şimdi. Sen biliyor musun?”</p>

    <p>İçiro bir kez daha iç geçirip çizmeyi sürdürdü. Sonra yine kahverengi pasteli alıp sayfanın dibine panik içinde dört bir yana kaçışan insanlar çizmeye başladı.</p>

    <p>“Çok iyi iş çıkarıyorsun, İçiro,” dedim. “Belki Oji ödül olarak yarın seni o filme götürür. İster misin?”</p>

    <p>İçiro duraklayıp başını kaldırdı. “Oji’nin torununa fazla korkunç gelmesin?”</p>

    <p>Gülerek, “Hiç sanmam,” dedim. “Ama belki annenle teyzenin ödü kopabilir.”</p>

    <p>İçiro kahkahayı koyuverdi. Sırtüstü yuvarlanıp bir süre güldü. Tavana doğru, “Annemle Noriko teyzemin sahiden ödleri kopacak!” diye bağırdı.</p>

    <p>“Ama biz erkeklerin hoşuna gidecek, değil mi, İçiro? Yarın gideriz. İster misin? Kadınları da yanımıza alıp onların nasıl korktuklarını seyrederiz.”</p>

    <p>İçiro hâlâ kahkahayla gülüyordu. “Noriko teyzem daha en başından tir tir titremeye başlar!”</p>

    <p>Ben de gülerek, “Herhalde öyle olur,” dedim. “Pekâlâ, o zaman yarın hep birlikte gidiyoruz. Ama İçiro, sen iyisi mi resme devam et.”</p>

    <p>“Noriko teyzemin ödü kopacak! Oradan kaçmak isteyecek!”</p>

    <p>İçiro öne doğru yuvarlanıp resme döndü. Fakat biraz önceki dikkati dağılmış gibiydi; çizimin alt kısmını kaçışan insanlarla o kadar doldurdu ki, sonunda şekiller birbirine girip anlamını yitirdi. Derken iyice koyuverip sayfanın dibine delice karalamaya başladı.</p>

    <p>“İçiro, ne yapıyorsun? Böyle yaparsan filme gitmeyiz ama İçiro, kes şunu!”</p>

    <p>Torunum ayağa fırlayıp bağırdı: “Deh, Gümüş, deh!”</p>

    <p>“İçiro, yerine otur. Daha bitirmedin.”</p>

    <p>“Noriko teyzem nerede?”</p>

    <p>“Annenle konuşuyor. Ama daha resmini bitirmedin. İçiro!”</p>

    <p>Fakat torunum, “Yalnız Süvari! Deh, Gümüş, deh!” diye bağırarak dışarı fırladı.</p>

    <p>Bunu takip eden birkaç dakika boyunca ne yaptığımı tam hatırlamıyorum. Herhalde gözüm İçiro’nun çiziminde, piyano odasında oturmuş ve şu günlerde giderek daha sık yaptığım üzere amaçsızca düşüncelere dalmışımdır. Fakat sonunda ayağa kalkıp aileme bakmaya çıktım.</p>

    <p>Setsuko verandada tek başına oturuyor, bahçeyi izliyordu. Güneş hâlâ ışıl ışıldı ama hava serinlemişti. Setsuko geldiğimi fark edince güneşin vurduğu bir aralığa benim için bir minder çekti.</p>

    <p>“Taze çay yaptık,” dedi. “Biraz içer misin, baba?”</p>

    <p>Teşekkür ettim ve kızım fincanı doldururken bahçeye göz attım.</p>

    <p>Savaşta onca zarar görse de artık kendine gelmişti ve Akiro Sugimura’nın kırk yıl önce yaptırdığıyla hemen hemen aynıydı. Arka duvara yakın olan öbür uçta Noriko’yla İçiro’nun bir bambu öbeğini incelediklerini görebiliyordum. Bahçedeki öbür çalılar ve ağaçlar gibi o bambu da şehrin başka bir yerinden getirtilip dikilmişti. Hatta rivayet o ki, Sugimura bahçe çitlerinin üstünden bakınarak şehri bizzat dolaşmış ve kökünden alıp götürmek istediği bitkiler için sahiplerine büyük tutarlar teklif etmiş. Anlatılanlar doğruysa tercihini takdire şayan bir hünerle yapmış ve ortaya, hâlâ ayakta olan, göz kamaştırıcı ahenkte bir bahçe çıkmış. Yapay bir tasarıma hiç benzemeyen bu bahçe insana doğal, yabani bir yeşillik duygusu veriyor.</p>

    <p>Gözü oğluyla kardeşinde olan Setsuko, “Noriko çocuklarla hep iyi anlaştı,” diye söze girdi. “İçiro onu çok sevmeye başladı.”</p>

    <p>“İçiro akıllı bir çocuk,” dedim. “O yaştaki çocukların çoğu gibi utangaç değil.”</p>

    <p>“Biraz önce seni sıkmamıştır umarım. Bazen çok dikbaşlı olabiliyor. Fazla şımardığı zaman lütfen onu azarlamaktan çekinme.”</p>

    <p>“Buna hiç gerek yok. Biz gayet güzel anlaşıyoruz. Hatta demin biraz resim çalıştık.”</p>

    <p>“Sahi mi? Bundan hoşlandığına eminim.”</p>

    <p>“Bana küçük bir senaryo da canlandırdı,” dedim. “Mimikleri çok yerinde.”</p>

    <p>“Evet, öyledir. Böyle şeylerle çok vakit geçiriyor.”</p>

    <p>“O sözleri kendi mi buluyor? Dinlemeye çalıştım ama ne dediğini pek anlayamadım.”</p>

    <p>Kızım eliyle ağzını kapatarak güldü. “Kovboyculuk oynadı herhalde. Öyle yaptığı zaman İngilizce konuşmaya çalışıyor.”</p>

    <p>“İngilizce mi? Harika. Demek İngilizce konuşuyor.”</p>

    <p>“Bir keresinde onu bir Amerikan kovboy filmine götürmüştük. O gün bugündür kovboylara bayılıyor. Hatta bir kovboy şapkası almak zorunda kaldık. Kovboyların o garip sesleri çıkardıklarına inanıyor. Sana oldukça tuhaf gelmiştir.”</p>

    <p>Gülerek, “Demek İngilizce konuşuyor,” dedim. “Torunum kovboy olmuş.”</p>

    <p>Bahçedeki yapraklar rüzgârda sallanıyordu. Noriko arka duvarın dibindeki eski taş fenerin orada çömelmiş, İçiro’ya bir şey gösteriyordu.</p>

    <p>“Oysa,” dedim iç geçirerek, “birkaç yıl önce olsa İçiro böyle şeyler seyredemezdi.”</p>

    <p>Setsuko başını bahçeden çevirmeden, “Suiçi, Miyamoto Musaşi gibi insanları örnek almasındansa kovboyları sevmesinin daha iyi olduğuna inanıyor. Ona göre Amerikalı kahramanlar şimdiki çocuklar için daha iyi birer örnek,” dedi.</p>

    <p>“Gerçekten mi? Suiçi böyle mi düşünüyor?”</p>

    <p>İçiro taş fenerden pek etkilenmemiş olacak ki, şiddetle teyzesinin koluna asılıyordu. Yanımdaki Setsuko utangaç utangaç güldü.</p>

    <p>“Ne kadar küstah. İnsanları oraya buraya çekiştirip duruyor. Çok terbiyesiz bir çocuk.”</p>

    <p>“Yeri gelmişken,” dedim, “İçiro’yla yarın sinemaya gitmeye karar verdik.”</p>

    <p>“Sahiden mi?”</p>

    <p>Setsuko’nun tereddütlü hali gözümden kaçmadı.</p>

    <p>“Evet,” dedim, “şu tarihöncesi canavarı çok merak ediyor. Gazeteden baktım, endişe edecek bir şey yok. Film onun yaşındakilere uygunmuş.”</p>

    <p>“Mutlaka.”</p>

    <p>“Hatta bence hep birlikte gidelim. Bir aile gezmesi yapalım.”</p>

    <p>Setsuko gergin bir tavırla boğazını temizledi. “Çok hoş olur aslında. Ama belki Noriko’nun yarın için bir planı vardır.”</p>

    <p>“Öyle mi? Ne planıymış bu?”</p>

    <p>“Galiba beraberce geyik parkına gitmemizi istiyordu. Ama eminim bunu daha sonra da yapabiliriz.”</p>

    <p>“Noriko’nun böyle bir planı olduğundan haberim yoktu. Bana hiç sormadı. Hem yarın filme gideceğimizi İçiro’ya söyledim bile. Çocuk şimdi kendini ona hazırlamıştır.”</p>

    <p>Setsuko, “Doğru,” dedi. “Eminim sinemaya gitmek isteyecektir.”</p>

    <p>İçiro, Noriko’yu elinden tutmuş, bahçedeki patikadan bize doğru getiriyordu. Ertesi günle ilgili meseleyi onunla hemen orada konuşabilirdim kuşkusuz, ama İçiro’yla ikisi verandada durmayıp ellerini yıkamak için içeri geçtiler. Öyle olunca konuyu ancak akşam yemeğinden sonra açabildim.</p>

    <p class="paragraf">Gündüzleri pek ışık almaması yüzünden epey kasvetli olan yemek salonu akşam çöktükten sonra, masanın üstüne kadar inen tavan abajurunun da yardımıyla, sıcak bir havaya bürünür. Gazete ve dergi okuyarak masada birkaç dakikadır oturuyorduk ki, torunuma, “Ee, İçiro, teyzene yarından söz ettin mi?” diye sordum.</p>

    <p>İçiro şaşkın bir ifadeyle gözünü kitaptan kaldırdı.</p>

    <p>“Kadınları alıyor muyuz, almıyor muyuz?” dedim. “Ne konuştuğumuzu hatırla. Belki korkarlar.”</p>

    <p>Öyle deyince torunum durumu anlayıp sırıttı. “Noriko teyzeme fazla korkutucu gelebilir,” dedi. “Gelmek istiyor musun, Noriko teyze?”</p>

    <p>Noriko, “Nereye gelmek istiyor muyum, İçiro-san?” diye sordu.</p>

    <p>“Canavarlı filme.”</p>

    <p>“Yarın hep birlikte sinemaya gitmenin iyi olacağını düşündüm,” diye açıkladım. “Aile gezmesi yaparız.”</p>

    <p>Noriko bana bakarak, “Yarın mı?” dedi ve torunuma döndü. “Ama yarın gidemeyiz, değil mi, İçiro? Geyik parkına gideceğiz ya.”</p>

    <p>“Geyik parkı bekleyebilir,” dedim, “oğlan filme gitmek için sabırsızlanıyor.”</p>

    <p>Noriko, “Daha neler,” diye söylendi. “Her şeyi ayarladık. Dönüşte de Bayan Vatanabe’ye uğrayacağız. Ne zamandır İçiro’yla tanışmak istiyor. Hem zaten bunu uzun zaman önce kararlaştırmıştık. Öyle değil mi, İçiro?”</p>

    <p>Setsuko, “Babamız çok hoş bir plan yapmış,” diye araya girdi. “Ama anladığım kadarıyla Bayan Vatanabe bizi bekliyor. Belki sinemayı ertesi güne bıraksak daha iyi olur.”</p>

    <p>“Fakat bunun için sabırsızlanıyor,” diyerek itiraz ettim. “Yanlış mı, İçiro? Bu kadınlar da ne baş belası.”</p>

    <p>Kitabına dalmış görünen İçiro bana bakmadı.</p>

    <p>“İçiro, bu kadınlara bir şey söyle,” dedim.</p>

    <p>Torunum hâlâ kitabına bakıyordu.</p>

    <p>“İçiro!”</p>

    <p>Fakat İçiro kitabı ansızın masaya bırakıp koşarak salondan çıktı ve piyano odasına yöneldi.</p>

    <p>Küçük bir kahkaha attım. “Gördün mü?” dedim Noriko’ya. “Onu hayal kırıklığına uğrattın. Sözümü dinleseydin böyle olmazdı.”</p>

    <p>“Saçmalama, baba. Bayan Vatanabe’yle ta ne zaman sözleştik. Hem İçiro’yu o filme götürmek de nereden çıktı? O öyle filmleri sevmez ki. Sever mi, Setsuko?”</p>

    <p>Büyük kızım huzursuzca gülümsedi. “Babamız çok güzel düşünmüş,” dedi kısık sesle. “Belki ertesi güne...”</p>

    <p>Başımı sallayarak iç geçirip gazeteme döndüm. Fakat birkaç dakika içinde kızlarımın İçiro’yu getirmeyeceği anlaşılınca kendim kalkıp piyano odasına gittim.</p>

    <p>Abajurun ipine uzanamayan İçiro piyanonun üstündeki lambayı yakmıştı. Onu piyano iskemlesinde oturmuş, yanağını kapağa dayamış halde buldum. Kara ahşaba bastırdığı yüzünden hoşnutsuzluk okunuyordu.</p>

    <p>“Olanlar için üzgünüm, İçiro,” dedim. “Ama sakın bunu dert etme. Filme ertesi gün gideriz.”</p>

    <p>İçiro tepki vermeyince devam ettim. “Bak, İçiro, böyle bir şey için bu kadar üzülmene gerek yok.”</p>

    <p>Pencereye doğru yürüdüm. Dışarısı artık enikonu kararmıştı; yalnızca kendi yüzümün ve arkamdaki odanın yansımasını görebiliyordum. Öbür odadan kızların alçak sesle konuşmaları duyuluyordu.</p>

    <p>“Hadi neşelen, İçiro,” dedim. “Böyle şeyler için kızılmaz. Ertesi gün gideriz, söz.”</p>

    <p>Yüzümü döndüğümde İçiro’nun başı yine önceki gibi piyanonun kapağındaydı ama şimdi, sanki tuşlara dokunuyormuş gibi, parmaklarını kapağın üstünde gezdiriyordu.</p>

    <p>Hafifçe güldüm, “Tamam mı, İçiro? Öbür gün gideriz, olur biter. Kadınların bizi yönetmesine izin veremeyiz, değil mi?” Yine güldüm. “Herhalde çok korkunç olacağını düşünüyorlar. Ne dersin?”</p>

    <p>Torunum hâlâ tepki vermiyor, piyanodaki parmak hareketlerine devam ediyordu. Onu birkaç dakikalığına yalnız bırakmanın daha iyi olacağına karar verip, tekrar gülerek, yemek salonuna geri döndüm.</p>

    <p>Kızlarım sessizce oturmuş, dergi okuyorlardı. Koltuğuma derin bir iç çekerek yerleştim, ama ikisi de duymazdan geldi. Yakın gözlüğümü takıp gazeteye başlamak üzereydim ki, Noriko sakin bir sesle, “Baba, biraz çay yapalım mı?” diye sordu.</p>

    <p>“Teşekkür ederim, Noriko, ama ben şimdi almayayım.”</p>

    <p>“Ya sen, Setsuko?”</p>

    <p>“Sağ ol, Noriko. Ben de almayacağım.”</p>

    <p>Birkaç dakika daha sessizce okumaya devam ettik. Sonra Setsuko, “Babamız yarın bizimle gelecek mi?” diye sordu. “Gelirse aile gezmemizi yine yapmış oluruz.”</p>

    <p>“Çok isterim. Ama maalesef yarın ilgilenmem gereken birkaç şey var.”</p>

    <p>Noriko, “O da ne demek?” diye söze girdi. “Neymiş onlar?” Sonra Setsuko’ya dönerek, “Sen babamıza bakma. Onun bugünlerde ilgilendiği hiçbir şey yok. Her zamanki gibi sızlanarak evde dolanmaktan başka,” diye ekledi.</p>

    <p>“Fakat kalıp babamızla yârenlik yapmak çok hoşuma gider. Birbirimize anlatacağımız çok şey olduğundan eminim.”</p>

    <p>Noriko, “Bak, baba, yaptığını beğendin mi?” dedi. Sonra da ablasına döndü. “Demek İçiro’yla ben baş başa kaldık.”</p>

    <p>Setsuko gülümseyerek, “İçiro günü seninle geçirdiğine sevinecektir,” dedi. “Şu an gözdesi sensin.”</p>

    <p>Setsuko’nun evde kalma kararı hoşuma gitmişti; çünkü gerçekten de uzun uzun konuşma fırsatı bulamamıştık. Bir de tabii babaların evli kızları hakkında öğrenmek isteyip de doğrudan soramadıkları şeyler vardır. Fakat o akşam, evde benimle kalmak için Setsuko’nun da kendine göre nedenleri olabileceği hiç aklıma gelmedi.</p>

    <p>Odalarda amaçsızca dolaşmaya başlamam belki de artık yaşımın ilerlediğinin bir belirtisi. Setsuko o öğleden sonra (misafirliğinin ikinci günü) kabul salonunun kapısını açtığında herhalde uzun süredir düşüncelere dalmış bir halde dikiliyordum.</p>

    <p>“Affedersin,” dedi, “ben daha sonra geleyim.”</p>

    <p>Biraz da şaşkınlık içinde dönünce kızımın eşikte diz çökmüş olarak çiçek ve aşı kalemleriyle dolu bir vazo tuttuğunu gördüm. “Olur mu, lütfen içeri gel,” dedim. “Bir işim yok zaten.” Emeklilik insanın emrine daha çok zaman veriyor. Onun güzelliklerinden birisi de çok çalışma ve bir şeyler başarma zorunluluğunu geride bıraktığınızı bilmenin rahatlığıyla günü acele etmeden geçirebilmeniz. Öte yandan –başka yer kalmamış gibi– kabul salonunda böyle aylak aylak dolaştığıma göre sahiden de dalgınlaşıyorum demek ki. Çünkü babamın bana aşıladığı üzere, önemli misafirleri ağırlamaya veya Budist sunağında dua etmeye ayrılan kabul salonunun saygı duyulması gereken, günlük koşturmalarla kirletilmemesi gereken bir yer olduğu fikrini ömrüm boyunca aklımdan çıkarmamışımdır. Dolayısıyla bizim kabul salonumuzun aynı salona sahip öbür evlerin çoğundan daha ağırbaşlı bir havası vardır ve bunu babam gibi kesin bir kurala bağlamamış olsam da, çocuklarımı küçüklüklerinden itibaren, aksi açık seçik söylenmedikçe, buraya girmemeye özendirmişimdir.</p>

    <p>Kabul salonlarına olan saygımı abartılı bulabilirsiniz, ama şunu unutmayın ki, büyüdüğüm evde (buradan trenle yarım gün uzaklıktaki Tsuruoka köyünde) on iki yaşıma kadar o odaya adım atmam bile yasaktı. Birçok bakımdan evin odağı olan o odaya duyduğum meraktan, ara sıra bir bakış atarak edindiğim izlenimlere dayanarak hayali bir imge oluşturmuştum. İlerideki yıllarda da o sıcacık bakışlardan faydalanarak tuvale yansıttığım sahnelerdeki hünerimle meslektaşlarımı şaşırtacaktım; bu beceriyi ve belirleyici bir yaşta bana bilmeden de olsa sanatçı gözü kazandıran terbiyeyi muhtemelen babama borçluyum. Konuya dönersek, on ikime geldiğimde “iş toplantıları” başladı ve her hafta o salonda toplananların arasına katıldım.</p>

    <p>Babam akşam yemeğinde, “Masuji’yle bu akşam iş konuşacağız,” diye duyururdu. Bu hem yemekten sonra hazır bulunmam için bana bir çağrı hem de kabul salonunun yakınlarında o akşam gürültü yapılmaması konusunda ailenin diğer üyelerine bir uyarıydı.</p>

    <p>Babam yemeğin ardından salona girer, on beş dakika kadar sonra da beni çağırırdı. Girdiğim oda, ortada duran yüksek bir mumla aydınlatılırdı. Babam tatamide bağdaş kurmuş olarak ahşap “iş sandığının” önünde, mum ışığının dairesi içinde oturuyor olurdu. Aydınlıkta onun karşısına oturmam için bana işaret ederdi; ben söyleneni yaparken odanın mum ışığından uzakta kalan kısmı karanlığa gömülürdü. Duvardaki Budist sunağını ya da nişlerde asılı birkaç süsü babamın omzu üstünden güçlükle seçebilirdim.</p>

    <p>Sonra babam konuşmasına başlardı. “İş sandığından” küçük, kalın defterler çıkarır, bazısını bana doğru açıp oradaki sayılarla sımsıkı doldurulmuş sütunları gösterirdi. Bu arada konuşmasını ölçülü, ağırbaşlı bir edayla sürdürür, yalnızca benim onayımı almak için başını kaldırdığında ara verirdi. O zaman da ben aceleyle, “Evet, doğru,” diye mırıldanırdım.</p>

    <p>Babamın dediklerini anlamam elbette ki imkânsızdı. Mesleki tabirler kullanıp uzun hesaplamalarla yöntemini anlatır, küçük bir çocukla konuştuğu gerçeğini göz ardı ederdi. Ondan durup açıklama yapmasını istemek benim için imkânsızdı. Çünkü bana öyle geliyordu ki, kabul salonuna alınmamın tek nedeni böyle konuşmaları anlayabilecek yaşta görülmemdi. Bir yandan bu durumdan utanır, bir yandan da “Evet, doğru”dan fazla bir söz söylemem istenecek ve oyunum sona erecek diye korkuya kapılırdım. Ve benden daha fazla bir söz beklenmeden aylar birbirini kovalarken, bir sonraki “iş toplantısı” yüzünden kapıldığım dehşetle yaşamayı sürdürdüm.</p>

    <p>Babamın onu anlamamı hiçbir zaman beklemediğini artık biliyorum tabii, ama beni niçin bu işkencelere maruz bıraktı, ondan emin değilim. Belki sonunda baba mesleğini üstleneceğim beklentisini o yaşlarda bana aşılamak istedi. Ya da ailenin gelecekteki reisi olduğumdan, yetişkinlik günlerimi de muhtemelen etkileyecek kararlarda bana danışılması gerektiğini düşünüyordu; böylece miras aldığım iş sallantıda bile olsa şikâyet edemeyeceğimi düşünmüş olabilir.</p>

    <p>Bir de, on beş yaşındayken bu sefer başka tür bir toplantı için kabul salonuna çağrıldığımı hatırlıyorum. İçerisi her zamanki gibi yüksek bir mumla aydınlatılıyor, babam onun ışığının merkezinde oturuyordu. Fakat o akşam önünde iş sandığı yerine içine küllerin konulduğu ağır bir çömlek duruyordu. Normalde yalnızca konuklara çıkarılan bu çömlek (evin en büyüğü) kafamı karıştırmıştı.</p>

    <p>Babam, “Hepsini getirdin mi?” diye sordu.</p>

    <p>“Bana söylediğiniz gibi.”</p>

    <p>Kollarımda tuttuğum resim ve taslak destesini yanına bıraktım. Kâğıtların boy ve kaliteleri farklı olduğundan deste düzensizdi ve sayfaların çoğu boyadan eğrilip kıvrılmıştı.</p>

    <p>Babam çalışmalarıma bakarken sessizce oturdum. Her resmi bir süre süzüyor, sonra kenara koyuyordu. Koleksiyonumu neredeyse yarılayınca başını kaldırmadan, “Masuji, bütün çalışmaların bunlar mı? Bir iki resmi saklamış olabilir misin?” diye sordu.</p>

    <p>Hemen cevap vermedim. Başını kaldırıp, “Evet?” dedi.</p>

    <p>“Bir iki resim kalmış olabilir.”</p>

    <p>“Elbette. Ve hiç kuşku yok ki, Masuji, onlar en çok gurur duyduğun tablolarındır. Öyle değil mi?”</p>

    <p>Gözlerini tekrar resimlere indirince cevap vermedim. Bir süre desteyi karıştırmasını izledim. Bir tabloyu mumun alevine yaklaştırarak, “Bu Nişiyama tepesinden inen patika değil mi?” diye sordu. “Benzerliği çok iyi yakalamışsın. O patika aynen böyle iniyor tepeden. Çok yeteneklisin.”</p>

    <p>“Teşekkür ederim.”</p>

    <p>“Biliyor musun, Masuji” –babamın gözleri hâlâ tablodaydı– “annenden garip bir şey duydum. Ressamlık mesleğine girmek istediğin izlenimine kapılmış.”</p>

    <p>Bu bir soru cümlesi olmadığı için başta cevap vermedim. Fakat babam başını kaldırıp yineledi: “Annen, Masuji, ressamlığı meslek edinmek istediğin izlenimine kapılmış. Bu düşüncesinde tabii ki yanılmış olmalı.”</p>

    <p>“Tabii,” dedim sessizce.</p>

    <p>“Yani onun yanlış anladığını söylüyorsun.”</p>

    <p>“Kuşkusuz.”</p>

    <p>“Anlıyorum.”</p>

    <p>Ben sessizce otururken, babam resimleri birkaç dakika daha inceledi. Sonra başını kaldırmadan, “Annen şimdi kapının önünden geçti galiba. Sen de duydun mu?”</p>

    <p>“Duymadım.”</p>

    <p>“Annen olmalı. Madem geçiyor, söyle de içeri gelsin.”</p>

    <p>Doğrulup kapıya gittim. Koridor tahmin ettiğim gibi karanlık ve boştu. Babam, “Masuji, hazır onu çağırmaya çıkmışken öbür resimlerini de toplayıp bana getir,” dedi.</p>

    <p>Belki de ben kuruyordum, ama birkaç dakika sonra annemle birlikte salona döndüğümde sanki çömlek muma biraz daha yaklaştırılmıştı. Bir de havada bir yanık kokusu sezer gibi oldum, ama çömleğin içine göz attığımda kullanıldığına dair bir ize rastlayamadım.</p>

    <p>Çalışmalarımın son örneklerini de desteye ekleyince babam belli belirsiz başını salladı. Hâlâ tablolarımla meşgul gibiydi ve karşısında sessizce oturan annemi de beni de bir süre görmezden geldi. Sonra iç geçirerek gözlerini kaldırdı ve bana, “Gezgin rahiplere fazla vakit ayıramayacağını tahmin ediyorum, Masuji, öyle değil mi?” diye sordu.</p>

    <p>“Gezgin rahipler mi? Sanmıyorum.”</p>

    <p>“Bu dünya hakkında söyleyecekleri çok şeyleri vardır. Çoğu zaman onlara kulak asmam. Fakat din adamları bazen insana dilenciden farksız görünseler de, terbiye icabı onlara saygılı davranmak gerek.”</p>

    <p>Duraklayınca ben de, “Evet, mutlaka,” diye karşılık verdim.</p>

    <p>Sonra babam anneme döndü ve, “Bizim köye uğrayan gezgin rahipleri hatırlıyor musun, Saçiko? Oğlumuz doğduktan kısa bir süre sonra onlardan biri evimize gelmişti. Tek eli olan sıska bir ihtiyar. Yine de çok kuvvetli bir adamdı. Onu hatırladın mı?” diye sordu.</p>

    <p>Annem, “Evet, elbette,” diye karşılık verdi. “Fakat belki de bazı rahiplerin dediklerini pek dikkate almamak gerek.”</p>

    <p>“Ama,” dedi babam, “aynı rahibin Masuji’nin kalbinin derinliklerini gördüğünü de hatırlıyorsundur. Giderken bizi uyarmıştı, hatırlıyor musun, Saçiko?”</p>

    <p>Annem, “Ama oğlumuz o zaman daha bebekti,” dedi. Onu duymamı istemiyormuş gibi kısık bir sesle konuşuyordu. Babamın sesiyse bir dinleyici topluluğuna hitap edercesine, gereksiz derecede yüksekti.</p>

    <p>“Giderken bizi uyarmıştı. Masuji bedence sağlıklıydı ama mizacında bir kusurla doğmuştu. Onu tembelliğe ve hileye itebilecek bir zaafı vardı. Bunu da hatırlıyor musun, Saçiko?”</p>

    <p>“Ama rahip oğlumuz hakkında birçok olumlu şey de söylemişti, öyle değil mi?”</p>

    <p>“Doğru. Oğlumuzun birçok iyi huyu da vardı, rahip bunu belirtmişti. Fakat uyarısını hatırlıyor musun, Saçiko? İyi huyları baskın çıksa da, o zaafların baş göstermesine karşı hep uyanık olmamız ve onları denetim altında tutmamız gerektiğini söylemişti. ‘Yoksa,’ demişti ihtiyar rahip, ‘Masuji büyüdüğünde haytanın teki olacak.’”</p>

    <p>Annem ihtiyatla, “Ama belki de,” dedi, “rahiplerin dediklerini o kadar da büyütmemek gerek.”</p>

    <p>Babam bu söze şaşırmış gibiydi. Bir süre sonra sanki annem çetin bir meseleye parmak basmış gibi düşünceli düşünceli başını salladı. “O sıralar rahibin dediklerini ben de pek ciddiye almak istemiyordum,” diye devam etti. “Fakat Masuji büyürken her seferinde o ihtiyarın hakkını teslim etmek zorunda kaldım. Oğlumuzun kişiliğine bir zaafın sinmiş olduğu su götürmez. Hiçbir kötü niyeti yok. Ama tembelliğiyle, faydalı işlere olan isteksizliğiyle, zayıf iradesiyle durmadan mücadele etmek zorunda kaldık.”</p>

    <p>Sonra biraz düşünerek resimlerimden üç dördünü alıp ağırlıklarını tartar gibi iki eliyle tuttu. Gözlerini bana çevirip, “Masuji, annen senin ressamlık mesleğine girmek istediğin izlenimine kapılmış. Bir yanlış anlama mı var dersin?” diye sordu.</p>

    <p>Gözlerimi indirip sessiz kaldım. Sonra annemin neredeyse fısıltı gibi çıkan sesini duydum. “O daha çok genç. Eminim çocukça bir hevesti.”</p>

    <p>Bir an hepimiz durduk, ardından babam, “Söylesene Masuji, ressamların nasıl bir dünyada yaşadıkları konusunda hiçbir fikrin var mı?” diye sordu.</p>

    <p>Önüme bakarak sessiz kaldım.</p>

    <p>“Ressamlar,” diye devam etti, “sefalet ve yoksulluk içinde yaşarlar. Onların dünyası iradesizlikte ve ahlaksızlıkta onlara her fırsatı sunar. Haklı değil miyim, Saçiko?”</p>

    <p>“Kesinlikle. Fakat mesleğini gerçekten yapan ve bu tuzaklara kapılmayan bir iki ressam vardır yine de.”</p>

    <p>Babam, “İstisnalar elbette olur,” dedi. Gözlerim hâlâ yerdeydi ama ses tonundan yine kafası karışmış gibi başını salladığını çıkarabiliyordum. “Olağanüstü bir azim ve kişiliğe sahip olan bir avuç ressam. Fakat maalesef oğlumuz öyle biri olmaktan çok uzak. Tam tersi. Onu bu tehlikelerden korumak bizim görevimiz. Ne de olsa onun gurur duyabileceğimiz biri olmasını isteriz, değil mi?”</p>

    <p>Annem, “Elbette,” dedi.</p>

    <p>Gözlerimi kaldırıp hızla etrafıma baktım. Yarıya kadar yanmış mumun alevi babamın yüzünün bir yarısını keskince aydınlatıyordu. Resimleri kucağına almıştı ve parmaklarını kenarlarında sabırsızca gezdirdiğini görebiliyordum.</p>

    <p>“Masuji,” dedi, “şimdi bizi yalnız bırakabilirsin. Annenle konuşmak istiyorum.”</p>

    <p>O akşam geç bir saatte, karanlıkta annemle karşılaştığımı hatırlıyorum. Büyük bir ihtimalle koridorlardan birinde rastlamışımdır ama konuştuklarını dinlemeye çalışmadığımdan eminim; kabul salonundan çıktıktan sonra orada olanları umursamamaya kararlı olduğumu iyi biliyorum. O günlerde evlerin hiçbirinde yeterli aydınlatma yoktu, dolayısıyla karanlıkta dikilerek konuşmamızda şaşılacak bir şey yok. Annemin gölgesini seçebiliyor ama yüzünü göremiyordum.</p>

    <p>“Evde bir yanık kokusu var,” dedim.</p>

    <p>“Yanık kokusu mu?” Annem bir an sessiz kaldı, sonra, “Hayır. Sanmam. Sana öyle gelmiştir, Masuji,” dedi.</p>

    <p>“Ama yanık kokusu aldım,” dedim. “Bak yine duyuyorum. Babam hâlâ kabul salonunda mı?”</p>

    <p>“Evet. Bir şey üstünde çalışıyor.”</p>

    <p>“Her ne yapıyorsa,” dedim, “beni zerrece ilgilendirmiyor.”</p>

    <p>Annem ses çıkarmayınca, “Bu tavrı sadece beni daha da hırslandırmaya yarıyor,” diye ekledim.</p>

    <p>“Bunu duymak güzel, Masuji.”</p>

    <p>“Beni yanlış anlama, anne. Önümüzdeki yıllarda babamın şimdi oturduğu yerde oturmaya ve kendi oğluma para pul, hesap kitap dersleri vermeye niyetim yok. Öyle biri olarak yetişsem benimle gurur duyar mısın?”</p>

    <p>“Doğrusu duyarım, Masuji. Babanın hayatında bu yaşında tahmin edebileceğinden çok daha fazlası var.”</p>

    <p>“Ama ben kesinlikle gurur duymam. Hırstan söz ederken böyle bir hayatın üstüne çıkmayı kastediyordum.”</p>

    <p>Annem bir süre sessizliğe gömüldü. Sonra, “İnsan gençken birçok şey ona sıkıcı ve cansız gelir. Ama yaşı ilerledikçe asıl önemli şeylerin bunlar olduğunu anlar,” dedi.</p>

    <p>Cevap vermek yerine galiba şöyle bir şey dedim: “Eskiden babamın iş toplantılarından ödüm kopardı. Ama son zamanlarda onlardan sadece sıkılıyorum. Hatta tiksiniyorum. Katılma ayrıcalığına sahip olduğum bu toplantılar ne? Bozuk para sayımı. Madeni paraların saatler boyu ellenmesi. Hayatım buna dönerse kendimi hiç affetmem.” Bir an annemin sessizce yürüyüp gittiği ve orada tek başına durup kendi kendime konuştuğum duygusuna kapıldım. Fakat tam karşımda kıpırdandığını duyunca, “Babamın kabul salonunda ne yaptığı beni zerrece ilgilendirmiyor. Tek yaptığı beni daha da hırslandırmak,” diye yineledim.</p>

    <p>Fakat konudan saptığımı görüyorum. Geçen ay, Setsuko kabul salonuna çiçekleri değiştirmeye geldiğinde onunla konuştuklarımızı burada kaydedecektim.</p>

    <p>Aklımda kaldığı kadarıyla kızım Budist sunağının önünde oturmuş, sunağı süsleyen çiçeklerden solmuş olanları ayıklamaya başlamıştı. Ben de onun biraz arkasında oturuyor, kucağına koymadan önce her çiçeği sapından nasıl özenle silkelediğini izliyordum. O sırada oldukça önemsiz bir konudan konuşuyorduk sanırım. Derken kızım, başını çiçeklerden çevirmeden, “Bunu söylediğim için kusuruma bakma, baba. Eminim aynı şey senin de aklına gelmiştir,” dedi.</p>

    <p>“Nedir o, Setsuko?”</p>

    <p>“Bunu söylememin tek nedeni, Noriko’nun evlilik görüşmelerinin büyük bir ihtimalle ilerleyeceğini düşünmem.”</p>

    <p>Setsuko vazodaki taze çiçekleri teker teker sunağın çevresine yerleştirmeye başlamıştı. Bu işlemi büyük bir itinayla yapıyor, sonucu görmek için her çiçeğin ardından biraz duraklıyordu. “Ben sadece şunu söylemek istiyordum ki,” diye devam etti, “görüşmeler fiilen başladığında babamızın kimi önlemler alması yerinde olabilir.”</p>

    <p>“Önlemler mi? Adımlarımızı elbette dikkatle atacağız. Ama tam olarak ne demek istediğini anlayamadım.”</p>

    <p>“Bağışla beni, özellikle soruşturma işini kastediyordum.”</p>

    <p>“E tabii ki elimizden gelen dikkati göstereceğiz. Geçen yıl tuttuğumuz dedektifi tutacağız. Belki hatırlarsın, çok güvenilir bir adamdı.”</p>

    <p>Setsuko bir çiçeği özenle yerleştirdi. “Kendimi yeterince açık ifade edemediğim için beni bağışla. Ben aslında onların soruşturmasını kastediyorum.”</p>

    <p>“Özür dilerim ama anladığımdan emin değilim. Saklayacak bir şeyimiz olduğunu bilmiyordum.”</p>

    <p>Setsuko kaygıyla güldü. “Babamız beni bağışlamalı. Yetenekli bir konuşmacı olmadığımı sen de biliyorsun. Kendimi iyi ifade edemediğim için Suiçi de beni sürekli eleştirir. Halbuki o ne kadar güzel konuşur. Onu örnek almalıyım.”</p>

    <p>“Konuşma yeteneğinde bir sorun olmadığına eminim, seni anlamayan benim.”</p>

    <p>Setsuko ansızın ellerini çaresizlik içinde kaldırdı. İçini çekerek, “Rüzgâr,” dedi ve bir kez daha çiçeklerine doğru eğildi. “Ben onları böyle seviyorum ama anlaşılan rüzgâr aynı fikirde değil.” Bir süre tekrar çiçeklerle ilgilendi. Sonra, “Beni bağışlamalısın, baba. Benim yerimde Suiçi olsaydı konuyu daha iyi açıklardı. Ama ne yazık ki yok. Ben sadece babamızın kimi önlemler almasının daha iyi olacağını söylemek istiyorum. Bir yanlış anlama olmasın diye. Noriko artık yirmi altısında. Geçen yıl yaşadığımıza benzer bir hayal kırıklığına daha tahammülümüz yok.”</p>

    <p>“Hangi konuda yanlış anlama olmasın diye, Setsuko?”</p>

    <p>“Geçmiş hakkında. Ama lütfen, yersiz konuştuğuma eminim. Babamız kuşkusuz bütün bunları düşünmüştür ve gerekeni yapacaktır.”</p>

    <p>Geriye çekilip eserini süzdü, sonra gülümseyerek bana döndü. Çiçekleri gösterip, “Bu işleri hiç beceremiyorum,” dedi.</p>

    <p>“Bence harika görünüyorlar.”</p>

    <p>Sunağa kuşkulu bir bakış atıp utangaç utangaç güldü.</p>

    <p class="paragraf">Dün tramvayla sessiz sakin Arakava banliyösünden geçerken aklıma kabul salonundaki o konuşma geldi ve içimi bir tedirginlik dalgası kapladı. Pencereden güneye doğru gittikçe evlerin seyreldiği manzaraya bakarken zihnimde kızımın sunak önünde oturan ve “önlemler” almamı salık veren hali belirdi. Başını hafifçe bana doğru döndürüp, “Geçen yıl yaşadığımıza benzer bir hayal kırıklığına daha tahammülümüz yok,” deyişi aklıma geldi yine. Ve ziyaretinin ilk sabahı verandada konuşurken, geçen yıl Miyakelerin vazgeçmeleriyle ilgili bir sırrı bildiğimi ima eden halini hatırladım. Geçtiğimiz ay boyunca bu anılar moralimi zaten bozmuştu, ama duygularımı enine boyuna deşmeye ancak şehrin sessiz köşelerine huzur içinde seyahat ettiğimde fırsat bulabildim ve fark ettim ki, aslında canım Setsuko’ya değil, kocasına sıkılıyor.</p>

    <p>Bir kadının, kocasının düşüncelerinden –Suiçi örneğinde olduğu gibi bu düşünceler basbayağı saçma olsa bile– etkilenmesi herhalde doğal. Fakat karısını kendi babasından kuşkulandırmaya kalkan bir adam da kızılmayı hak ediyor kesinlikle. Mançurya’da yaşadıklarını hesaba katarak geçmişte kimi davranışlarını hoş gördüm; örneğin, benim kuşağıma karşı sıkça gösterdiği nefret belirtilerini üstüme almadım. Öte yandan bu tür duyguların zamanla etkisini yitireceğine inanıyordum. Oysa Suiçi’ye bakınca kaybolmak bir yana, giderek kökleştiğini ve mantıksız bir hal aldığını görüyorum.</p>

    <p>Son zamanlarda, bilhassa Setsuko’nun geçen ayki ziyaretinden beri aynı saçma fikirler Noriko’ya da bulaşmış olmasa bunların hiçbirini dert etmeyeceğim; ne de olsa Setsuko ve Suiçi uzakta yaşıyorlar ve onları yılda en fazla bir kere görüyorum. Fakat Noriko’nun bu hali sinirimi bozuyor ve son günlerde kaleme sarılıp Setsuko’ya kızgınlığımı bildiren bir mektup yazmamak için kendimi zor tutuyorum. Karı kocanın gülünç dedikodularla eğlenmeleri iyi güzel de, bunları kendilerine saklasınlar. Daha katı bir baba, mutlaka çok önceden bunun çaresine bakardı.</p>

    <p>Geçen ay kaç kere kızlarımı baş başa vermiş, bir şeyi tartışırken yakaladım; suçlu bir tavırla sözlerini kesip yalancıktan yeni bir konuya geçtikleri dikkatimden kaçmadı. Hatta Setsuko’nun burada kaldığı beş gün boyunca bunun en az üç kez tekrarlandığını hatırlıyorum. Bu da yetmezmiş gibi daha birkaç gün önce kahvaltımızı bitirmek üzereyken Noriko, “Dün Şimizu mağazasının önünden geçerken bil bakalım tramvay durağında kimi gördüm? Jiro Miyake’yi,” dedi.</p>

    <p>“Miyake mi?” Noriko’nun onun adını böyle açık seçik anmasına şaşırıp başımı kâseden kaldırdım. “Talihsiz bir karşılaşma olmuş desene.”</p>

    <p>“Talihsiz mi? Doğrusunu istersen, baba, onu gördüğüme sevindim. Ama o utanmış görünüyordu, o yüzden de konuşmayı kısa kestim. Zaten yazıhaneye dönmem gerekiyordu. Bir iş için dışarı çıkmıştım. Fakat biliyor musun, artık sözlüymüş.”</p>

    <p>“Bunu o mu söyledi? Yüzsüzlüğe bak.”</p>

    <p>“Kendi isteğiyle değil tabii. Ben sordum. Ona yeni bir görüşmenin ortasında olduğumu anlattım ve evlilik işlerinin nasıl gittiğini sordum. Aynen böyle dedim. Yüzü kıpkırmızı kesildi! Fakat sonra dili çözüldü ve sözlenmek üzere olduğunu söyledi. Her şeyi halletmişler.”</p>

    <p>“İyi de Noriko, niçin bu kadar tedbirsiz davranıyorsun? Evlilik konusunu açmasan olmaz mıydı?”</p>

    <p>“Merak ettim. Artık bunun için o kadar üzülmüyorum. Hem bizim görüşmeler de yolunda gidiyor ya, geçen gün, Jiro Miyake hâlâ geçen seneye hayıflanıyorsa çok yazık, diye geçti aklımdan. Söz kesmek üzere olduğunu öğrenince ne kadar sevindiğimi tahmin edersin.”</p>

    <p>“Anlıyorum.”</p>

    <p>“Yakında gelinle tanışırım herhalde. Eminim çok tatlı bir kızdır, ne dersin, baba?”</p>

    <p>“Öyledir tabii.”</p>

    <p>Yemeğine dönen Noriko bir süre sonra, “Dilimin ucuna gelen bir soru daha vardı. Ama sormadım,” dedi. Öne doğru eğilip, “Az daha geçen seneyi soruyordum. Niçin vazgeçtiklerini,” diye fısıldadı.</p>

    <p>“Sormamakla iyi etmişsin. Zaten o zaman sebebini açıkça belirtmişlerdi. Gencin sana layık olamayacak bir mevkide bulunduğunu düşünüyorlardı.”</p>

    <p>“Fakat bunun bir bahane olduğunu sen de biliyorsun, baba. Gerçek sebebini hiçbir zaman öğrenemedik. En azından ben öğrenemedim.” Bunu öyle bir söyledi ki, yine başımı kâseden kaldırmadan edemedim. Yemek çubuklarını havada tutan Noriko, bir şey dememi bekliyor gibiydi. Ben yemeyi sürdürünce, “Sence niye vazgeçtiler? Kulağına bir şey geldi mi hiç?” diye sordu.</p>

    <p>“Kulağıma hiçbir şey gelmedi. Dediğim gibi, gencin sana göre yetersiz bir mevkide olduğunu düşündüklerini söylediler. Bence çok mantıklı bir gerekçe.”</p>

    <p>“Acaba onların beklentilerini karşılayamadığımdan mı, diye merak ediyorum. Belki de yeterince güzel değilim. Sence öyle bir şey olabilir mi?”</p>

    <p>“Seninle ilgili bir şey olmadığını gayet iyi biliyorsun. Ailelerin görüşmelerde vazgeçmelerinin türlü nedenleri olabilir.”</p>

    <p>“Ben de, madem benimle ilgili değil, neden o şekilde vazgeçtiklerini merak ediyorum, baba.”</p>

    <p>Kızımın konuşma tarzında bana doğal gelmeyen, maksatlı bir yan vardı. Belki benim kuruntumdur, ama bir baba kızının sesindeki küçücük bir alçalma veya yükselmeyi fark etmeyecekse kim edecek?</p>

    <p>Her neyse, Noriko’yla bu söyleşimiz aklıma Jiro Miyake’yle bir tramvay durağında lafa daldığımız karşılaşmayı getirdi. Bir yılı biraz aşkın bir süre önce (Miyake ailesiyle görüşmeler hâlâ devam ediyordu), eve dönen insanların çalışmayla geçen günün ardından şehrin sokaklarını doldurduğu bir akşamüstüydü. Bir sebepten yolum Yokote semtine düşmüştü ve Kimura şirket binasının önündeki tramvay durağına doğru yürüyordum. Yokote’yi biliyorsanız, yazıhaneleri de hatırlarsınız. O yazıhanelerin birinden çıkmış olan Jiro Miyake’yle, iki dükkânın cephesi arasındaki dar bir merdivende karşılaştım.</p>

    <p>O zamana dek onu sadece iki kez görmüştüm, ama her ikisi de üstünde en iyi giysilerinin olduğu aile toplantılarıydı. Bu sefer koltuğunun altına bir evrak çantası taşıyordu, kendisine biraz büyük gelen eski yağmurluğuyla da epey farklı görünüyordu. Üstlerinden emir almaya alışmış genç bir adam görüntüsündeydi; duruşu, her an eğilmeye hazır olduğu izlenimini veriyordu. Çıktığı yazıhanenin işyeri mi olduğunu sorunca, sanki onu bir kerhaneden çıkarken yakalamışım gibi gergin gergin gülmeye başladı.</p>

    <p>Ondaki sıkıntılı halin sırf tesadüfen karşılaşmamıza verilemeyecek kadar abartılı olduğu dikkatimden kaçmamıştı, ama o zaman bunu yazıhane binasının ve çevresinin harap görüntüsünden duyduğu utanca bağlamıştım. Ancak bir hafta kadar sonra Miyakelerin vazgeçtiğini öğrenince, şaşkınlığa uğrayan zihnimle o karşılaşmaya geri dönüp birtakım anlamlar çıkarmaya uğraştım.</p>

    <p>O günlerde yine ziyaretimize gelmiş olan Setsuko’ya, “Acaba,” demiştim, “onunla konuştuğumda vazgeçmeye zaten karar vermişler miydi?”</p>

    <p>Setsuko, “Babamızın gözlemlediği gerginliğin bundan kaynaklanmış olabileceği kesin,” diye cevap vermişti. “Niyetlerini açığa vuracak hiçbir şey demedi mi?”</p>

    <p>Fakat daha o zaman bile, genç Miyake’yle aramızda geçen konuşmayı, aradan henüz bir hafta geçmiş olmasına rağmen hayal meyal hatırlıyordum. Bir de tabii o akşamüstü hâlâ Noriko’yla söz kesilmesinin an meselesi olduğunu ve müstakbel bir hısımla muhatap olduğumu varsayıyordum. Dolayısıyla dikkatimi genç Miyake’yi rahatlatmaya vermiş, tramvay durağına kadarki kısa yürüyüşümüzde ve orada dikilerek geçirdiğimiz birkaç dakikada neler söylendiğinin pek üstünde durmamıştım.</p>

    <p>Yine de karşılaşmadan sonraki günlerde olan biteni düşünürken aklıma değişik bir fikir geldi: Belki o karşılaşma da vazgeçmelerinde etkili olmuştu.</p>

    <p>Setsuko’ya, “Bu da mümkün,” demiştim. “Miyake işyerini gördüğüm için çok utanmıştı. Belki de ailelerimiz arasındaki uçurumun büyüklüğü o zaman kafasına dank etti. Sonuçta bunu bir bahane denemeyecek kadar sık dile getirdiler.”</p>

    <p>Fakat bu tahminin Setsuko’yu ikna etmediğini anladım. Öyle görünüyor ki, eve dönünce kardeşinin sözlenememesi üstüne kocasıyla çeşitli tahminler yürütmüşler. Çünkü kızım bu sene belli –belki de Suiçi’ye ait– düşüncelerle geldi. Öyle olunca Miyake’yle karşılaşmamı tekrar gözden geçirmeye, başka bir açıdan ele almaya mecbur kaldım. Fakat dediğim gibi, bir hafta sonrasında bile olanları zor hatırlarken, aradan bir yıldan fazla zaman geçmişken neyi ne kadar hatırlayacaktım?</p>

    <p>Öte yandan, söyleşimizin önceleri pek önemsemediğim bir bölümü yeni aklıma geldi. Miyake’yle anacaddeye ulaşmıştık ve Kimura şirket binasının önünde tramvaylarımızı bekliyorduk. Yanılmıyorsam Miyake, “Bugün işyerinde bazı kötü haberler aldık. Ana şirketimizin başkanı vefat etmiş,” dedi.</p>

    <p>“Bunu duyduğuma üzüldüm. Yaşı ilerlemiş miydi?”</p>

    <p>“Daha altmışlarının başındaydı. Onu kanlı canlı görme fırsatım hiç olmadı ama yayınlarımızdaki fotoğraflarından biliyorum tabii. Büyük bir insandı, hepimiz öksüz kalmış gibi hissediyoruz.”</p>

    <p>“Sizin için ağır bir darbe olmalı.”</p>

    <p>Miyake, “Gerçekten öyle oldu,” dedi ve bir süre durdu. Sonra devam etti: “Fakat işyerindekiler olarak saygımızı nasıl sunacağımız konusunda biraz kararsızız. Açık olmak gerekirse, başkanımız intihar etti.”</p>

    <p>“Sahi mi?”</p>

    <p>“Evet. Gazla zehirlemiş kendini. Fakat görünüşe bakılırsa önce harakiri yapmaya çalışmış; karın bölgesinde küçük çizikler varmış.” Miyake ciddiyetle yere bakıyordu. “Sorumluluğu altındaki şirketlerden böyle özür dilemiş.”</p>

    <p>“Özür mü dilemiş?”</p>

    <p>“Başkanımız belli ki savaştaki bazı olaylardan kendini sorumlu hissediyormuş. Amerikalılar iki kıdemli yöneticiyi görevden almışlardı, ama başkanımıza göre anlaşılan bu yeterli olmamış. Bu hareketi, savaşta ailelerini kaybedenler adına bizden özür dilemek için yaptı.”</p>

    <p>“Doğrusu bana biraz aşırı bir hareket gibi geldi,” dedim. “Dünya şirazesinden çıkmış gibi. Her gün birinin özür dilemek için kendini öldürdüğü haberleri geliyor. Söylesenize, Bay Miyake, bu olanlar sizce de büyük bir ziyan değil mi? Sonuçta ülkeniz savaştaysa onun için elinizden geleni yaparsınız, bunda utanacak bir şey yok. Kendinizi öldürerek özür dilemeye ne gerek var.”</p>

    <p>“Kuşkusuz haklısınız, efendim. Fakat dürüst olmak gerekirse şirketteki herkes çok rahatladı. Artık geçmişteki günahlarımızı unutabilir ve geleceğe bakabiliriz. Başkanımız büyük bir iş yaptı.”</p>

    <p>“Ama aynı zamanda kendini ziyan etti. En iyi insanlarımız bu yüzden canlarını feda ediyor.”</p>

    <p>“Gerçekten öyle, efendim, çok yazık. Bazen özür dilemek için hayatını vermesi gereken nice insanın sorumluluklarıyla yüzleşemeyecek kadar korkak olduğunu düşünüyorum. O zaman da soylu davranışlar sergileme görevi başkanımız gibilerine düşüyor. Savaştaki mevkilerine dönen dünya kadar insan var. Onların bazısı düpedüz savaş suçlusu. Asıl özür dilemesi gerekenler onlar.”</p>

    <p>“Demek istediğinizi anlıyorum,” dedim. “Ama savaşta ülkemiz için sadakatle çarpışan ve çalışan insanlara savaş suçlusu diyemeyiz. O lafı bugünlerde fazla rahat kullanıyoruz.”</p>

    <p>“Fakat efendim, onlar bu ülkeyi yanlış yola sürüklediler. Sorumluluklarını kabul etmelerinden daha doğru ne olabilir? Hatalarını inkâr etmeleri korkaklık. Ülke adına yapılan hataları inkâr etmek de korkaklığın en büyüğü.”</p>

    <p>O akşamüstü Miyake sahiden bütün bunları söyledi mi? Belki de sözlerini Suiçi’nin edebileceği laflarla karıştırıyorum. Olur mu olur; sonuçta Miyake’ye müstakbel damadım gözüyle bakıyordum ve onu bir şekilde gerçek damadım yerine koymuş olabilirim. Nitekim “Korkaklığın en büyüğü” gibi tabirler yumuşak huylu genç Miyake’den çok Suiçi’ye yakışır. Miyake’nin böyle bir konuyu açmış olmasını biraz garip bulsam da, o gün tramvay durağında buna benzer bir konuşmanın geçtiğinden gerçekten eminim. “Korkaklığın en büyüğü” tabirine gelince, bunun Suiçi’ye ait olduğundan hiç kuşkum yok. Hatta şimdi düşünüyorum da, Kenji’nin küllerinin gömüldüğü törenin akşamında bunu Suiçi’den duyduğuma kalıbımı basarım.</p>

    <p>Oğlumun küllerinin Mançurya’dan gelmesi bir yıldan uzun sürmüştü. Bize söylendiğine göre oradaki komünistler işi yokuşa sürüyorlardı. Mayın tarlasından geçmek için yaptıkları umutsuz hamlede hayatını kaybeden yirmi üç gençle birlikte sonunda Kenji’nin külleri de gelmişti, ama bu küller onun muydu veya sadece onun muydu, bunu bilmemize imkân yoktu. Setsuko bana o sıralar gönderdiği mektupta, “Fakat kardeşimin külleri karıştıysa bile,” diyordu, “hiç olmazsa yalnızca arkadaşlarınınkiyle karıştığını biliyoruz. Bundan da şikâyetçi olamayız.” Böylece küllerin Kenji’ye ait olduğunu kabullenip iki yıl gecikmiş cenaze törenini geçen ay düzenledik.</p>

    <p>Mezarlıktaki törenin ortasındayken Suiçi’nin sinirle uzaklaştığını fark ettim. Kocasının nesi olduğunu sorduğumda, Setsuko telaşla, “Lütfen kusuruna bakma, kendini pek iyi hissetmiyor. Dengesiz beslenmenin kötü etkilerini aylardır üstünden atamadı,” diye fısıldadı.</p>

    <p>Fakat daha sonra törene katılan konuklar evimde toplanmaya başlayınca, Setsuko, “Lütfen anlayış göster, baba. Böyle merasimler Suiçi’yi derinden üzüyor,” dedi.</p>

    <p>“Ne kadar dokunaklı,” dedim. “Kardeşinle bu kadar yakın olduğunu bilmiyordum.”</p>

    <p>Setsuko, “Bir araya geldiklerinde iyi anlaşırlardı,” diye açıkladı. “Hem Suiçi kendini Kenji ve benzerleriyle özdeşleştiriyor. Aynı şeyin pekâlâ kendi başına da gelmiş olabileceğini söylüyor.”</p>

    <p>“Zaten bu yüzden töreni terk etmemesi gerekmiyor muydu?”</p>

    <p>“Üzgünüm, baba, Suiçi saygısızlık etmek niyetinde değildi. Ama geçen yıl Suiçi’nin arkadaşları için o kadar çok cenazeye katıldık ki, bu duruma çok kızıyor.”</p>

    <p>“Kızıyor mu? Ne diye kızıyor?”</p>

    <p>Fakat o sırada yeni konuklar geldi ve konuşmayı yarıda kesmek zorunda kaldım. Ancak o akşamın ilerleyen saatlerinde bizzat Suiçi’yle konuşma fırsatı buldum. Konukların çoğu hâlâ bizimleydiler ve kabul salonunda toplanmıştık. Salonun öbür yanında tek başına dikilen damadımın uzun gölgesini fark ettim; bahçeye açılan sürme kapıyı aralamıştı ve konuşmaların uğultusuna arkasını dönmüş, karanlığa bakıyordu. Yanına yaklaşıp, “Suiçi, Setsuko cenaze törenlerinin seni kızdırdığını söylüyor,” dedim.</p>

    <p>Dönüp gülümsedi. “Galiba öyle. Böyle şeyleri düşününce kızıyorum. Yitirdiğimiz şeyleri.”</p>

    <p>“Evet. Neleri yitirdiğimizi düşününce korkunç. Fakat Kenji de birçokları gibi cesurca öldü.”</p>

    <p>Damadım bir an durgun, ifadesiz bir yüzle bana baktı; zaman zaman takındığı bu tavra hâlâ alışamadım. O bakışın son derece masum olduğuna kuşkum yok, ama belki de iri yapılı olduğundan ve yüz hatları biraz ürkütücü geldiğinden, ifadesinde tehditkâr veya suçlayıcı bir şeyler görmek de mümkün.</p>

    <p>Sonunda, “Cesurca ölümlerin ardı arkası kesilmiyor,” dedi. “Liseden birlikte mezun olduğum arkadaşlarımın yarısı cesurca öldü. Gerçi hiçbirinin bundan haberi yoktu, ama hepsi de aptalca davalar uğruna öldüler. Beni en çok kızdıran ne, biliyor musun, baba?”</p>

    <p>“Nedir, Suiçi?”</p>

    <p>“Kenji gibileri böyle cesurca ölsünler diye oralara gönderenler bugün nerede? Tıpkı eskisi gibi hayatlarına devam ediyorlar. Amerikalılara ne istiyorlarsa verip eskisinden de iyi durumda olanların birçoğu, bizi felakete sürükleyenlerin ta kendisi. Yasını tuttuklarımızsa Kenji ve benzerleri. Cesur gençler aptalca davalar uğruna öldüler, asıl suçlularsa hâlâ aramızda. Gerçek yüzlerini göstermeye, sorumluluklarını kabul etmeye korkuyorlar.” Ve işte o sırada, tam karanlığa doğru dönerken o sözü söylediğine eminim: “Bana kalırsa korkaklığın en büyüğü onlarınki.”</p>

    <p>Cenaze töreni tüm gücümü tüketmişti, yoksa hiç olmazsa bazı düşüncelerine itiraz ederdim. Fakat konuşmak için nasıl olsa başka fırsatların da doğacağına hükmederek sözü başka konulara getirdim. Geceye doğru bakarak onunla birlikte dikildiğimi, işini ve İçiro’yu sorduğumu hatırlıyorum. Savaştan döndüğünden beri damadımı pek görememiştim ve şimdi artık alıştığım değişmiş, biraz da nefret dolu haliyle ilk kez tanışıyordum. O akşam savaştan önceki resmi tavırlarını bir yana bırakıp o şekilde konuşmasına şaşırmış ama bunu törenin duygusal etkisine, genel olarak da savaşta yaşadıklarına (Setsuko’nun çıtlattığına göre feci şeylermiş) vermiştim.</p>

    <p>Oysa o akşam tanık olduğum ruh hali sonraki günlerde göreceğimden farklı olmayacaktı; savaştan iki yıl önce Setsuko’yla evlenen kibar, çekingen gencin uğradığı değişim sahiden de kayda değer. Onun kuşağından onca insanın ölmesi elbette çok üzücü, ama bu yüzden büyüklerine kin beslemesi şart mı? Şimdilerde –özellikle Setsuko’yu da etkilediğini sandığım için– kaygı verici bulduğum görüşlerinde bir acımasızlık, neredeyse bir art niyet var.</p>

    <p>Fakat bu değişim kesinlikle damadımla sınırlı değil. Aynısını bugünlerde her yerde görüyorum; yeni kuşakta bir şeyler tam olarak anlayamadığım bir şekilde değişime uğradı ve bu değişimin kimi bakımlardan rahatsız edici olduğu inkâr edilemez. Söz gelimi, daha geçen akşam Bayan Kavakami’deyken bar tezgâhının ilerisinde oturan bir adamın sözlerine kulak misafiri oldum.</p>

    <p>“O deliyi hastaneye kaldırdıklarını duydum. Birkaç kaburgası kırılmış ve beyin sarsıntısı geçirmiş,” diyordu.</p>

    <p>Bayan Kavakami kaygılı bir bakışla, “Yeniyetme Hirayama’yı mı kastediyorsun?” diye sordu.</p>

    <p>“Adı o muymuş? Sürekli bağırarak dolaşan şu adam var ya. Birileri onun kulağını çekmeli. Görünüşe göre geçen akşam yine dayak yemiş. Ne söylerse söylesin, öyle bir deliyle dalaşmaları ayıp.”</p>

    <p>Bunu duyunca adama dönüp, “Affedersiniz, yeniyetme Hirayama mı saldırıya uğramış? Niçin?” diye sordum.</p>

    <p>“Anlaşılan şu eski askeri marşlardan birini söyleyip gerici sloganlar atmış.”</p>

    <p>“İyi de yeniyetme Hirayama bunu hep yapıyordu,” dedim. “Zaten bildiği iki üç parça. Ona o kadarını öğretmişler.”</p>

    <p>Adam omuz silkti. “Katılıyorum, öyle bir deliye dayak atmak çok gereksiz. Buna alçaklık denir. Ama adam Kayabaşi Köprüsü’ndeymiş ve hava karardı mı oranın tekin olmadığını siz de bilirsiniz. Köprünün direğine dayanıp bir saat kadar marş falan okumuş. Yolun karşısındaki bardan onu duyabiliyorlarmış ve anlaşılan birkaçının tepesi atmış.”</p>

    <p>Bayan Kavakami, “Ama bunun ne lüzumu var?” diye sordu. “Hirayama’nın kimseye zararı dokunmaz ki.”</p>

    <p>Adam bardağını ağzına götürürken, “Eh, birinin ona yeni şarkılar öğretmesi gerek,” dedi. “Eskileri okumaya devam ederse dayaktan kurtulamaz.”</p>

    <p>Yaşı en aşağı elli olmalı, ama biz ona hâlâ yeniyetme Hirayama deriz. Zekâ yaşının bir çocuğunki kadar olduğu düşünülürse, çok da yersiz sayılmaz. Hatırladığım kadarıyla ona misyonerlikteki Katolik rahibeler baktı, ama herhalde Hirayama adlı bir aileden dünyaya gelmiştir. Zevkler mahallemizin hâlâ canlı olduğu eski günlerde yeniyetme Hirayama’yı her zaman Migi-Hidari’nin veya komşu işletmelerden birinin girişine yakın, yerde otururken bulurduk. Bayan Kavakami’nin dediği gibi son derece zararsız biriydi ve savaştan önceki yıllarda olduğu kadar savaşta da, okuduğu askeri marşlar ve taklit ettiği vatansever nutuklarla zevkler mahallemizde herkesçe sevilen biri haline gelmişti.</p>

    <p>Ona o marşları kim öğretti, bilmiyorum. Repertuarında en fazla iki üç parça vardı, o da yalnızca parçaların ilk dizeleri. Fakat onları epey etkileyici bir sesle okur ve dizeler arasında ellerini beline dayar, göğe doğru gülümseyip bağırarak dinleyicilerim eğlendirirdi: “Bu köy İmparator için gereken fedakârlıktan payına düşeni yapmalıdır! İçinizden bazıları canını verecek! Bazılarınız da yeni bir şafağa zaferle dönecek!” –veya buna benzer sözler. İnsanlar da, “Şu yeniyetme Hirayama, aklı kıt olmasına rağmen işin özünü anlamış. Tam bir Japon,” derlerdi. İnsanların durup ona para verdiklerini veya yiyecek bir şeyler aldıklarını, öyle zamanlarda delinin yüzünün bir gülümsemeyle aydınlandığını çok görmüşümdür. Yeniyetme Hirayama’nın ona gösterilen ilgi ve sevgi yüzünden vatansever şarkıları saplantı haline getirdiğine eminim.</p>

    <p>O günlerde kimse öyle delilere aldırmazdı. İnsanlara ne oldu da öyle birini dövebiliyorlar? Şarkılarından ve konuşmalarından hoşlanmayabilirler, ama bir zamanlar yeniyetme Hirayama’nın başını okşayarak o birkaç satırı beynine kazımasına yardımcı olanlar da muhtemelen o adamlardı.</p>

    <p>Fakat dediğim gibi bugünlerde bu ülkeye değişik bir ruh hali hâkim ve Suiçi’nin tutumu herhalde istisna değil. Genç Miyake’de de benzer bir nefretin olduğunu söylesem bilmem haksızlık mı ederim, ama günümüzdeki gidişata bakıp insanların söyledikleri üstünde düşününce hepsinde aşağı yukarı aynı hıncın olduğu görülüyor. Ne olursa olsun, Miyake’nin ağzından o sözler çıktı; kim bilir, belki de Miyake ve Suiçi’nin kuşağından olan bütün gençler böyle düşünür ve konuşur oldular.</p>

    <p class="paragraf">Dün şehrin güneyine, Arakava semtine doğru bir yolculuk yaptığımı sanırım belirttim. Arakava, güney tramvay hattının son durağıdır ve neredeyse herkes, hattın o kadar uzaktaki banliyölere dek uzatılmasını hayretle karşılar. Gerçekten de tertemiz süpürülen sokakları, kaldırımlardaki sıra sıra çınar ağaçları, müstakil ve ağırbaşlı evleriyle Arakava’yı şehrin bir parçası olarak düşünmek zor. Fakat bana sorarsanız yetkililer tramvayı buraya kadar getirmekle iyi ettiler; şehir sakinlerinin daha sessiz ve daha az kalabalık bölgelere kolayca ulaşabilmesi şüphesiz onların yararına olacaktır. Bizler bu nimetleri pek bilmezdik; özellikle sıcak yaz aylarında şehrin insana verdiği bunaltıcı duygunun tramvay hattı döşendikten sonra ciddi ölçüde hafiflediğini iyi hatırlıyorum.</p>

    <p>Otuz yıl boyunca yolcuların sinirini bozan yetersiz hatların yerini alan şimdiki tramvaylar galiba 1931’de faaliyete geçti. O sıralar burada yaşamıyorduysanız, bu yeni hatların şehir hayatına birçok bakımdan nasıl etki ettiğini hayal bile edemezsiniz. Koca semtler sanki bir gecede kişilik değiştirdi; öteden beri insanlarla dolup taşan parklar ıssızlaştı; nicedir kök salmış iş kolları ağır kayıplar verdi.</p>

    <p>Tabii bundan beklenmedik avantajlar sağlayan semtler de oldu. Onlardan biri de, kısa bir süre sonra zevkler mahallemiz olacak olan Tereddüt Köprüsü’nün karşı yakasındaki bölgeydi. Yeni tramvay hatlarından önce orada çatıları tahta kiremit kaplı evlerin sıralandığı birkaç sıkıcı arka sokaktan başka bir şey bulamazdınız. O zamanlar kimse orayı bir mahalle olarak görmez ve ancak “Furukava’nın doğusu” olarak tarif edebilirdi. Oysa yeni tramvay seferleriyle Furukava son durağında inen yolcular ikinci ve son derece dolambaçlı bir tramvay yolculuğuna katlanmaktansa şehir merkezine yayan olarak gitmeyi tercih ediyorlardı ve bunun sonucunda insanlar bir anda akın akın o bölgeden yürüyerek geçmeye başladılar. Orada olup da yıllardır kendini zor geçindiren bir avuç barın işleri olağanüstü derecede açılırken, birbiri ardınca yenileri faaliyete geçti.</p>

    <p>Daha sonra Migi-Hidari adını alacak olan işletme o günlerde –eski bir gazi olan mal sahibinin adıyla– kısaca “Yamagata’nın yeri” olarak biliniyordu ve semtteki en eski bardı. O sıralar biraz renksiz bir mekândı, ama yine de şehre geldiğim yıllardan beri müdavimiydim. Hatırladığım kadarıyla Yamagata ancak tramvayın gelişinden birkaç ay sonra çevresinde neler olduğunu anladı ve yeni fikirler geliştirmeye başladı. Dört başı mamur bir barlar bölgesi olması mukadder bir semtte kendi işletmesinin civardaki öbür işletmelere göre –hem en eskisi olması hem de üç sokağın kesişme noktasında yer almasıyla– başı çekmesi kaçınılmaz görünüyordu. O bakımdan, diye düşünüyordu Yamagata, müesseseyi büyütmek ve görkemli bir tarzda yeniden açmak onun için bir görevdi. Üst kattaki esnaf kendi dükkânını satmaya hazırdı ve bunun için gerekli sermaye de kolayca toparlanabilecek bir miktardı. Gerek kendi işletmesinin, gerek semtin geri kalanının önündeki asıl engel şehrin yöneticileriydi.</p>

    <p>Yamagata bu konuda kuşkusuz haklıydı. Çünkü hatırlayacağınız üzere, 1933-1934 yılları yeni bir zevkler mahallesi kurma hayallerinin en yersiz kaçacağı zamanlardan biriydi. Yetkililer şehir hayatının eğlence yanını denetim altında tutmak için katı bir siyaset izliyorlardı, hatta şehir merkezinde bulunan düşük kalitedeki müesseselerin çoğunun kapatılması an meselesiydi. Dolayısıyla Yamagata’nın fikirlerine başta pek sıcak bakmadım. Ancak nasıl bir yer tasarladığını anlatıp beni epey etkileyince, ona yardım etmek için elimden geleni yapacağıma söz verdim.</p>

    <p>Migi-Hidari’nin doğuşunda benim de küçük bir payım olduğunu daha önce belirtmiş olmalıyım. Tabii varlıklı biri olmadığımdan, mali olarak yapabileceğim pek bir şey yoktu. Fakat o zamanlar şehirde belli bir ünüm vardı; aklımda kaldığı kadarıyla henüz devlet sanat kurulunda görev almamıştım ama oradakilerle kişisel bağlarım vardı ve kimi kararlarda sık sık bana danışıyorlardı. O bakımdan Yamagata için yetkililere verdiğim dilekçenin bir etkisi olmuştur.</p>

    <p>“İşletmecinin niyeti,” diye açıklıyordum orada, “söz konusu müesseseyi günümüz Japonyasında doğan yeni vatansever ruhun göklere çıkarıldığı bir yer haline getirmektir. Dekor bu yeni ruhu yansıtacak ve onunla uyuşmayan müşterileri tereddütsüzce oradan ayrılmaya davet edecektir. İşletmeci ayrıca anılan yeni ruhu çalışmalarıyla en iyi yansıtan şehirli sanatçıların ve yazarların bir araya gelip içebilecekleri bir müessese yaratmayı amaçlamaktadır. Bu son hususla ilgili olarak çeşitli meslektaşlarımın desteğini şahsen aldığımı belirtmeliyim: Aralarında ressam Masayuki Harada’yı, oyun yazarı Misumi’yi, gazeteciler Şigeo Otsuji ve Fiji Nastuki’yi (sizin de bildiğiniz gibi hepsinin eserleri İmparator hazretlerine yılmaz bir bağlılık sergiler) anabilirim.”</p>

    <p>Dilekçenin devamında, semte damgasını vuracak tarzda bir işletmenin bölgede arzulanan havayı yaratmak için ideal bir araç olacağını belirtiyordum.</p>

    <p>“Aksi halde,” diye uyarmıştım, “ortadan kaldırmak için büyük çaba harcadığımız ve kültürümüzün dokusunu son derece zedelediğini bildiğimiz türden bir ahlaksızlığın kol gezdiği bir semtle daha karşı karşıya kalabiliriz.”</p>

    <p>Yetkililer sakin bir kabullenişle değil, beni hayrete düşüren bir istekle karşılık verdiler. Sanırım tahminimden de büyük bir saygı gördüğümü anlayıp şaşırdığım olaylardan biri de budur. Öte yandan ben hiçbir zaman saygı konusunun üstünde duran biri olmadım. Migi-Hidari’nin doğuşunun beni bu kadar hoşnut etmesinin nedeni başkaydı; ben bir süredir savunduğum şeyin (yeni Japon ruhunun eğlenmeye engel olmadığının) doğrulanmasından gurur duyuyordum. Bir başka deyişle, eğlence arayışının yozlaşmayla el ele gitmesi şart değildi.</p>

    <p>Böylece tramvay hattının gelişinden iki buçuk yıl sonra Migi-Hidari açıldı. Mekân baştan aşağı hünerle yenilenmişti; karanlık çöktükten sonra yolu o taraftan geçen birinin yan duvarlarından, saçaklardan, pencere eşiklerinden ve ana girişin üstünden düzgün sıralar halinde sarkan irili ufaklı çok sayıdaki fenerle ışıl ışıl cephesini görmemesi imkânsızdı; tabii mahya kirişine asılı ışıklandırılmış dev bayrak da cabası. Bayrağın zemininde askeri düzen içinde yürüyen postalların resmi, ön planda ise binanın yeni adı yer alıyordu.</p>

    <p>Açılıştan sonraki bir akşam Yamagata beni içeri almış, en beğendiğim masayı seçmemi söylemiş ve bundan böyle onu sadece bana tahsis edeceğini belirtmişti. Galiba ona yaptığım küçük iyiliğin karşılığıydı bu. Fakat ona bakarsanız ben her zaman Yamagata’nın en iyi müşterilerinden biri olmuşumdur.</p>

    <p>Nitekim Migi-Hidari’nin doğuşundan önce de yirmi yıl boyunca Yamagata’nın mekânına devam etmiştim. Kendi hesabıma konuşursam, özel bir tercihten dolayı değildi bu –daha öncede dediğim gibi, sıradan bir bardı burası, delikanlılık çağımda şehre ayak basar basmaz Furukava’ya yerleşmiştim ve Yamagata’nın yeri kolayıma geliyordu.</p>

    <p>Furukava’nın o günlerde ne kadar çirkin bir yer olduğunu hayalinizde canlandırmakta zorlanabilirsiniz. Gerçekten de eğer şehirde yeniyseniz, ben Furukava’dan dem vurdukça, gözünüzün önüne buraya şimdi yaptıkları park ve alametifarikası olan şeftali ağaçları geliyor olabilir. Oysa şehre 1913’teki ilk gelişimde semtimiz küçük işletmelere ait ve çoğu terk edilmiş veya bakımsız kalmış fabrikalar ve depolarla doluydu. Furukava’da evler eski ve haraptı, içinde yaşayanlar da ancak en düşük kiraları karşılayabilenlerdi.</p>

    <p>Bana gelince, bekâr oğluyla yaşayan ihtiyar bir kadının üstündeki küçük ve aslında ihtiyaçlarıma hiç de uygun olmayan bir tavan arasında kalıyordum. Evde elektrik olmadığından yağ lambasının ışığında resim yapmak zorundaydım; neredeyse sehpa açacak yer bile yoktu ve duvarlara da tatamiye de boya sıçratıp duruyordum; gece boyu çalışırken çoğu zaman ihtiyar kadını veya oğlunu uyandırıyordum; canımı en çok sıkan şey de tavanın dik durmama müsaade etmeyecek kadar alçak olması ve bu yüzden de saatlerce yarı çömelmiş vaziyette, başımı durmadan kirişe çarpa çarpa çalışmak zorunda kalmamdı. Fakat o günlerde Takeda şirketinin beni kabul etmesi ve ressam olarak hayatımı kazanabilmem beni o kadar sevindirmişti ki, bu mutsuz şartlarda yaşamaya aldırmıyordum bile.</p>

    <p>Gün içinde elbette kendi odamda değil, Üstat Takeda’nın “stüdyo”sunda çalışıyordum. Orası da Furukava’da, bir lokantanın üst katındaki uzun (o kadar uzundu ki, on beşimiz sehpalarımızı bir sıra halinde yan yana açabiliyorduk) salondaydı. Tavan benim odamınkinden yüksek olmasına rağmen ortadan epeyce bel vermişti; oraya her gelişimizde, önceki güne göre birkaç santim daha çöktüğü şeklinde şakalar yapardık hep. Salonun uzun duvarı boyunca sıralanan pencerelerin bize çalışmak için sözümona iyi ışık vermesi gerekiyordu, ama nedense içeri vuran güneş ışıkları daima fazla keskin oluyor ve salonu biraz da kamara havasına büründürüyordu. Salonla ilgili bir başka sorun da, lokantacının, müşterilerin gelmeye başladığı akşam altıdan sonra kalmamıza izin vermemesiydi. “Yukarıda bir sığır sürüsü gibi ses çıkarıyorsunuz,” diyordu. O yüzden de işe kendi odalarımızda devam etmekten başka çaremiz kalmıyordu.</p>

    <p>Sanırım akşamları çalışmadan işlerimizi yetiştirme şansımızın olmadığını burada belirtmem gerek. Takeda şirketi çok kısa süreler içinde çok sayıda tabloyu bitirebilmesiyle övünüyordu; Üstat Takeda, gemilerin limandan ayrılacakları gün olan teslim tarihine uymazsak gelecekte alacağımız siparişleri rakip kuruluşlara kaptıracağımızı açıkça anlatmıştı. Sonuçta gece vaktine kadar uzun saatler boyunca var gücümüzle çalışıyor ama programın gerisine düştüğümüz için ertesi gün suçluluk duymaktan kurtulamıyorduk. Teslim tarihi yaklaşırken ikişer üçer saat uykuyla idare edip gece gündüz demeden resim yapmamız hiç de alışılmadık bir durum değildi. Birbiri ardına birkaç siparişin geldiği zamanlarda yorgunluktan günlerce sersem gibi oluyorduk. Her şeye rağmen vaktinde teslim etmediğimiz bir sipariş hatırlamıyorum ve bu da sanırım Üstat Takeda’nın üstümüzdeki etkisini bir miktar açıklıyor.</p>

    <p>Üstat Takeda’nın yanında çalışmaya başlayalı bir yıl olmuştu ki şirketimize yeni bir ressam geldi. Yasunari Nakahara adı sizin için pek bir şey ifade etmeyebilir. Onu duymuş olmanız için de bir neden yok zaten; çünkü hiçbir zaman ünlü olamadı. Geldiği en uç nokta, savaştan birkaç yıl önce Yuyama semtindeki bir lisede almayı başardığı resim öğretmenliği göreviydi; duyduğuma göre yetkililer birçok meslektaşından farklı olarak yerine bir başkasını almaya gerek görmediklerinden, görevini hâlâ sürdürüyormuş. Bense, Takeda şirketindeki günlerimizde ona verdiğimiz ve arkadaşlığımız süresince hep sevgiyle kullandığım “Kaplumbağa” adıyla anıyorum.</p>

    <p>Kaplumbağa’nın bir tablosu (Takeda’daki günlerinden hemen sonra yaptığı otoportresi) hâlâ elimdedir. Gölgeli, daracık bir odada ressam sehpalarının ve çürük mobilyaların arasında ceketsiz oturan, yüzünün yarısı pencereden gelen ışıkla aydınlanmış, gözlüklü zayıf bir gencin portresi. O yüze kazılı içtenlik ve ürkeklik kuşkusuz hatırladığım adamın aslını yansıtır ve Kaplumbağa bu bakımdan dikkati çekecek derecede dürüsttür –portreye bakınca, onu tramvayda boş yer vermesi için rahatça dirsekleyebileceğiniz biri olarak düşünmeniz işten bile değildir. Fakat sonuçta her birimizin kendine göre bir kusuru var. Kaplumbağa’nın alçakgönüllülüğü ürkek kişiliğini açığa vursa da, onun kendine büyük bir aydın havası vermesine (gerçi öyle bir şeye şahsen tanık olmadım ya) engel değildi bu. Ama ona bakarsanız kendi portresini mutlak bir dürüstlükle resmettiğini hatırladığım başka hiçbir meslektaşım da yok; aynadaki yansımanızı yüzeydeki en ince ayrıntısına kadar çizseniz de oradaki kişilik nadiren başkalarının gördüğü gerçeğe yaklaşır.</p>

    <p>Olağanüstü yoğun bir sipariş döneminin ortasında şirkete gelen Kaplumbağa, bu lakabını, bizim altı yedi tablo bitirdiğimiz süre içinde iki üç tane tamamlamasına borçludur. Başta bu yavaşlığı tecrübesizliğine veriyor ve lakabı yalnızca arkasından kullanıyorduk. Fakat haftalar geçmesine rağmen hızlanmayınca ona duyulan tepki arttı. Çok geçmeden herkes yüzüne karşı “Kaplumbağa” demeye başladı; bunun iyi niyetle söylenmediğinin o da farkındaydı ama yine de öyleymiş gibi yapmak için çok çabaladığını hatırlıyorum. Söz gelimi, birisi uzun salonun öbür yanından, “Baksana, Kaplumbağa, hâlâ geçen hafta başladığın şu taçyaprağını mı yapıyorsun?” diye bağırdığı zaman, şaka yapılmış gibi zoraki gülerdi. İş arkadaşlarım, Kaplumbağa’nın gururunu koruyamaması olarak yorumladıkları tutumunu, Negişi mahallesinden gelmesine bağlıyorlardı; çünkü şehrin o bölgesinde büyüyenlerin istisnasız olarak zayıf ve kişiliksiz oldukları yolundaki haksız sayılabilecek söylenti bugün olduğu gibi o günlerde de yaygındı.</p>

    <p>Hatırlıyorum da, Üstat Takeda’nın salondan bir süreliğine ayrıldığı bir sabah, iş arkadaşlarımdan ikisi Kaplumbağa’nın sehpasının başına gelip yavaşlığı yüzünden ona sataşmışlardı. Benim sehpam onunkinden pek uzak olmadığı için cevap verirken yüzünde beliren tedirginliği açıkça görebiliyordum.</p>

    <p>“Sizden bana karşı sabırlı olmanızı rica ediyorum. En büyük dileğim böyle nitelikli eserleri bu kadar hızla üreten siz üstün meslektaşlarımdan bunun nasıl yapıldığını öğrenebilmek. Şu geçtiğimiz haftalarda daha hızlı resim yapabilmek için sınırımı zorlayarak çalıştım, ama aceleciliğimden ötürü şirketimizin yüksek standartlarını zedeleyecek kadar niteliksiz bir iş çıkardığımdan, ne yazık ki birkaç tabloyu bırakmak zorunda kaldım. Fakat gözünüzde yükselmek için elimden geleni yapacağım. Sizden beni bağışlamanızı ve bir süre daha sabretmenizi rica ediyorum.”</p>

    <p>Onu tembellikle ve işlerini bitirmek için bize yaslanmakla suçlayan işkencecilerinin sataşmaları karşısında Kaplumbağa aynı ricasını iki üç kere daha yineledi. Bu arada çoğumuz resim yapmayı bırakmış ve onların çevresinde toplanmıştık. Sanırım sataşanlar daha da acımasız sözlerle Kaplumbağa’yı taciz etmeye başlamışlardı. Öbür iş arkadaşlarımın neredeyse büyülenmiş gibi hiçbir şey yapmadan öylece seyrettiklerini görünce bir adım öne çıkıp, “Yeter,” demiştim, “sanata dürüstçe yaklaşan biriyle konuştuğunuzu görmüyor musunuz? Bir sanatçı nitelik pahasına hızlanmayı reddediyorsa buna saygı duymalıyız. Bu kadarını da göremiyorsanız iyice aptallaşmışsınız demektir.”</p>

    <p>Tabii olayın üstünden yıllar geçti ve o sabah aynen bu sözleri kullandığıma kefil olamam. Fakat Kaplumbağa’ya aşağı yukarı bu şekilde arka çıktığımdan gayet eminim, çünkü bana döndüğünde yüzünde belirmiş olan minnet ve rahatlamayı, öbürlerininse şaşkın bakışlarını çok iyi hatırlıyorum. Kendi ürünlerim ne nicelik ne de nitelik olarak sorgulanamayacağı için iş arkadaşlarım arasında belirgin bir saygınlığım vardı ve öyle inanıyorum ki bu müdahalem, hiç olmazsa sabahın geri kalanı için, Kaplumbağa’nın işkencesine bir son vermişti.</p>

    <p>Bu küçük olayı fazla uzattığımı düşünüyor olabilirsiniz; ne de olsa Kaplumbağa’yı çok anlaşılır bir gerekçeyle (ciddi sanata saygısı olan herkesin hemen aklına geleceğini düşündüğünüz bir gerekçeyle) savunmuştum. Fakat o günlerde Üstat Takeda’nın işyerindeki iklimi (şirketin büyük emeklerle kazanılmış ününü korumak için elbirliğiyle zamana karşı mücadele ettiğimiz duygusunu) unutmamalısınız. Ayrıca yapmamız söylenen resimlerin esas olarak gönderildikleri yabancılara “Japon” görünmesi gerektiğinin ve üsluptaki inceliklerin büyük ihtimalle gözden kaçırılacağının pekâlâ farkındaydık. O bakımdan, gençlik günlerimdeki o hareketimin sonraki yıllarda bana onca saygınlık kazandıran bir meziyetin (çevremdekilere karşı gelerek bile olsa doğru bildiğim şekilde düşünme ve karar verme kabiliyetinin) dışavurumu olduğunu söylesem, sanırım kendime haksız bir paye vermiş olmam. Nitekim şurası kesin bir gerçek ki, o sabah Kaplumbağa’nın yardımına benden başka kimse koşmamıştı.</p>

    <p>Kaplumbağa her ne kadar o küçük müdahalem ve sonraki desteklerim için bana teşekkür etmeyi başardıysa da, o günlerde öyle bir yoğunluk vardı ki, samimi olarak uzun uzun konuşmamız ancak epey zaman sonra mümkün oldu. Hatta koşturmak programımızda nihayet durgunluk diyebileceğim bir dönem gelene kadar galiba biraz önce aktardığım olayın üstünden iki ay geçmişti. Boş vakit bulduğumda sıkça yaptığım üzere Tamagava tapınağının çevresinde gezinirken, Kaplumbağa’yı güneş alan bir sıranın üstünde otururken fark ettim; görünüşe bakılırsa uyukluyordu.</p>

    <p>Tamagava bölgesine öteden beri hayranımdır ve bugün orada bulunan çit şeklindeki çalıların ve sıra sıra ağaçların bir ibadet yerinin sahip olması gereken havayı güçlendirdiği düşüncesine katılıyorum. Fakat şu aralar ne zaman gitsem oranın eski halini özlediğimi fark ediyorum. Çalılardan ve ağaçlardan önceki o günlerde tapınağın çevresi çok daha geniş ve hayat doluydu sanki; engin çayırların her bir yanında şekerlemeci ve baloncu tezgâhlarını, hokkabaz ve sihirbazların gösterilerini görürdünüz; ayrıca hatırladığıma göre Tamagava bölgesi fotoğraf çektirmek isteyenler için de gidilecek bir yerdi, çünkü biraz yürüdünüz mü mutlaka üçayağı ve kara örtüsüyle tezgâhını kurmuş bir fotoğrafçıya rastlardınız. Kaplumbağa’yı orada bulduğumda ilkbaharın başlarında bir pazar günüydü ve her yer çocuklu ailelerle doluydu. Yaklaşıp yanına oturunca Kaplumbağa irkilerek uyandı.</p>

    <p>Yüzü aydınlanarak, “Vay, Ono-san!” diye bağırdı. “Seni bugün görmek ne güzel. Daha biraz önce kendi kendime, keşke biraz birikmiş param olsaydı da, bana yaptığı iyiliğin anısına Ono-san’a bir şey alsaydım, diyordum. Fakat şu an gücüm sadece ucuz bir şey almaya yetiyor, o da kabalık olur. O yüzden, Ono-san, bana yaptıkların için sana şimdilik ancak samimiyetle teşekkür edebiliyorum.”</p>

    <p>“O kadar da mühim bir şey yapmadım,” dedim. “Sadece birkaç kez aklımdan geçenleri söyledim, hepsi bu.”</p>

    <p>“Ama gerçekten, Ono-san, senin gibi adamlar zor bulunur. Böyle biriyle çalışma arkadaşı olmak bir şeref. Önümüzdeki yıllarda yollarımız ayrı düşse bile iyiliğini hiç unutmayacağım.”</p>

    <p>Cesaret ve dürüstlüğüme düzdüğü methiyeleri bir süre dinlemek zorunda kaldığımı hatırlıyorum. Sonra söze girip, “Ben de ne zamandır seninle konuşmak istiyordum. Diyeceğim o ki, bir süredir enine boyuna düşünüyorum ve yakında Üstat Takeda’nın yanından ayrılmayı tasarlıyorum,” dedim.</p>

    <p>Kaplumbağa beni hayretle süzdü. Sonra, komiklik bu ya, birileri beni duyacak korkusuyla çevresine bakındı.</p>

    <p>“Talihim yaver gitti,” diye devam ettim. “Çalışmalarım ressam ve baskı sanatçısı Seiji Moriyama’nın dikkatini çekmiş. Eminim onun adını duymuşsundur?”</p>

    <p>Hâlâ beni süzen Kaplumbağa başını salladı.</p>

    <p>“Bay Moriyama,” dedim, “<em>gerçek</em> bir sanatçı. Görünüşe göre, büyük bir sanatçı. Onun ilgisine ve tavsiyesine layık olduğum için ne kadar şanslı olduğumu anlatamam. Aslını istersen Üstat Takeda’nın yanında kalmamın yeteneklerime onulmaz zararlar vereceğini o söyledi ve beni öğrencisi olmaya davet etti.”</p>

    <p>Arkadaşım sakıngan bir edayla, “Öyle mi?” dedi.</p>

    <p>“Ve biliyor musun, daha şimdi parkta dolaşırken kendi kendime şöyle diyordum: ‘Bay Moriyama kesinlikle haklı tabii. Hayatımızı kazanmak için Üstat Takeda’nın gözetiminde ırgat gibi çalışmak iyi güzel, ama amaçları büyük olanlarımızın hedefleri daha başka olmalı.’” Kaplumbağa’ya anlamlı bir bakış attım. Oysa gözlerinde şaşkın bir ifadeyle bana bakmaya devam ediyordu.</p>

    <p>“Bay Moriyama’ya senden söz etme cüreti gösterdiğimi söylemek zorundayım,” diye açıkladım. “Hatta iş arkadaşlarım arasında müstesna bir yerin olduğunu bile dile getirdim. Gerçek bir yeteneği ve ciddi emelleri olan bir tek sen varsın.”</p>

    <p>“İyi de Ono-san,” diyerek kahkahaya boğuldu, “böyle bir şeyi nasıl söylersin? Bana iyilik yapmak istediğini biliyorum ama bu kadarı da fazla.”</p>

    <p>“Bay Moriyama’nın nazik teklifini kabul etmeye karar verdim,” diye sürdürdüm sözümü. “Senin çalışmalarını da ona göstermeme izin vermeni istiyorum. Şansın varsa seni de öğrencisi olman için çağırabilir.”</p>

    <p>Kaplumbağa kaygılı bir yüzle bana baktı.</p>

    <p>Kısık bir sesle, “Ama Ono-san, sen ne diyorsun?” dedi. “Üstat Takeda babamın çok saygın bir tanıdığının tavsiyesiyle beni kabul etti. Üstelik onca soruna rağmen bana büyük bir hoşgörüyle yaklaştı. Daha birkaç ay geçmişken ona karşı nasıl bu kadar vefasızca davranabilirim?” Sonra bir anda sözlerindeki gizli anlamı fark ederek aceleyle ekledi: “Ama <em>senin</em> vefasız olduğunu söylemek istemiyorum tabii. Senin durumun farklı. Herhalde...” Sesi zayıflayarak utangaç bir kıkırdamaya döndü. Sonra kendini biraz da güçlükle toparlayarak, “Üstat Takeda’dan ayrılmakta ciddi misin, Ono-san?” diye sordu.</p>

    <p>“Bence,” dedim, “Üstat Takeda benim ve senin gibilerin sadakatine layık değil. Sadakatin hak edilmesi gerek. Bu konuyu çok abartıyorlar. Herkes durmadan sadakatten söz edip birilerinin peşinden körü körüne gidiyor. Benim şahsen öyle bir hayat sürmeye niyetim yok.”</p>

    <p>Tabii Tamagava tapınağındaki o öğleden sonra birebir bu sözcükleri kullanmamış olabilirim; çünkü aynı sahneyi daha önce defalarca anlattım ve bu tür anlatımlar tekrarlana tekrarlana kaçınılmaz olarak kendine ait bir varlık kazanmaya başlar. Fakat o gün Kaplumbağa’ya meramımı bu kadar özlü bir şekilde anlatmış olmasam da, biraz önce kendime atfettiğim sözlerin sanırım hayatımın o noktasındaki kişisel tutum ve kararlılığımı doğru bir şekilde yansıttığı söylenebilir.</p>

    <p>Yeri gelmişken belirteyim, Takeda şirketindeki günlerimi tekrar tekrar anlatmak zorunda kaldığım ortamlardan biri de Migi-Hidari’deki masamızdı; öğrencilerim meslek hayatımın erken dönemini dinlemeye çok hevesliydiler –bu belki de hocalarının kendi yaşlarındayken neler yaptığını öğrenmeye doğal bir ilgi duyduklarındandı. Fakat ne olursa olsun, Üstat Takeda’yla geçirdiğim günler öyle akşamlarda sık sık gündeme gelirdi.</p>

    <p>Bir keresinde, “O kadar da kötü bir tecrübe değildi,” diye anlattığımı hatırlıyorum.</p>

    <p>“Affedersiniz, Sensei,” –yanılmıyorsam bunu söyleyen Kurada’ydı, masanın karşısından öne doğru eğilmişti– “ama tarif ettiğiniz gibi bir yerin bir ressama yararlı herhangi bir şey öğretebileceğine inanamıyorum bir türlü.”</p>

    <p>Bir başka ses, “Evet, Sensei,” dedi, “öyle bir yer size nasıl bir şey öğretmiş olabilir, lütfen bize anlatın. Kulağa daha çok mukavva kutu üreten bir işyeri gibi geliyor.”</p>

    <p>Migi-Hidari’de işler böyle yürürdü. Bazen ben birisiyle sohbet ederken öbürleri de kendi aralarında konuşurlardı, ama biri bana ilginç bir soru sordu mu herkes kendi sohbetini keserdi ve cevabımı bekleyen yüzler çevremde bir halka oluştururdu. Hiç kimse benden çıkabilecek bir bilgi kırıntısına kulak kabartmadan kendi arasında konuşamıyordu adeta. Fakat onların eleştirel olmadığını söylemek istemiyorum; tam tersine, o çocuklar son derece zeki gençlerdi ve hiçbiri de söyleyeceklerini tartmadan fikir yürütmezdi.</p>

    <p>“Takeda’nın atölyesinde olmak,” diye anlattım, “bana hayatımın başlarında önemli bir ders verdi. Bu ders, öğretmenleri örnek alırken bir taraftan da onların otoritelerini sorgulamanın her zaman önem taşıdığıdır. Orada yaşadıklarım bana kalabalığı hiçbir zaman körü körüne takip etmemeyi, nereye doğru sürüklendiğime daima dikkat etmeyi öğretti. Ve hepinizi özendirmeye çalıştığım bir şey varsa, o da genel akışın üstüne çıkmaktır. Bizi bataklığa sürükleyen ve son on on beş yıldır milletimizin yapısını bu kadar zayıflatan sakıncalı ve yoz etkilerin üstüne çıkmak.” Kuşkusuz o sırada biraz sarhoştum ve epeyce tumturaklı konuşuyordum, ama köşe masamızdaki bu meclisler işte böyle yürüyordu.</p>

    <p>“Kesinlikle, Sensei,” dedi birisi, “bu hepimizin kulağına küpe olmalı. Hepimiz genel akışın üstüne çıkmaya çaba göstermeliyiz.”</p>

    <p>“Ve galiba bu masanın çevresinde toplanan bizler,” diye devam ettim, “kendimizle gurur duyma hakkına sahibiz. Dört bir yanımızda acayiplik ve hoppalık hâkim olageldi. Ama Japonya’da artık nihayet daha zarif, daha mert bir ruh canlanıyor ve sizler de bunun bir parçasınız. Hatta dileğim, sizlerin bu yeni ruhun öncüsü olarak kabul edilene kadar yolumuza devam etmenizdir. Nitekim” –ve artık bu aşamada sadece masadakilere değil, yakınlarda kulak verenlere de sesleniyor olurdum– “hepimizin toplandığı bu müessese sözünü ettiğim yeni ruhun kanıtı ve o bakımdan da burada bulunan herkesin gurur duymaya hakkı var.”</p>

    <p>İçki faslımız şenlendikçe çevredekiler masamızda toplanıp ya tartışmalarımıza veya konuşmalarımıza katılıyor ya da sadece dinleyip ortamın havasını içlerine çekiyorlardı. Öğrencilerim genellikle yabancılara kulak verme fırsatı tanırlardı ama bir baş belası veya ters fikirli biri canımızı sıkacak olursa onu çabucak uzaklaştırmasını da bilirlerdi tabii ki. Fakat her ne kadar bağırış çağırışlar ve nutuklar gecenin bir vaktine dek sürse de, Migi-Hidari’nin müdavimleri olarak temelde aynı ruhun çevresinde birleştiğimizden, sahici tartışmalar pek seyrek yaşanırdı; bir başka deyişle, güzel bir şeyi temsil eden, insanın gurur ve haysiyetini yitirmeden sarhoş olabildiği bu müessese tam anlamıyla Yamagata’nın hayalini kurduğu yer oldu.</p>

    <p>Evde bir yerde öğrencilerimin en yeteneklilerinden olan Kuroda’nın bir tablosu var ki, orada Migi-Hidari’deki akşamlardan biri tasvir edilir. Adı “Vatanseverlik Ruhu”dur; uygun adım ilerleyen askerlerin veya benzeri bir şeyin resmine yakıştırılabilecek bir ad. Tabii Kuroda’nın asıl demek istediği, vatanseverlik ruhunun daha derinlerde bir yerde, insanların günlük hayatlarındaki alışkanlıklarında, örneğin içtiğimiz mekânlar ve ahbaplık ettiğimiz insanlar gibi şeylerde olduğuydu. Kuroda’nın Migi-Hidari ruhuna armağanıydı bu, çünkü o zamanlar bunlara inanıyordu. Bu yağlıboya tabloda birkaç masanın yanı sıra ortamın dekor ve renkleri de büyük ölçüde yansıtılır –özellikle üst balkonun parmaklıklarından vatanseverce duyguların ifşa edildiği flama ve sloganlar sarkar. Flamaların altında konuklar sohbet halinde masaların çevresinde toplanmıştır; ön planda ise kimonolu bir garson kız bir tepsi dolusu kadehi masalara yetiştirmektedir. Migi-Hidari’nin şamatacı ama bir şekilde vakur ve saygın atmosferini büyük bir isabetle yakalayan güzel bir tablo. Ve bugün o tabloya ne zaman baksam, öyle bir yerin doğuşuna –şehirdeki ünümün bana kazandırdığı küçük de olsa nüfuzla– kendimce küçük bir katkım olduğunu hatırlayıp hâlâ belli bir hoşnutluk duyarım.</p>

    <p>Bugünlerde Bayan Kavakami’nin barına gittiğim akşamlar genellikle Migi-Hidari’yi hatırlıyor ve o eski günlere ait anılara dalıyorum. Şintaro’yla tek başımıza kaldığımız saatlerde, aşağıya kadar sarkan o lambaların altındaki bar tezgâhında birlikte otururken elimizde olmaksızın nostaljiye kapılıyoruz. Söz gelimi geçmişten biri hakkında, belki de onun ne çok içtiği veya garip bir huyu hakkında konuşmaya başlıyoruz. Sonra çok geçmeden o adamın kim olduğunu hatırlaması için Bayan Kavakami’yi zorluyoruz; hafızasını silkelemeye çalışırken bir de bakmışsınız, onunla ilgili giderek daha eğlenceli anılar canlanmış. Geçen akşam yine böyle bazı anılara gülerken Bayan Kavakami, benzer durumlarda sıklıkla yaptığı gibi, “Doğrusu adını hatırlamıyorum ama yüzünü görsem kesin tanırdım,” dedi.</p>

    <p>“İşin aslını istersen, Oba-san,” dedim, “buranın hiçbir zaman sürekli müşterisi olmadı. Daha çok yolun karşısında içerdi.”</p>

    <p>“Ha, şu kocaman yerde. Yine de onu görsem tanırdım herhalde. Ama kim bilir? İnsanlar çok değişiyor. Bazen sokakta birini görüyorum, bana tanıdık geliyor ve selam vereyim diyorum. Ama sonra yine bakınca kuşkuya düşüyorum.”</p>

    <p>Şintaro, “Sadece sen mi, Oba-san?” diye söze girdi. “Daha geçen gün ben de tanıyorum diye birine selam verdim. Fakat adam deliyim diye düşünmüş olacak ki, hiçbir şey demeden yürüyüp gitti!”</p>

    <p>Şintaro bunu eğlenceli bir şey sayarak gürültüyle güldü. Fakat Bayan Kavakami gülümsemekle yetindi ve kahkahasına katılmadı. Bana dönerek, “Sensei,” dedi, “arkadaşlarını bu taraflara gelmeleri için ikna etmelisin. Hatta her gördüğümüz yerde yollarını kesip bu küçük mekâna gelmelerini söylemeliyiz. Belki böylece eski günleri tekrar canlandırabiliriz.”</p>

    <p>“Bak bu çok iyi bir fikir, Oba-san,” dedim. “Kulağıma küpe olsun. İnsanların sokakta yollarını kesip, ‘Sizi eski günlerden hatırlıyorum. Mahallemizin müdavimiydiniz. Belki hepsi geçmişte kaldı diye düşünüyorsunuz ama yanılıyorsunuz. Bayan Kavakami tıpkı eskiden olduğu gibi hâlâ orada, üstelik çevreyi yavaş yavaş tekrar toparlıyorlar,’ diyeyim.”</p>

    <p>Bayan Kavakami, “İşte bu, Sensei,” dedi. “Yoksa fırsatı kaçıracaklarını söyle. O zaman işler açılır. Ne de olsa eski kalabalığı geri getirmek Sensei’nin görevi. Buralarda herkes onu daima doğal bir önder olarak görmüştür.”</p>

    <p>Şintaro, “Çok doğru bir noktaya parmak bastın, Oba-san,” dedi. “Eski zamanlarda bir beyin savaşta askerleri dağılsa, çok geçmeden onları yine toplamaya çıkardı. Sensei’nin durumu da buna benziyor.”</p>

    <p>“Daha neler,” dedim gülerek.</p>

    <p>Bayan Kavakami, “Ama doğru, Sensei,” diyerek araya girdi. “Eskilerin hepsini bulup yine buraya gelmelerini söyleyebilirsin. Bir süre sonra da yan tarafı alır ve şatafatlı, büyük bir yer açarız. Sizin önceleri gittiğiniz şu koca bar gibi.”</p>

    <p>Şintaro da hâlâ, “Evet, Sensei,” diyordu, “bir bey adamlarını geri toplamalıdır.”</p>

    <p>“İlginç bir fikir, Oba-san,” dedim başımı onaylarcasına sallayarak. “Migi-Hidari’nin de bir zamanlar küçük bir yer olduğunu bilirsin. Ancak bu kadardı. Ama zamanla onu ünlü olduğu haline getirmeyi başardık. Belki senin yerin için de aynısını yapmalıyız. Hayat tekrar bir düzene girdiğine göre, eski âdetler de yeniden canlanmak.”</p>

    <p>“Eski ressam dostlarını çağırabilirsin, Sensei. Öyle olursa bütün gazeteciler çok geçmeden peşlerinden gelir.”</p>

    <p>“İlginç bir fikir. Belki de beceririz. Yalnız, Oba-san, öyle büyük bir yeri çekip çevirmekte zorlanmayasın? Şu sakin halini bozmak istemeyiz.”</p>

    <p>Bayan Kavakami alındığını belirten bir ifadeyle, “Saçma,” dedi. “Sensei acele edip üstüne düşeni yaparsa burada işlerin ne kadar iyi idare edildiğini görür.”</p>

    <p>Son zamanlarda bu konuşmalar giderek sıklaştı. Hem, eski semtimize yine hareket gelmeyeceğini kim söyleyebilir? Bayan Kavakami ve benim gibiler bununla dalga geçiyor olabiliriz ama birbirimize böyle takılmamızın gerisinde ciddi bir umut ışığı da yok değil. “Bir bey adamlarını toplamalıdır.” Belki de sahiden öyle olmalı. Belki de Noriko’nun şu istikbal meselesi temelli olarak halledilirse, Bayan Kavakami’nin tasarılarına ciddiyetle eğilebilirim.</p>

    <p class="paragraf">Kuroda’yı savaşın bitiminden beri sadece bir kere gördüğümü burada belirtmiştim sanırım. İşgalin birinci yılında yağmurlu bir sabah tesadüfen karşılaştık –Migi-Hidari’yle öbür binaların yıkılmasından önce. Eski zevkler mahallemizden geriye kalanlar arasında ilerleyerek bir yere doğru yürüyor, şemsiyemin altından iskelet halindeki yıkıntılara bakıyordum. O gün etrafta işçilerin dolaştığını hatırlıyorum, o yüzden yanmış binaların birine bakarak dikilen adam başta dikkatimi çekmedi. Onun dönüp beni süzdüğünü ancak geçip gitmek üzereyken fark ettim. Durakladım, çevreme bakındım ve şemsiyemden akan suların arasından, garip bir sarsıntıyla, Kuroda’nın ifadesizce beni izlediğini gördüm.</p>

    <p>Şemsiyesinin altında siyah yağmurluğuyla şapkasız olarak duruyordu. Arkasındaki kömürleşmiş binalardan sular damlıyor ve çok da uzağında olmayan bir oluk parçasından hatırı sayılır miktarda yağmur suyu şarıltıyla yere iniyordu. İnşaat işçileriyle dolu bir kamyonun aramızdan geçtiğini hatırlıyorum. Ve şemsiyesinin tellerinden biri kırık olduğu için hemen ayağının dibinde suyun daha fazla şarıldadığını da.</p>

    <p>Savaştan önce yusyuvarlak olan yüzü elmacıkkemiklerinin çevresinde çökmüş, çenesiyle boğazının etrafında derin diyebileceğim çizgiler belirmişti. Orada dikilirken kendi kendime, “Gençliği gitmiş,” diye düşündüm.</p>

    <p>Başını çok hafifçe oynattı. Bunun bir eğilmenin başlangıcı mı, yoksa kırık şemsiyesinden dökülen yağmur suyundan kurtulmak için yaptığı bir hareket mi olduğunu çıkaramadım. Sonra dönüp öbür yöne doğru uzaklaştı.</p>

    <p>Fakat niyetim Kuroda’dan söz etmek değildi. Geçen ay tramvayda Doktor Saito’yla rastlaştığımızda beklenmedik bir şekilde adı geçmiş olmasa onu anmak aklıma bile gelmezdi.</p>

    <p>İçiro’yu nihayet canavarlı filme (Noriko’nun inadı yüzünden bir gün ertelemek zorunda kaldığımız eğlenceye) götürdüğüm öğleden sonraydı. Noriko gelmek istemediği, Setsuko da yine evde kalanı yalnız bırakmaya gönlü razı gelmediği için sinemaya torunumla baş başa gittik. Noriko’nun yaptığı çocukluktan başka bir şey değildi elbette, ama İçiro kadınların davranışı konusunda bir yorum geliştirmeyi ihmal etmedi.</p>

    <p>O gün öğle yemeğine otururken, “Noriko teyzemle annem gelmiyorlar. Film kadınlara göre fazla korkunç. Gelseler çok korkarlar, değil mi, Oji?” diye sordu.</p>

    <p>“Evet, İçiro, doğru söylüyorsun.”</p>

    <p>“Gelseler çok korkarlar. Noriko teyze, filmi görsen çok korkarsın, değil mi?”</p>

    <p>Yüzünü korkuyla buruşturan Noriko, “Hem de nasıl,” dedi.</p>

    <p>“Oji bile korkar. Bak, Oji’nin bile korktuğu belli. Üstelik erkek olduğu halde.”</p>

    <p>O öğleden sonra sinemaya gitmek üzere evin holünde dikilirken İçiro’yla annesi arasında garip bir sahneye tanık oldum. Setsuko oğlunun sandaletlerini bağlarken beriki sürekli ona bir şeyler söylemeye çalışıyordu. Fakat Setsuko’nun her, “Nedir mesele, İçiro, seni duyamıyorum,” deyişinde İçiro ters ters bakıyor, sonra da bir şey duydum mu diye gözlerini hızla bana doğru çeviriyordu. Sandaletler bağlanınca Setsuko nihayet eğildi ve İçiro onun kulağına fısıldadı. Setsuko başıyla evet deyip evin içinde kayboldu ve az sonra bir yağmurlukla geri dönüp, katlayarak oğluna uzattı.</p>

    <p>Ön girişten dışarı bakarak, “Bugün yağmur yağacağa benzemiyor,” dedim. Sahiden de güzel bir hava vardı.</p>

    <p>Setsuko, “Öyle de olsa,” dedi, “İçiro bunu yanında götürmek istiyor.”</p>

    <p>Yağmurluk konusundaki bu ısrara başta bir anlam veremedim. Fakat güneşe çıkıp da tramvay durağına doğru yokuş aşağı inerken İçiro’nun yürüyüşündeki çalımı fark ettim; sanki koluna astığı yağmurluk onu Humphrey Bogart gibi birine dönüştürmüştü. Bunun da çizgi romanlarındaki bir kahramanın taklidi olduğunu anladım.</p>

    <p>Galiba yokuşun sonuna varmıştık ki, İçiro, “Oji, sen eskiden ünlü bir ressamdın,” diye bağırdı.</p>

    <p>“Sanırım haklısın, İçiro.”</p>

    <p>“Noriko teyzemden bana Oji’nin resimlerini göstermesini istedim. Ama göstermedi.”</p>

    <p>“Hımm. Şimdilik onları başka bir yere kaldırdık.”</p>

    <p>“Noriko teyze söz dinlemiyor, değil mi, Oji? Ondan Oji’nin resimlerini göstermesini istedim. Niye göstermedi?”</p>

    <p>Gülüp, “Bilmiyorum, İçiro. Belki başka bir şeyle meşguldü,” dedim.</p>

    <p>“Söz dinlemiyor işte.”</p>

    <p>Yine güldüm ve, “Galiba öyle, İçiro,” dedim.</p>

    <p>Tramvay durağı evimizden yürüyerek on dakika uzaklıktadır; yokuştan aşağı ırmağa inilir, sonra yeni yapılan beton setin yanından biraz devam edince yeni toplu konut alanının hemen ilerisindeki kuzey hattına kavuşan yola çıkılır. Geçen ayki o güneşli öğleden sonra torunumla şehir merkezine giden tramvaya işte oradan bindik ve Doktor Saito’yla da o yolculukta karşılaştık.</p>

    <p>Saito ailesinin büyük oğlu şu an Noriko’yla evlilik görüşmeleri yapmasına karşın, onlar hakkında şimdiye kadar çok az şey anlattığımı görüyorum. Saitolar geçen yılki Miyakelerden bambaşkalar. Miyakeler elbette kâfi derecede temiz insanlar olmakla birlikte, doğrusu, pek itibar sahibi değillerdi; oysa Saito ailesi için durum tam tersi. Gerçi Doktor Saito’yla yakından tanışmıyorduk, ama onun sanat dünyasındaki faaliyetlerini hep duymuştum ve yıllar boyunca ne zaman yolda rastlaşsak, birbirimizin ününe aşina olduğumuzu onaylarcasına, kibarca selamlaşmışızdır. Fakat geçen ayki karşılaşmamızda işler artık başka bir hal almıştı tabii.</p>

    <p>Tramvay Tanibaşi istasyonunun karşısındaki çelik köprüden ırmağı geçene kadar kalabalıklaşmaz, dolayısıyla Doktor Saito bizden bir durak sonra bindiğinde yanımda boş bir yer bulabilmişti. Sohbetimizin başında kaçınılmaz olarak biraz tedirgindik; görüşmelerin henüz başındaydık ve hassas bir durumdaydık, fakat ortada bir şey yokmuş gibi davranmak da saçma olurdu. Sonunda ikimiz de “ortak arkadaşımız Bay Kyo”dan (görüşmelerdeki arabulucu) övgüyle söz etmeye başladık. Doktor Saito gülümseyerek, “Onun çabalarıyla çabucak yeniden bir araya geleceğimizi umuyorum,” dedi. Konuya en çok bu kadar yaklaşabildik. Doktor Saito’nun bu biraz da rahatsız duruma verdiği kendinden emin tepkiyle geçen sene Miyake ailesinin baştan sona dek sıkıntılı, beceriksiz yaklaşımı arasındaki farkı görmemek elde değildi. Sonuç ne olursa olsun, Saitolar gibi insanlarla muhatap olmak gerçekten de güven verici.</p>

    <p>Bundan başka havadan sudan konuştuk. Doktor Saito sıcakkanlı, cana yakın bir adam. Öne doğru eğilip İçiro’ya ziyaretinin nasıl gittiğini ve göreceğimiz filmi sorduğunda tonunum onunla söyleşmekten hiç çekinmedi.</p>

    <p>Doktor Saito beğeniyle, “Akıllı çocuk,” dedi.</p>

    <p>İneceği durağa gelmeden az önce de (şapkasını takmıştı bile), “Bir başka ortak tanıdığımız daha var. Bay Kuroda,” diyerek söze girdi.</p>

    <p>Biraz şaşırarak ona baktım. “Bay Kuroda,” diye yineledim. “Ha, bir zamanlar öğrencim olan beyefendiden söz ediyorsunuz muhakkak.”</p>

    <p>“Doğru. Geçende ona rastladığımda, tesadüf bu ya, sizi andı.”</p>

    <p>“Öyle mi? Onu uzun zamandır görmüyorum. En azından savaş başladığından beri. Bay Kuroda nasıl bugünlerde? Neler yapıyor?”</p>

    <p>“Galiba yeni açılan Uemaçi Üniversitesi’nde resim hocası olarak görev almak üzere. Onunla öyle tanıştım zaten. Üniversite benden tayin kuruluna danışmanlık yapmamı rica etmişti.”</p>

    <p>“Yani Bay Kuroda’yla yakından görüşmüyorsunuz.”</p>

    <p>“Aslında hayır. Fakat ileride onu daha sık görmeyi umuyorum.”</p>

    <p>“Demek öyle,” dedim. “Bay Kuroda hâlâ beni hatırlıyor. Ne güzel.”</p>

    <p>“Gerçekten öyle. Bir konuda konuşurken sizin adınızı andı. Uzun boylu sohbet etmeye fırsatımız olmadı. Ama onunla tekrar görüşmem gerekiyor nasıl olsa, o zaman sizinle karşılaştığımı söylerim.”</p>

    <p>“Çok sevinirim.”</p>

    <p>Tramvay çelik köprüden geçiyordu ve ray değiştiren tekerleklerin gürültüsü yükseliyordu. Pencereden dışarısını görmek için koltuğunda dizleri üstünde duran İçiro sudaki bir şeyi işaret etti. Doktor Saito dönüp baktı, onunla biraz daha lafladı, durağa yaklaşınca da ayağa kalktı. Eğilip kapıya doğru uzaklaşmadan önce “Bay Kyo’nun gayretlerine” son bir gönderme yaptı.</p>

    <p>Köprüden sonraki durakta her zaman olduğu gibi insanlar içeri doluştu ve yolculuğumuzun geri kalanı epeyce rahatsız geçti. Tam sinemanın önünde inince girişte tüm görkemiyle sergilenen afişi gördüm. Torunum meğer iki gün önceki taslağında afişin aslına epey yaklaşmış; fakat bu resimde yangın yoktu. İçiro, dev sürüngenin kızgınlığını belirtmek için ressamın şimşeğe benzettiği vurgulu çizgilerini kendince yorumlamış meğer.</p>

    <p>İçiro afişe yaklaşıp kahkahaya boğuldu.</p>

    <p>Eliyle göstererek, “Bunun yapma bir canavar olduğu hemen belli oluyor,” dedi. “Kim olsa anlar. Yapma işte.” Ve yine güldü.</p>

    <p>“İçiro, lütfen bu kadar gürültüyle gülme. Herkes sana bakıyor.”</p>

    <p>“Ama elimde değil. Canavar o kadar yapmacık görünüyor ki. Böyle bir şeyden kim korkar?”</p>

    <p>Yağmurluğun gerçek amacını ancak yerlerimize oturup film başladığında anladım. İlk on dakika boyunca korkulu bir müzik eşliğinde çevresi sisle çevrili karanlık bir mağarayı seyrettik. İçiro, “Sıkıcıymış. Söyler misin, ne zaman ilginç şeyler olmaya başlayacak?” diye fısıldadı. Fısıldamasıyla da yağmurluğunu başının üstüne attı. Az sonra bir gürleme oldu ve mağaradan dışarı dev bir kertenkele çıktı. İçiro kolumu kavramıştı ve ona doğru bakınca öbür eliyle yağmurluğu başında sımsıkı tuttuğunu fark ettim.</p>

    <p>O yağmurluk aşağı yukarı filmin tamamında orada kaldı. Arada sırada kolum sallanıyor ve alttan bir ses, “İlginç bir şeyler olmaya başladı mı?” diye soruyordu. Ben de o zaman fısıltıyla ekrandakileri anlatmak zorunda kalıyordum ve derken yağmurluğun altında bir boşluk açılıyordu. Ama birkaç dakika geçmeden –canavarın ortaya çıkacağına dair en küçük bir belirtide– o boşluk yine kapanıyor ve torunumun sesi duyuluyordu: “Çok sıkıcı. İlginç olmaya başladığında bana söylemeyi unutma.”</p>

    <p>Fakat eve dönünce İçiro filmi büyük bir hevesle anlatmaya koyuldu. “Gördüğüm en iyi film,” diye başladı. Akşam yemeğine oturduğumuzda yorumunu aktarmayı sürdürüyordu hâlâ.</p>

    <p>“Noriko teyze, sana ondan sonra ne olduğunu anlatayım mı? Ama bak, çok ürkütücü olmaya başlıyor, anlatayım mı?”</p>

    <p>“Korkmaya başladım, İçiro. Yemeğimi bile zor yiyordum,” dedi Noriko.</p>

    <p>“Seni uyarıyorum, daha da beter hale geliyor. Daha anlatayım mı?”</p>

    <p>“Ah, bilemiyorum, İçiro. Şimdiden çok korktum.”</p>

    <p>Akşam sofrasında Doktor Saito’dan söz açarak ağır konulara girmek istemiyordum, ama günün olaylarını anlatırken onunla karşılaştığımızı söylememek olmazdı. İçiro bir ara susunca, “Aklıma gelmişken, tramvayda Doktor Saito’yu gördük. Birini ziyarete gidiyormuş,” diyerek lafı açtım.</p>

    <p>Bunu duyan kızlar yemeyi kesip şaşkınlıkla bana baktılar.</p>

    <p>Küçük bir kahkahayla, “Ama ciddi konulardan konuşmadık,” dedim. “Gerçekten. Havadan sudan sohbet ettik, hepsi bu.”</p>

    <p>Kızlarım pek ikna olmasalar da yemeklerine döndüler. Noriko ablasına bir bakış atınca, Setsuko, “Doktor Saito iyi miymiş?” diye sordu.</p>

    <p>“Öyle görünüyordu.”</p>

    <p>Bir süre sessizce yemeyi sürdürdük. Belki de İçiro yine film hakkında konuşmaya başlamıştı. Her halükârda, sofrada biraz daha zaman geçmişti ki, “Garip,” dedim. “Meğer Doktor Saito eski bir öğrencimle karşılaşmış. Hem de Kuroda’yla. Görünüşe bakılırsa yeni bir üniversitede görev alıyormuş.”</p>

    <p>Başımı kâseden kaldırınca kızlarımın yine yemeyi bıraktıklarını fark ettim. Belli ki biraz önce yine bakışmışlardı ve o günlerde benim hakkımda bir şeyler konuştukları hissine kapıldığım durumlardan biriyle daha karşı karşıyaydım.</p>

    <p>Aynı akşam kızlarımla yine masada oturup gazete ve dergilerimizi okurken evin içinde bir yerden ritmik bir şekilde gelen boğuk bir gümbürtüyle irkildik. Noriko telaşla başını kaldırdı, ama Setsuko, “Merak etmeyin, İçiro. Uyuyamadığı zaman böyle yapıyor,” dedi.</p>

    <p>Noriko, “Yazık çocuğa,” dedi. “Herhalde rüyasında durmadan o canavarı görüyor. Babamızın onu öyle bir filme götürmesi çok hainceydi.”</p>

    <p>“Saçma,” dedim. “Gayet keyif aldı.”</p>

    <p>Noriko ablasına doğru sırıtarak, “Herhalde babamız filme kendisi için gitmek istedi,” dedi. “Yazık İçiro’ya. Öyle iğrenç bir filme zorla sürüklendi.”</p>

    <p>Setsuko utangaç bir bakışla bana döndü. “Babamızın İçiro’yu filme götürmesi büyük bir incelikti,” diye mırıldandı.</p>

    <p>Noriko, “Ama uyuyamıyor,” dedi. “Onu öyle bir filme götürmek çok büyük saçmalık. Hayır, sen otur, Setsuko. Ben bakarım.”</p>

    <p>Setsuko kardeşinin odadan çıkışını izledikten sonra, “Noriko çocuklarla çok iyi anlaşıyor. Eve dönünce İçiro onu özleyecek,” dedi.</p>

    <p>“Özlemez mi?”</p>

    <p>“Çocuklarla eskiden beri iyi anlaşır zaten. Hatırlıyor musun, baba, Kinoşitaların ufaklıklarıyla nasıl oyunlar oynardı?”</p>

    <p>Gülerek, “Hatırlamaz mıyım?” dedim. Ardından, “Kinoşitaların çocukları artık buralara gelmeyi istemeyecek kadar büyümüşlerdir,” diye ekledim.</p>

    <p>Setsuko, “Çocuklarla eskiden beri iyi anlaşır,” diye yineledi. “Bu yaşına kadar hâlâ evlenememiş olması üzücü.”</p>

    <p>“Doğru. Savaş onun açısından kötü bir zamana denk geldi.”</p>

    <p>Bir süre okumaya dalmıştık ki, Setsuko, “Bugün tramvayda Doktor Saito’yla karşılaşman büyük tesadüf olmuş. Düzgün bir beyefendiye benziyor,” diyerek lafa girdi.</p>

    <p>“Kesinlikle. Ve nereden bakılırsa bakılsın, oğlu da ona layık bir evlat.”</p>

    <p>Setsuko düşünceli bir edayla, “Öyle mi?” dedi.</p>

    <p>Bir süre daha okumaya daldık. Derken kızım sessizliği tekrar bozdu.</p>

    <p>“Yani Doktor Saito’yla Bay Kuroda tanışıyorlar mıymış?”</p>

    <p>Başımı gazeteden kaldırmadan, “Biraz,” dedim. “Görünüşe bakılırsa bir yerde karşılaşmışlar.”</p>

    <p>“Bay Kuroda bugünlerde ne yapıyor acaba? Buraya sıkça geldiğini ve ikinizin kabul salonunda saatlerce konuştuğunuzu hâlâ hatırlarım.”</p>

    <p>“Kuroda’nın bugünlerde ne yaptığını hiç bilmiyorum.”</p>

    <p>“Bağışla beni, ama babamız yakınlarda Bay Kuroda’yı ziyaret etse acaba iyi olmaz mı, diye düşünüyorum.”</p>

    <p>“Anlamadım, kimi?”</p>

    <p>“Bay Kuroda’yı. Ve belki eski tanıdıklardan bazılarını daha.”</p>

    <p>“Ne demek istediğini pek anlayamadım, Setsuko.”</p>

    <p>“Bağışla beni, baba, ben sadece eski tanıdıklardan bazılarını görmek istersin herhalde, demek istedim. Yani Saitoların dedektiflerinden önce. Ne de olsa bazı gereksiz yanlış anlaşılmaların olmasını istemeyiz.”</p>

    <p>“Hayır, herhalde istemeyiz,” diyerek gazeteme döndüm.</p>

    <p>Sanırım konuyu daha fazla tartışmadık. Zaten Setsuko geçen ayki kalışının devamında bir daha bu meseleyi gündeme getirmedi.</p>

    <p class="paragraf">Dün Arakava tramvayındayken, güz güneşi vagonu parlak bir ışıkla dolduruyordu. Oraya bir süredir gitmemiştim (tam olarak, savaşın bitiminden beri) ve pencereden dışarı bakarken bir zamanlar tanıdık gelen manzarada birçok değişiklik olduğunu fark ettim. Tozakaço ve Sakaemaçi’den geçerken eskiden hatırladığım küçük ahşap evlerin üstünden dev tuğla apartmanların heyula gibi yükseldiğini gördüm. Sonra Minamimaçi’deki fabrikaların arkasından geçerken, birçoğunun terk edildiğini gördüm; ardı ardına sıralanan fabrika avlularında kırık keresteler, eskimiş oluklu saclar ve çoğunlukla düpedüz moloz diyebileceğim şeyler düzensiz yığınlar halinde istiflenmişti.</p>

    <p>Fakat ardından, tramvay THK A.Ş. Köprüsü’nden geçip ırmağı aştıktan sonra görüntü umulmadık şekilde değişiyor. Tarlaların ve ağaçların arasından ilerliyorsunuz ve çok geçmeden, tramvay hattının sona erdiği uzun ve dik yamacın dibinde Arakava banliyösü menzile giriyor. Tramvay yokuştan ağır ağır inip, ardından duruyor ve siz tertemiz süpürülmüş kaldırımlara ayak basarken şehri enikonu geride bıraktığınız duygusuna kapılıyorsunuz.</p>

    <p>Duyduğuma göre Arakava hiç bombalanmamış; nitekim dün de orayı aynen eskisi gibi buldum. Kirazlarla hoşça gölgelenmiş bir yokuştan yukarı doğru kısa bir yürüyüşle Çişu Matsuda’nın evine vardım ve orasının da hiç değişmediğini gördüm.</p>

    <p>Matsuda’nın evi benimki gibi geniş ve tuhaflıklarla dolu değildir ama Arakava’da rastlayabileceğiniz dayanıklı, saygın evlerin tipik bir örneğidir. Komşularından makul bir uzaklıkta, tahta çitlerle çevrili bir arsanın ortasında yükselir: Bahçe kapısında bir öbek açelya ve yere iyice gömülü sövede bir aile kitabesi bulunur. Zile asıldım; kırk yaşlarında tanımadığım bir kadın açtı kapıyı. Beni kabul salonuna buyur etti ve hem içeri güneş vursun hem de bahçeyi görebileyim diye verandanın sürme kapısını açtı. Sonra, “Bay Matsuda birazdan gelecek,” diyerek çıktı.</p>

    <p>Matsuda’yı ilk olarak Kaplumbağa’yla Takeda şirketinden ayrıldıktan sonra gittiğimiz Seiji Moriyama’nın köşkünde yaşarken tanıdım. Matsuda köşke geldiğinde ben herhalde altı yıldır orada yaşıyordum. O gün sabahtan beri yağmur yağıyordu ve bizden bir grup, odaların birinde içki içip kâğıt oynayarak vakit geçiriyordu. Sonra tam öğle yemeğinin ardından büyük bir şişe daha açmıştık ki, bahçeden bir yabancının seslendiğini duyduk.</p>

    <p>Sesi gür ve kendinden emindi ve hepimiz susup telaş içinde birbirimize baktık. Çünkü gerçek şu ki, hepimizin aklından aynı şey geçmişti –polisin bizi uyarmaya geldiği. Fakat bu tabii ki saçma bir düşünceydi; sonuçta herhangi bir suç işlememiştik. Üstelik diyelim ki, barda geçen bir konuşmada biri bizim hayat tarzımızı kınayacak oldu, içimizden biri çıkıp bizi pekâlâ canla başla savunabilirdi. Fakat, “Kimse yok mu?” diye bağıran o tok ses bizi hazırlıksız yakalamıştı; geceler boyu içmelerimizden, birçok sabahı uyuyarak geçirmemizden ve çürüyen bir köşkte düzensizce yaşamamızdan dolayı duyduğumuz suçluluğu açığa vurmuştu.</p>

    <p>Birkaç saniye sonra en yakında oturan arkadaşım sürme kapıyı açtı ve seslenen kişiyle aralarında geçen birkaç cümlenin ardından bana dönüp, “Ono, bir beyefendi seninle görüşmek istiyor,” dedi.</p>

    <p>Verandaya çıktığımda benim yaşlarımda zayıf yüzlü genç bir adamı kare biçimli büyük bahçenin ortasında dikilirken buldum. Matsuda’yı ilk kez gördüğüm o an tüm canlılığıyla aklımdadır. Yağmur dinmiş ve güneş çıkmıştı. Etraf su birikintileri ve köşke bakan sedirlerden düşmüş yaş iğne yapraklarıyla doluydu. Polis olamayacak kadar şık giyimliydi; dik, yüksek yakalı pardösüsü özenli bir terzinin elinden çıkmaydı ve şapkasını biraz da alaycı bir tavırla gözlerinin üstüne doğru indirmişti. Ben çıkarken o da ilgiyle çevresini süzüyordu ama bunu öyle bir edayla yapıyordu ki, daha görür görmez onun mağrur bir tabiatı olduğunu sezdim. Beni fark edince acele etmeden verandaya yaklaştı.</p>

    <p>“Bay Ono?”</p>

    <p>Onun için ne yapabileceğimi sordum. Döndü, yine arazide göz gezdirdi, sonra bana gülümsedi.</p>

    <p>“İlginç bir yermiş. Bir zamanlar görkemli bir yapı olmalı. Bir toprak sahibinin yeriydi belki.”</p>

    <p>“Doğrudur.”</p>

    <p>“Bay Ono, benim adım Çişu Matsuda. Yazışmıştık. Okada-Şingen Cemiyeti için çalışıyorum.”</p>

    <p>Okada-Şingen Cemiyeti (işgal güçlerinin sayısız kurbanından biri) artık yok, ama büyük bir ihtimalle adını duymuşsunuzdur ya da en azından savaşa kadar her yıl düzenlediği sergiler hakkında bir şeyler. Okada-Şingen sergisi bir ara şehirdeki yeni ressamların ve baskı sanatçılarının eserlerini kamuoyunun beğenisine sundukları başlıca etkinlikti. Hatta son yıllarında ünü öyle boyutlara varmıştı ki, yeni yeteneklerin çalışmalarının yanı sıra şehrin önde gelen ressamlarının çoğunun da en son eserleri burada yer alırdı. Matsuda’nın o öğleden sonra yaptığı ziyaretten birkaç hafta önce Okada-Şingen Cemiyeti’nden gelen mektup da işte bu sergiyle ilgiliydi.</p>

    <p>Matsuda, “Yazdığınız, cevap biraz merakımı uyandırdı, Bay Ono,” dedi. “Ben de uğrayıp neler olduğunu öğreneyim dedim.”</p>

    <p>Ona soğuk soğuk bakıp, “O mektupta gerekli bütün açıklamaları yaptığımı sanıyorum. Yine de buraya kadar zahmet etmeniz büyük incelik,” dedim.</p>

    <p>Gözlerinde hafif bir gülümseme belirdi. “Bay Ono,” dedi, “ününüzü katlayacak önemli bir fırsatı kaçırıyorsunuz gibime geliyor. Bizimle hiçbir alışverişinizin olmasını istemediğinizi vurgulamışsınız. Lütfen bana söyleyin, bu kişisel fikriniz mi, yoksa öğretmeninizin buyruğu mu?”</p>

    <p>“Doğal olarak öğretmenimin tavsiyesini aldım. Son mektubumda size bildirdiğim kararın doğru olduğundan kesinlikle eminim. Buraya gelmeniz çok kibar bir davranış, ama ne yazık ki şu an meşgulüm ve sizi içeri davet edemiyorum. O yüzden iyi günler diliyorum.”</p>

    <p>Gülümsemesi daha da alaycı bir hal alan Matsuda, “Bay Ono, bir dakika lütfen,” dedi. Birkaç adım daha atıp doğruca verandaya çıktı ve yüzüme baktı. “Açık konuşmak gerekirse, sergi umurumda bile değil. Size layık bir sürü başka sergi bulunur. Buraya gelmemin nedeni, Bay Ono, sizinle tanışmak istemem.”</p>

    <p>“Sahi mi? Ne kadar incesiniz.”</p>

    <p>“Sahi. Gördüğüm bazı çalışmalarınızdan çok etkilendiğimi belirtmek isterim. Sizde büyük bir yetenek olduğuna inanıyorum.”</p>

    <p>“Çok naziksiniz. Kuşkusuz öğretmenimin kılavuzluğuna çok şey borçluyum.”</p>

    <p>“Kuşkusuz. Peki, Bay Ono, şu sergiyi unutalım. Okada-Şingen’de bir tür memur olarak çalışmadığımı takdir edersiniz. Ben gerçek bir sanat âşığıyım. İnançlarım ve tutkularım var. Ve beni gerçekten heyecanlandıran bir dehaya rastlayınca bununla ilgili bir şey yapmak gerektiğini hissederim. Sizinle bazı konuları tartışmayı çok isterim, Bay Ono. Belki daha önce hiç aklınıza gelmemiş olan ama naçizane önerimle sanatçılığınızın gelişimine büyük faydası dokunacak konular. Fakat sizi daha fazla tutmayayım. Hiç olmazsa kartvizitimi bırakmama izin verin.”</p>

    <p>Cüzdanından bir kartvizit çıkarıp verandada bir kenara bıraktı, sonra çabucak eğilerek vedalaştı. Fakat bahçeyi daha yarılamamıştı ki, dönüp seslendi: “Lütfen size söylediklerimi iyice düşünün, Bay Ono. Ben sadece sizinle bazı konuları tartışmak istiyorum, hepsi bu.”</p>

    <p>Bu neredeyse otuz yıl önceydi; o zamanlar ikimiz de genç ve hırslıydık. Fakat Matsuda’nın dünkü hali bambaşkaydı. Hastalık yüzünden vücudu çökmüştü; bir zamanlar yakışıklı ve mağrur olan çehresi, üst çenesiyle hizada tutamadığı alt çenesinden dolayı çarpılmıştı. Kapıya bakan kadın onu içeri getirip oturmasına yardım etti. Yalnız kalınca Matsuda bana baktı ve, “Sağlığını korumuşsun,” dedi. “Bana gelince, son karşılaşmamızdan bu yana kötüleştiğimi görebiliyorsundur.”</p>

    <p>Geçmiş olsun dedim, ama o kadar da kötü görünmediğini ekledim.</p>

    <p>Gülümseyerek, “Beni kandıramazsın, Ono,” dedi. “Nasıl çöktüğümü gayet iyi biliyorum. Ve elimden hiçbir şey gelmiyor. Toparlanacak mıyım, yoksa daha mı kötüleşeceğim diye bekleyip görmekten başka çare yok. Fakat bu tatsız konuları geçelim. Beni yine ziyarete gelmene şaşırdım doğrusu. Hatırladığım kadarıyla en son biraz bozuk ayrılmıştık.”</p>

    <p>“Öyle mi? Kavga ettiğimizi hatırlamıyorum.”</p>

    <p>“Elbette etmedik. Niye edelim ki? Beni görmeye gelmene sevindim. Görüşmeyeli üç sene oldu herhalde.”</p>

    <p>“Öyle olmalı. Senden kaçmaya çalışmıyordum. Ne zamandır ziyaretine gelmeye niyetleniyorum. Ama araya başka şeyler girince...”</p>

    <p>“Elbette,” dedi. “İlgilenmen gereken bir sürü iş vardır. Bu arada, Miçiko-san’ın cenaze törenine gelemediğim için beni bağışla. Sana yazıp özür dilemek istedim. İşin aslına bakarsan, olaydan ancak birkaç gün sonra haberim oldu. Fakat sağlık durumumu biliyorsun...”</p>

    <p>“Evet, evet. Gösterişli bir töreni eminim o da istemezdi. Her neyse, onu unutmadığını biliyordu zaten.”</p>

    <p>“Miçiko-san’la hayatlarınızı birleştirdiğiniz zamanı hatırlıyorum da.” Gülüp başını salladı. “O gün sizin için çok sevinmiştim, Ono.”</p>

    <p>Ben de gülerek, “Evet,” dedim. “Arabuluculuğumuzu yapma işi senin üstüne kalmıştı. Amcan altından kalkamamıştı.”</p>

    <p>Matsuda gülümseyip, “Doğru,” dedi, “sen söyleyince şimdi aklıma geliyor. O kadar mahcuptu ki, kıpkırmızı kesilmeden tek laf edemiyordu. Yanagimaçi Oteli’ndeki düğünü hatırlıyorsun, değil mi?”</p>

    <p>İkimiz de güldük.</p>

    <p>“Bizim için çok şey yaptın. Sen olmasan bu iş olur muydu, bilmiyorum. Miçiko seni hep minnetle anardı,” dedim.</p>

    <p>Matsuda iç geçirdi. “Ne büyük bir acı,” dedi. “Üstelik savaş bitmek üzereyken. Serseri bomba gibi bir şey olduğunu duydum.”</p>

    <p>“Evet. Başka kimsenin canı yanmadı. Dediğin gibi, büyük bir acı.”</p>

    <p>“Bu korkunç anıları canlandırmamalıydım, kusura bakma.”</p>

    <p>“Önemli değil. Seninle konuşmak beni avutuyor. O zaman eski günlerdeki hali aklıma geliyor.”</p>

    <p>“Anlıyorum.”</p>

    <p>Kadın çay getirdi. Tepsiyi bırakırken Matsuda ona, “Bayan Suzuki, sizi eski bir çalışma arkadaşımla tanıştırayım. Eskiden çok yakındık.”</p>

    <p>Kadın bana doğru dönüp eğildi.</p>

    <p>“Bayan Suzuki hem evle ilgileniyor hem de hemşireliğimi yapıyor. Hâlâ nefes alabiliyorsam onun sayesindedir.”</p>

    <p>Bayan Suzuki gülüp tekrar eğildi ve çıktı.</p>

    <p>Kadın çekildikten sonra bir süre sessizce oturup, açtığı kapıdan dışarısını seyrettik. Oturduğum yerden verandada güneşte bırakılmış bir çift hasır sandalet görüyordum. Ama bahçe görüş açımın dışında kalıyordu; bir an kalkıp verandaya çıkmak için bir istek duydum. Fakat Matsuda’nın bana eşlik etmek istemesine rağmen bunda zorlanacağını fark edince vazgeçtim. Hatırladığım kadarıyla bahçesi küçüktü ama zevkle düzenlenmişti: Pürüzsüz çim zemin, birkaç küçük, biçimli ağaç ve derin bir havuz. Matsuda’yla otururken birkaç kere kulağıma dışarıdan su sesi gelmişti ve tam havuzda hâlâ sazan besleyip beslemediğini soracaktım ki, erken davranıp, “Bayan Suzuki sayesinde hayatta olduğumu söylerken abartmıyordum,” diye söze girdi. “Bir değil, birkaç defa imdadıma yetişti. Gördüğün gibi, Ono, elimde ancak birkaç mülk kaldı. Onu bu sayede istihdam edebiliyorum. Herkes bu kadar talihli değil. Zengin sayılmam ama eski bir arkadaşımın darda olduğunu bilsem ona yardım etmek için elimden geleni yaparım. Sonuçta para bırakacağım çocuğum yok.”</p>

    <p>Bir kahkaha salıverdim. “Hâlâ eski Matsuda’sın. Dobra. Çok iyisin, ama buraya bunun için gelmedim. Ben de malımı mülkümü elimde tutabildim.”</p>

    <p>“Bunu duyduğuma sevindim. Minami İmparatorluk Üniversitesi’nde rektörlük yapan Nakane’yi hatırlar mısın? Onu ara sıra görüyorum. Bugünlerde dilenciden biraz hallice. Görüntüyü bozmamaya çalışıyor tabii, ama hep borç parayla.”</p>

    <p>“Ne korkunç.”</p>

    <p>Matsuda, “Çok büyük haksızlıklar yapıldı,” dedi. “Ama sen de ben de servetimizi koruyabilmişiz. Üstelik senin şükretmek için bir nedenin daha var, Ono. Sağlığını yitirmemişsin.”</p>

    <p>“Doğru,” dedim. “Ne kadar şükretsem az.”</p>

    <p>Dışarıdaki havuzdan yine bir ses geldi; kuşların su kenarında yıkandıklarını o an anladım.</p>

    <p>“Bahçenden gelen sesler benimkinden ne kadar farklı,” dedim. “Öylesine kulak kabartsan bile şehrin dışında olduğunu anlıyorsun”</p>

    <p>“Öyle mi? Şehrin sesinin neye benzediğini çoktan unuttum. Son birkaç yıldır dünyam burayla sınırlı. Bu ev ve bu bahçeyle.”</p>

    <p>“Aslına bakarsan senden gerçekten yardım istemeye geldim. Ama biraz önce ima ettiğin şekilde değil.”</p>

    <p>Başını sallayarak, “Bakıyorum da alınmışsın,” dedi. “Tıpkı eskisi gibi.”</p>

    <p>İkimiz de güldük. Sonra, “Ee, senin için ne yapabilirim?” diye sordu.</p>

    <p>“Küçük kızım Noriko,” dedim, “bir gençle evlilik görüşmeleri sürüyor.”</p>

    <p>“Öyle mi?”</p>

    <p>“Açık olmak gerekirse onun için biraz endişeleniyorum. Yaşı yirmi altı oldu. Savaş onun işini çok zorlaştırdı. Yoksa şimdiye kadar mutlaka evlenirdi.”</p>

    <p>“Bayan Noriko’yu hatırlıyorum galiba. Ama henüz küçücük bir kızdı. Demek yirmi altısına geldi. Haklısın, savaş en iyi adayların bile işini çok zorlaştırdı.”</p>

    <p>“Geçen yıl az daha evleniyordu,” dedim, “ama son anda suya düştü. Merak ediyorum da –hazır konu açılmışken sorayım–, geçen yıl Noriko’yla ilgili olarak sana gelen oldu mu? Münasebetsizlik yapmak istemem ama...”</p>

    <p>“Kesinlikle münasebetsizlik değil, seni çok iyi anlıyorum. Ama hayır, kimseyle konuşmadım. Hem geçen sene şu sıralar çok hastaydım. Bir dedektif gelmiş olsa bile, Bayan Suzuki onu geri çevirmiştir.”</p>

    <p>Başımı evet der gibi salladım. “Bu sene birisi gelebilir ama.”</p>

    <p>“Öyle mi? Gelsin o zaman, senin hakkında yalnız iyi şeyler söyleyebilirim. Ne de olsa bir zamanlar yakın arkadaştık.”</p>

    <p>“Sana minnettarım.”</p>

    <p>“Gerçi uğraman iyi oldu,” dedi, “ama Bayan Noriko’nun evliliğiyle ilgili olarak tasalanmana hiç gerek yok. En son biraz bozuk ayrılmış olabiliriz, ama böyle şeyler aramıza girmemeli. Senin hakkında tabii ki yalnızca iyi şeyler söyleyeceğim.”</p>

    <p>“Bundan kuşkum yoktu zaten,” dedim. “Sen her zaman iyi niyetli bir insan oldun.”</p>

    <p>“Böyle bir sebepten olsa bile seni gördüğüm için mutluyum.”</p>

    <p>Matsuda biraz güçlükle öne doğru eğilip çay fincanlarımızı doldurdu. “Kusura bakma, Ono,” dedi sonunda, “ama hâlâ bir konuda rahatsız gibisin.”</p>

    <p>“Öyle mi görünüyorum?”</p>

    <p>“Damdan düşer gibi söylediğim için kusuruma bakma, ama birazdan Bayan Suzuki dinlenmem konusunda beni uyarmaya gelecek. Maalesef konukları uzun süre ağırlayamıyorum artık, eski arkadaşlarımı bile.”</p>

    <p>“Elbette, çok özür dilerim. Çok düşüncesizim.”</p>

    <p>“Saçmalama, Ono. Seni hemen gönderecek değilim. Ben sadece açmak istediğin bir konu varsa bunu fazla ertelememenin daha iyi olacağını söylüyorum.” Ansızın kahkahayla gülmeye başladı. “Patavatsızlığım yüzünden sahiden de dehşete kapılmış gibisin.”</p>

    <p>“Hiç de değil. Ben çok düşüncesizim. Ama doğrusu sadece kızımın evlilik durumunu açıklamaya gelmiştim.”</p>

    <p>“Anlıyorum.”</p>

    <p>“Fakat,” diye devam ettim, “bazı ihtimalleri de hatırlatmak istemiyor değilim. Şu anki görüşmeler biraz hassas türden. Gelebilecek sorulara nazikçe cevap verirsen sana ne kadar minnettar kalacağımı anlatamam.”</p>

    <p>“Elbette.” Bakışları üstümdeydi ve gözlerinde ufak bir eğlenme belirtisi seziliyordu. “Büyük bir nezaketle.”</p>

    <p>“Özellikle de geçmişle ilgili sorulara.”</p>

    <p>Matsuda sesinde biraz soğuklukla, “Ama söyledim ya,” dedi, “geçmişle ilgili olarak da senin hakkında sadece iyi şeyler söyleyebilirim.”</p>

    <p>“Elbettte.”</p>

    <p>Matsuda beni bir süre daha süzdü, sonra iç geçirdi.</p>

    <p>“Üç yıldır bu evden neredeyse hiç çıkmadım,” dedi. “Ama ülkemizde olanlara kulaklarımı açık tutuyorum hâlâ. Bir zamanlar başarmakla gurur duyduğumuz şeylerden ötürü senin ve benim gibileri mahkûm etmek isteyenler olduğunun farkındayım. Ve galiba bu yüzden kaygılanıyorsun, Ono. Belki de unutulması gereken şeyler için seni öveceğimi düşünüyorsun.”</p>

    <p>“Kesinlikle değil,” dedim telaşla. “Senin de benim de gurur duyacağımız çok şey var. Konu evlilik olunca durumun hassasiyetini gözetmek gerekiyor, hepsi bu. Ama içimi rahatlattın. Her zamanki gibi sağduyunu konuşturacağını biliyorum.”</p>

    <p>Matsuda, “Elimden geleni yapacağım,” dedi. “Fakat Ono, ikimizin de gurur duyması gereken şeyler var. Şimdikiler ne derse desin. Birkaç yıl daha geçsin, yapmaya çalıştığımız şeylerle konusunda yine başımız dik dolaşabileceğiz. Bunu görecek kadar uzun yaşamayı umuyorum. Tek dileğim, ömrümü adadığım şeylere hakkının teslim edildiğini görmek.”</p>

    <p>“Elbette. Ben de aynen senin gibi hissediyorum. Ama evlilik görüşmelerinde...”</p>

    <p>Matsuda, “Elimden geleni hassasiyeti,” diyerek araya girdi, “göstereceğim tabii.”</p>

    <p>Eğildim ve ikimiz de bir an sessizliğe gömüldük. Sonra Matsuda söze giriverdi: “Peki, söylesene, Ono, geçmişle ilgili kaygıların varsa eğer, eski günlerden birkaç kişiyi daha ziyaret etmişsindir, değil mi?”</p>

    <p>“Doğrusunu istersen geldiğim ilk kişi sensin. Eski dostların çoğunun şu sıralar nerede olduklarını bilmiyorum.”</p>

    <p>“Ya Kuroda’dan ne haber? Duyduğuma göre şehirde bir yerde yaşıyormuş.”</p>

    <p>“Öyle mi? Onu savaştan... savaştan beri hiç görmedim.”</p>

    <p>“Bayan Noriko’nun geleceğinden endişe ediyorsak, belki acı verecek ama önce onu bulmak gerekmez mi?”</p>

    <p>“Haklısın. Ama nerede olabileceğini hiç bilmiyorum.”</p>

    <p>“Anlıyorum. Umarım dedektif de onu bulamaz. Fakat o adamların bazıları çok becerikli.”</p>

    <p>“Doğru.”</p>

    <p>“Ono, betin benzin atmış. Hem de ilk geldiğinde o kadar sağlıklı görünmene rağmen. Hasta bir adamla aynı odayı paylaşırsan olacağı bu.”</p>

    <p>Güldüm. “Hiç de değil. İnsan bazen çocuklarına çok üzülüyor, hepsi bu.”</p>

    <p>Matsuda yine iç geçirip, “Evlenip çocuk yapmadığım için hayatımı boşa geçirdiğimi söylüyorlar bazen. Ama çevreme baktığım zaman çocukların sıkıntıdan başka bir şey vermediğini görüyorum,” dedi.</p>

    <p>“Çok da yanlış sayılmaz.”</p>

    <p>“Yine de,” diye ekledi, “servetini bırakabileceği çocuklarının olması insanı rahatlatır.”</p>

    <p>“Evet.”</p>

    <p>Birkaç dakikaya kalmadan, Matsuda’nın haber verdiği gibi, Bayan Suzuki içeri girdi ve ona bir şey söyledi. Matsuda gülümsedi ve söz dinler bir edayla, “Hemşirem beni almaya geldi. Burada istediğin kadar kalabileceğini söylememe gerek yok elbette. Ama beni mazur görmelisin, Ono,” dedi.</p>

    <p>Evden çıkıp, beni dik tepeden aşırarak şehre geri götürecek tramvayı beklerken, “geçmişle ilgili olarak sadece iyi şeyler” söylemek konusunda Matsuda’nın verdiği sözü hatırlayıp biraz rahatladım. Gerçi bundan emin olmak için illa onu görmem gerekmiyordu, ama eski arkadaşlarla ilişkileri tazelemek her zaman iyidir. Sonuçta nereden bakılırsa bakılsın, dün Arakava’ya gittiğime değdi.</p>
  </div>
</body>
</html>
