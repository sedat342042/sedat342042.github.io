<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Değişen Dünyada Bir Sanatçı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Kasım 1949</h1>

    <p>Doktor Saito’yla ilk karşılaşmama dair anılarım eskisi gibi capcanlı olduğundan doğruluğuna güvenim tam. On altı yıl öncesi olmalı, şimdiki eve taşındığımın ertesi günü. Güneşli bir yaz günü olduğunu ve çiti düzeltmek veya belki de bahçe kapısına bir şeyler takmak için dışarıda olduğumu, gelen geçen komşuyla selamlaştığımı hatırlıyorum. Sonra, bir süredir sırtım yola dönükken, birinin muhtemelen nasıl çalıştığımı gözlemek için arkamda dikildiğini fark ettim. Dönüp baktığımda kapı sövesindeki yeni adı ilgiyle inceleyen ben yaşlarda bir adamla karşılaştım.</p>

    <p>“Demek Bay Ono sizsiniz,” dedi. “Ne büyük şeref. Semtimize sizin gibi itibarlı birinin taşınması bizim için gerçekten büyük bir şeref. Bendeniz de güzel sanatlar dünyasındayım. Adım Saito, İmparatorluk Şehir Üniversitesi’nden.”</p>

    <p>“Doktor Saito mu? İşte asıl ayrıcalık bu. Hakkınızda çok şey duydum, efendim.”</p>

    <p>Sanırım kapının dışında bir süre sohbet ettik; yine aynı sohbet esnasında Doktor Saito’nun kimi çalışmalarıma ve mesleki başarıma birkaç gönderme daha yaptığı konusunda yanılmadığıma eminim. Tepeden aşağı doğru yoluna devam etmeden önce de, “Semtimize sizin gibi itibarlı bir sanatçının taşınması büyük şeref, Bay Ono,” anlamındaki sözlerini yinelediğini hatırlıyorum.</p>

    <p>Bunun ardından Doktor Saito’yla ne zaman tesadüf ettiysek birbirimize hep saygıyla selam verdik. Sanırım o ilk karşılaşmadan sonra –son olaylar yakınlaşmak için bize bir fırsat verene kadar– bir daha uzun uzun sohbet edemediğimizi söylesem yanlış olmaz. Fakat gerek o ilk karşılaşmanın, gerek Doktor Saito’nun kapı sövesindeki adımı tanımasının bendeki anısı o kadar berrak ki, büyük kızım Setsuko’nun geçen ay ima etmeye çalıştıklarının en azından bir bölümünün düpedüz yanlış olduğunu güvenle iddia edebilirim. Söz gelimi, Doktor Saito’nun geçen yılki evlilik görüşmeleri yüzünden mecbur kaldığı için benim kim olduğumu öğrenmiş olması kesinlikle mümkün değil.</p>

    <p>Bu sene ziyaretini çok kısa tuttuğundan ve geldiğinde Noriko’yla Taro’nun Izumimaçi semtindeki yeni evlerinde kaldığından, o sabah Kavabe Parkı’nda yaptığımız yürüyüş dışında Setsuko’yla etraflıca konuşma fırsatı bulamadım. Dolayısıyla sohbetimizi kafamda daha sonra uzun süre evirip çevirmemde şaşırtıcı bir şey yok; kızımın o gün bana söylediği bazı şeylerin giderek canımı sıkmaya başlamasının da mantıksız olduğunu düşünmüyorum.</p>

    <p>O sıralar zaten Setsuko’nun sözleri üstünde çok duramazdım, çünkü kızımla beraber olmanın ve bir süredir gelmediğim Kavabe Parkı’nda yürümenin verdiği mutlulukla moralim gayet iyiydi. Bir ayı biraz geçiyor, hatırlayacağınız üzere bu, yaprakların dökülmeye başlamasına rağmen günlerin hâlâ güneşli olduğu mevsimdir. Setsuko’yla parkı ortadan kesen ağaçlıklı geniş bulvarda ilerliyor, Noriko ve İçiro’yla buluşacağımız İmparator Taişo heykeline kadar uzun bir yolumuz olmasına karşın ağır ağır yürüyor, güz manzarasını seyretmek için arada bir duraklıyorduk.</p>

    <p>İnsanın zevkini okşayan Kavabe Parkı’nın, şehirdeki en güzel park olduğuna belki siz de katılırsınız; hele ki Kavabe semtinin kalabalık, dar sokaklarında biraz dolaştıktan sonra üstü ağaçlarla kaplı o uzun ve ferah yürüyüş yollarına çıkmanın verdiği tazelik hissi hiçbir şeyde yok. Fakat şehirde yeniyseniz ve Kavabe Parkı’nın geçmişine aşina değilseniz, belki buraya niye hep özel bir ilgi beslediğimi açıklamam gerek.</p>

    <p>Ancak birer okul bahçesi genişliğinde olan ve şu bulvarların herhangi birinde yürürken ağaçların arasından görülebilen parkın çeşitli yerlerindeki birbirinden bağımsız çimenlikleri muhakkak hatırlarsınız. Burayı planlayanların kafası karışmış da planlama işi yarıda bırakılmış gibidir. Gerçekten de aşağı yukarı öyle bir şey olmuş. Ölümünden kısa süre sonra evini satın aldığım Akira Sugimura’nın yıllar evvel Kavabe Parkı’yla ilgili çok iddialı bir planı varmış. Bugünlerde adının pek az anıldığını görüyorum, ama şunu da belirtmeden geçmeyeyim ki, Akira Sugimura yakın bir zamana kadar şehirdeki en nüfuzlu insanlardan biriydi. Duyduğuma göre vaktiyle dört evi varmış; şehrin dört bir yanı onun sahip olduğu veya yakın ilişkisi bulunan kuruluşlarla doluymuş. Derken başarısının doruğunda olduğu 1920 veya 1921’de, Sugimura, varlığının ve sermayesinin büyük bir bölümünü bu şehrin ve sakinlerinin yaşamını sonsuza dek etkileyecek bir projeye yatırmaya karar vermiş. o zamanlar kasvetli ve bakımsız bir yer olan Kavabe Parkı’nı şehrin kültür hayatının odağına yerleştirecek bir yenileme planı hazırlamış. Hem parkın arazisi genişletilip insanların dinlenecekleri daha çok doğal alan ayrılacak, hem de göz kamaştırıcı birkaç kültür merkezi kurulacakmış –bir doğa bilimleri müzesi; Şirahama sokağındaki yerini yangın yüzünden yakın bir zamanda yitirmiş olan Takahaşi okulu için yeni bir kabuki tiyatrosu; Avrupa tarzı bir konser salonu ve biraz tuhaf ama şehrin kedi köpekleri için bir mezarlık. Sugimura’nın başka neler planladığını hatırlayamıyorum, ama projenin müthiş çapta olduğu su götürmez. Adam sadece Kavabe bölgesinin çehresini değil, bütün şehrin kültürel dengesini de değiştirmeyi umuyor ve ırmağın kuzey yakasına yeni bir ağırlık kazandırmak istiyormuş. Bu, dediğim gibi, şehrin kimliğine bir insanın damgasını vuracak çapta bir girişimmiş.</p>

    <p>Parkta işler epey ilerledikten sonra projenin korkunç bir mali sıkıntıya girdiği anlaşılıyor. Olayın ayrıntılarını çok iyi bilmiyorum, ama sonuçta Sugimura’nın “kültür merkezleri” hiçbir zaman inşa edilemedi. Adamın kendisi de büyük paralar kaybetti ve bir daha eski nüfuzuna kavuşamadı. Savaşın ardından Kavabe Parkı doğrudan belediyenin idaresine geçti ve ağaçlıklı bulvarları da onlar yaptılar. Sugimura’nın projesinden geriye yalnızca müze ve gösteri merkezlerinin olması gereken yerlerdeki şu garip ve boş çimenlik parseller kaldı.</p>

    <p>Sugimura’nın ölümünden sonra ailesiyle –son evini satın aldığım dönemde– kurduğum ilişkinin onun anısına hayranlık duymamı sağlayacak cinsten olmadığını daha önce belirtmiştim sanırım. Yine de bugünlerde ne zaman Kavabe Parkı’nda dolaşsam aklıma Sugimura ile projesi geliyor ve itiraf etmeliyim ki, onu takdir etmeye başlıyorum. Çünkü ortalamanın üstüne çıkmayı, sıradanlığı aşıp farklı olmayı amaçlayan biri takdir edilmeye layıktır, sonunda hedefine ulaşamasa ve bu uğurda servetini yitirse de. Ayrıca onun mutsuz biri olarak ölmediğine inanıyorum. Çünkü onun başarısızlığı sıradan hayatların gurur kırıcı başarısızlıklarından çok farklıydı ve Sugimura gibi biri bunun bilincinde olsa gerek. Öbürlerinin deneyecek cesaret veya irade gösteremedikleri bir konuda başarısızlığa uğradıysanız, sonradan hayatınızın muhasebesini yaparken bununla teselli bulmalı, hatta derin bir hoşnutluk duymalısınız.</p>

    <p>Fakat niyetim Sugimura’yı anlatmak değildi. Dediğim gibi o gün Kavabe Parkı’nda Setsuko’yla yaptığımız yürüyüşten büyük keyif alıyordum ve kızımın –ancak bir zaman sonra kafama takılınca anlamını kavramaya başladığım– bazı sözleri üstünde durmuyordum. Zaten Noriko ve İçiro’yla buluşacağımız İmparator Taişo heykelinin biraz ileride, yolun ortasında yükseldiğini görünce konuşmaya son verdik. Tam heykeli çevreleyen oturma sıralarına göz atıyordum ki, bir oğlanın, “İşte Oji!” diye bağıran sesini duydum.</p>

    <p>İçiro kucağıma atılacakmışçasına ellerini açarak bana doğru koşmaya başladı. Fakat yaklaşınca kendini topladı ve yüzüne ciddi bir ifade kondurup sıkayım diye elini uzattı.</p>

    <p>Resmi bir dille, “İyi günler,” dedi.</p>

    <p>“Eh, İçiro, sahiden de adam oluyorsun artık. Kaç yaşındasın şimdi?”</p>

    <p>“Galiba sekiz oldum. Lütfen şöyle gel, Oji. Seninle konuşmak istediğim birkaç şey var.”</p>

    <p>Noriko’nun beklediği sıraya kadar onu annesiyle birlikte takip ettik. Küçük kızım daha önce hiç görmediğim parlak renkli bir elbise giyinmişti.</p>

    <p>“Çok neşeli görünüyorsun, Noriko,” dedim. “Demek bir kız çocuğu evden ayrıldığı zaman hemen tanınmaz hale geliyor.”</p>

    <p>Noriko, “Sırf evlendi diye bir kadının pejmürde giyinmesi gerekmiyor,” diye cevabı yapıştırıverdi ama iltifatım hoşuna gitmiş gibiydi.</p>

    <p>Hatırladığım kadarıyla, İmparator Taişo’nun altında oturduk ve bir süre söyleştik. Parkta buluşmamızın nedeni, kızlarımın kumaş alışverişi yapmak için birlikte biraz zaman geçirmek istemeleriydi ve ben de İçiro’yu büyük bir mağazaya öğle yemeğine götürmeyi, sonrasında da ona şehir merkezini gezdirmeyi kabul etmiştim. İçiro gitmek için sabırsızlanıyor ve biz konuşurken, “Oji, bırak da kadınlar kendi aralarında gevezelik etsinler. Bizim yapacak işlerimiz var,” diye durmadan kolumu dürtüyordu.</p>

    <p>Torunumla büyük mağazaya öğle yemeği saatini az geçe ulaştığımızdan, lokantaların olduğu kattaki kalabalık dağılmıştı. İçiro camlı raflarda sergilenen çeşitli yiyecekleri ağır ağır incelerken bir ara bana dönüp, “Oji, tahmin et artık en çok neyi seviyorum,” dedi.</p>

    <p>“Hımm. Bilemiyorum, İçiro. Gözleme mi? Dondurma mı?”</p>

    <p>“Ispanak! Ispanak adamı kuvvetlendiriyor!” Göğsünü kabartıp pazılarını şişirdi.</p>

    <p>“Demek öyle. Bak, çocuk mönüsünde de biraz ıspanak varmış.”</p>

    <p>“Çocuk mönüsü küçükler için.”</p>

    <p>“Olabilir ama yine de çok leziz. Bakarsın Oji de kendine bir çocuk mönüsü alır.”</p>

    <p>“Tamam. O zaman ben de çocuk mönüsü alayım. Oji yalnız kalmasın diye. Ama benimkinin ıspanağını çok koysunlar.”</p>

    <p>“Anlaştık, İçiro.”</p>

    <p>“Oji, sen de sık sık ıspanak yemelisin. Kuvvetlenirsin.”</p>

    <p>İçiro geniş pencerelerin yanındaki masalardan birini beğendi ve yemeğimizin gelmesini beklerken yüzünü cama yapıştırarak dört kat aşağıdaki kalabalık anacaddeyi izledi. Setsuko’nun bir yılı aşkın süre önceki ziyaretinden beri İçiro’yu görmüyordum (bir hastalık yüzünden Noriko’nun düğününe gelememişti) ve bu zaman zarfında bu kadar büyümesinden şaşkına dönmüştüm. Boy atmakla kalmamış, aynı zamanda sakinleşmiş ve olgunlaşmıştı. Özellikle bakışlarında çocukluktan eser yok gibiydi.</p>

    <p>O gün İçiro’nun aşağıdaki caddeyi görmek için yüzünü cama yapıştıran halini izlerken babasına ne kadar benzemeye başladığını fark ettim. Setsuko’dan da izler vardı, ama daha çok tavırlarında ve yüzündeki küçük mimiklerde. Bir de tabii oğlum Kenji’nin aynı yaştaki haliyle olan benzerliği beni çarptı. Çocukların aile üyelerinden miras aldıkları huyları gözlemlemenin bana garip bir avuntu verdiğini itiraf ediyorum ve torunumun bunları yetişkinlik yıllarına kadar korumasını umuyorum.</p>

    <p>Böyle küçük etkilere sadece çocukken açık değiliz elbet; gençliğimizde çokça takdir ettiğimiz bir öğretmen veya akıl hocası da bizde iz bırakır, o kadar ki, onun öğrettiklerinin çoğunu eleştiri süzgecinden geçirdikten, hatta reddettikten uzun zaman sonra bile bazı huylar, o etkinin bir gölgesi gibi sürer ve ömrümüzün sonuna kadar bizde yer eder. Söz gelimi, bazı tavırlarımı (bir şeyi açıklarkenki el hareketlerim, kinayeli konuştuğum veya sabırsızlığımı belli etmeye çalıştığım zamanlar ses tonumda hissedilen iniş çıkışlar, hatta kullanmaktan hoşlandığım ve insanların bana özgü olduğunu düşündükleri uzun deyimler) aslında hep eski hocam Mori-san’dan almışımdır. Ve öğrencilerimin de benden böyle küçük huylar kaptıklarını sanmakla kendime haksız bir pay çıkarmış olmam herhalde. Hatta benimle birlikte çalıştıkları yıllara farklı bir gözle yeniden baksalar bile, çoğunun öğrendikleri şeyler için bana minnet duyacaklarını umuyorum. Kendi hesabıma ben, eski hocam Seiji Moriyama veya onu andığımız şekliyle Mori-san’ın kusurları ne olursa olsun ve sonunda aramızda ne geçerse geçsin, Vakaba ilinin engebeli taşrasındaki ailesinden kalma köşkte geçirdiğim yedi yılın meslek hayatım için büyük önem taşıdığını asla inkâr edemem.</p>

    <p>Mori-san’ın köşkünü şimdi hayalimde canlandırmaya çalıştığımda, en yakın köye çıkan dağ patikasından görülen manzarası özellikle hoşuma gider. O patikadan yukarı doğru tırmanırken, yüksek sedir ağaçlarının ortasında ahşaptan koyu bir dikdörtgen gibi duran köşkü bir çukurluğun içinde görebilirdiniz. Ortadaki dikdörtgen avlunun üç yanını uzunlamasına birer yapı çevirir, dördüncü yanı da sedirden bir çit ve bahçe kapısı tamamlardı; yani avlu tümüyle kapalıydı ve eski zamanlarda kötü niyetli bir ziyaretçinin o kilitli ağır kapıdan içeri girmekte hayli zorlanacağını tahmin edebilirdiniz.</p>

    <p>Fakat bugünün davetsiz konuğu için aynı şeyi söyleyemeyiz. Çünkü patikanın yukarısından fark edilmese de Mori-san’ın köşkü epey viran halde. O patikanın yukarısından bakan biri, binanın içindeki her odanın duvar kâğıtlarının lime lime olduğunu, tatamilerin yer yer çürüdüğünü ve dikkatsiz yürüyen birinin takılıp düşmesinin işten bile olmadığını kestiremez. Köşkün daha yakın bir noktadan bakıldığında görülen halini hatırlamaya çalışınca gözümün önüne kırık kiremitler, yıpranmış pencere kafesleri, harap ve dökük verandalar geliyor. O çatılarda her daim yeni açıklıklar beliriyor ve yağmurlu bir gecenin ardından yaş ağaç ve çürüyen yaprak kokusu her odaya siniyordu. Bir de bazı aylarda böcek ve güveler sürü halinde öyle akın ediyor, ahşaba yapışıyor, her çatlağa yuvalanıyordu ki, insan orasının toptan çökeceğinden korkuyordu.</p>

    <p>O kocaman köşkün bir zamanlar sahip olduğu görkemi hissettiren yalnızca iki üç oda kalmıştı. Gün boyu berrak ışık alan odalardan biri özel etkinliklere ayrılmıştı; Mori-san’ın her yeni tablosunu sergilemek için tüm öğrencilerini (toplam on kişiydik) orada topladığını hatırlıyorum. İçeri adım atmadan önce her birimizin eşikte soluğunu tutup odanın ortasında sergilenen tabloya nasıl hayranlıkla bakakaldığı hâlâ aklımda. Bu arada Mori-san da, gelişimizden habersizmiş gibi, belki bir bitkinin bakımıyla ilgilenir veya pencereden dışarı bakardı. Çok geçmeden hepimiz tablonun çevresinde yere kurulurduk ve birbirimize kısık sesle bir şeyler göstermeye başlardık: “Sensei’nin şu köşeyi nasıl doldurduğuna bakar mısın? Olağanüstü!” Fakat kimse açıktan açığa, “Sensei, nefis bir tablo olmuş,” demezdi; çünkü böyle durumlarda âdet, hocamız sanki orada yokmuş gibi davranmaktı.</p>

    <p>Yeni tablolar çoğu zaman çarpıcı bir farklılığa sahip olurdu; bu da epey hararetli bir tartışmaya girişmemize yol açardı. Mesela bir kere odaya girdiğimizde garip şekilde alçak bir bakış açısından görülen çömelmiş bir kadın resmiyle karşılaştığımızı hatırlıyorum –o kadar alçak bir nokta ki, ona bir alt kattan bakıyor gibiydik.</p>

    <p>Bazılarımızın, “Bu perspektif belli ki kadına sahip olmadığı bir saygınlık kazandırmış,” diye bir iddiada bulunduğunu hatırlıyorum. “Ne şaşırtıcı bir başarı. Çünkü başka nereden bakılırsa bakılsın, kadının acıklı bir hali var. Tabloya gizli gücünü veren işte bu gerilim.”</p>

    <p>Birisi de, “Diyelim ki dediğiniz gibi,” diyordu, “kadında bir tür saygınlık var, ama öyle olsa bile bu, buradaki alçak bakış açısından kaynaklanmıyor. Sensei’nin bize çok daha önemli bir şey anlattığı açık. O, perspektifin bize değişik görünmesinin belli bir göz hizasına alışmış olmamızdan ileri geldiğini söylüyor. Sensei belli ki keyfi ve sınırlayıcı alışkanlıklardan sıyrılmamızı istiyor. Bize, ‘Her şeye bildik eski açılardan bakmaya gerek yok,’ diyor. Tablosunun bu kadar ilham verici olması bu yüzden.”</p>

    <p>Çok geçmeden Mori-san’ın maksadıyla ilgili olarak herkes kendi tezini ortaya atıp diğerlerini çürütmeye kalkardı. Ve münakaşa ederken bir yandan da hocamıza kaçamak bakışlar atmamıza rağmen, o hangimizin tezini beğendiği hakkında hiç renk vermezdi. Hatırladığım kadarıyla odanın uzak köşesinde kollarını kavuşturmuş halde dikilir, yüzünde eğlenen bir ifade, penceredeki ahşap kafeslerin arasından bahçeyi süzerdi. Aramızdaki tartışmayı bir süre dinledikten sonra dönüp, “Artık beni yalnız bırakın. Yapmam gereken bazı işler var,” derdi ve biz de yeni tabloya hayranlığımızı bir kez daha mırıldanarak tek sıra halinde odadan çıkardık.</p>

    <p>Mori-san’ın bu anlattığım davranışını kibirli bulabileceğinizin farkındayım. Fakat sürekli olarak örnek alınıp hayranlık duyulan bir konumdaysanız onun böyle hallerde koruduğu mesafeyi belki daha anlayışla karşılayabilirsiniz. Ne de olsa öğrencilere durmadan bir şeyler anlatmak ve öğretmek pek hoşa gitmez; birçok durum vardır ki, orada sessiz kalmak ve onlara tartışıp düşünme fırsatı vermek istersiniz. Dediğim gibi, büyük bir nüfuza sahip herkes bunu takdir edecektir.</p>

    <p>Sonuçta hocamızın eseri hakkındaki tartışmalarımız üst üste haftalarca devam ederdi. Mori-san’ın uzun süre herhangi bir açıklamada bulunmaması halinde, bir numaralı öğrencisi konumundaki Sasaki adında bir ressamın dediklerini dikkate alırdık genellikle. Gerçi bazı tartışmalarımızın haftalar sürdüğünü söyledim, ama Sasaki’nin bir konuda kesin bir karara varması çoğu zaman münakaşanın sonu anlamına gelirdi. Yine Sasaki birimizin tablosunun herhangi bir biçimde hocamıza “sadık olmadığını” dile getirdi mi, bu, hemen her zaman suçlunun derhal teslim olmasıyla sonuçlanırdı ve öğrenci resmi olduğu yerde bırakır veya bazen onu çöple beraber yakardı.</p>

    <p>Hatta hatırımda kaldığı kadarıyla, Kaplumbağa köşke birlikte gelişimizden sonraki birkaç ay boyunca bu şartlardan ötürü resimlerini mütemadiyen yok etti. Ben oradaki düzene kolayca uyum sağlarken, arkadaşım sürekli hocamızın ilkelerine açıkça aykırı unsurlar içeren işler çıkarıyordu. Yeni meslektaşlarımıza pek çok kez onun adına ricada bulunmak, Mori-san’a kasıtlı olarak sadakatsizlik göstermediğini açıklamak zorunda kaldığımı hatırlıyorum. O ilk günlerde Kaplumbağa sıkça sıkıntılı bir durumda gelir ve henüz bitirmediği bir çalışmasını göstererek, kısık sesle, “Ono-san, lütfen söyle, hocamızın yapacağı gibi olmuş mu?” diye sorardı.</p>

    <p>Bazen ben bile resme yine yakışıksız bir ayrıntı eklediğini fark ederek kızardım. Çünkü Mori-san’ın öncelikleri bana o kadar da anlaşılmaz gelmiyordu. O günlerde hocamız sık sık “çağdaş Utamaro” lakabıyla anılırdı ve her ne kadar zevkler mahallesi kadınlarına ait portrelerde uzmanlaşan tüm yetkin ressamlara bahşedilse de, bu paye Mori-san’ın kaygılarını gayet güzel özetliyordu. Çünkü Mori-san bilinçli olarak Utamaro geleneğini “çağdaşlaştırmaya” çalışıyordu; belli başlı tablolarının çoğunda (mesela “Oyun Davulunun Bağlaması” veya “Banyodan Sonra”) kadın klasik Utamaro tarzında olduğu gibi arkadan görülür. Benzer klasik özellikler başka eserlerinde de yinelenir: Yüzüne havlu tutan kadın, tarakla uzun saçını tarayan kadın. Üstelik Mori-san duyguları kadınların bakışlarıyla değil, tuttukları veya giydiklerini giysilerle ifade etmekte başvurulan geleneksel araçlardan bolca yararlanıyordu. Fakat aynı zamanda sıkı Utamaro hayranlarına göre bağışlanmaz bir günah olan Avrupa etkileri de yoğundu; örneğin, hatları belirlemede kullanılan geleneksel koyu konturları terk etmiş, üç boyutlu görünüm için ışık ve gölgeye başvurarak Batılıların renk bloklarını kullanmayı seçmişti. Ve asıl kaygısı olan konuda (pastel renklerin kullanımı) Avrupalıların yolunu tutmuştu. Mori-san kadınlarının çevresinde belirgin bir melankoli, bir gece etkisi yaratmak istiyordu ve atölyesinde çalıştığım yıllarda fener ışığının dokusunu yakalayabilmek için renklerle geniş çaplı denemeler yapıyordu. Bundan dolayı resimlerinde doğrudan olmasa bile dolaylı olarak mutlaka bir fener bulunur ve adeta onun imzası yerine geçerdi. Mori-san’ın sanat anlayışının esaslarını kavramakta Kaplumbağa’nın ne denli ağır kaldığına ilişkin en belirgin işaret, köşkte geçirdiği bir yılın ardından bile basbayağı yanlış etkiyi uyandıran renkleri kullanmasıydı. Ama kendisi, kompozisyonuna bir fener katmayı akıl etmesine rağmen niçin yine sadakatsizlikle suçlandığını anlayamıyordu.</p>

    <p>Tüm yakarışlarıma rağmen Sasaki ve takımı Kaplumbağa’nın yaşadığı güçlüklere karşı tahammülsüz olduklarından, köşkteki ortam arkadaşım için zaman zaman Üstat Takeda’nın şirketindeki kadar tehditkâr bir havaya bürünüyordu. Derken –sanırım köşkteki ikinci yılımızdı– Sasaki değişiverdi; öyle bir değişimdi ki bu, acımasızlık ve fenalık bakımından onun Kaplumbağa’ya karşı tertiplediği her şeyi büsbütün gölgede bırakacak kadar büyük bir nefretle karşılanmasına yol açacaktı.</p>

    <p>Tüm öğrenci grupları içlerinden bir lider (yetenekleriyle hocanın öbürlerine örnek gösterdiği biri) çıkarma eğilimindedir. Ve bu lider öğrenci, hocanın fikirlerini en iyi şekilde kavrar, yeteneklidir veya tecrübe bakımından daha geride olan öğrencilere o fikirleri mükemmel bir biçimde yorumlayarak aktarır, tıpkı Sasaki gibi. Aynı şekilde hocanın eserlerindeki zaafları en iyi gören veya hocanınkinden ayrı olarak kendi fikirlerini geliştiren de büyük bir ihtimalle yine lider öğrenci olacaktır. İyi bir hocanın, tabii teoride, bu gerçeği kabul etmesi, hatta öğrencisinin olgunlaşmasının bir işareti olarak görüp olumlu karşılaması beklenir. Fakat uygulamada işin içine çok karmaşık duygular girebiliyor. İstidatlı bir öğrenciyi uzun ve zahmetli uğraşlarla yetiştirdikten sonra yeteneklerinin olgunlaşması düpedüz ihanet olarak görülebiliyor ve dolayısıyla esef verici olaylar yaşanabiliyor.</p>

    <p>Sasaki’nin hocamızla tartışmasından sonra ona yaptıklarımız da hiç kuşkusuz haksızlıktı ve bunları burada aktarmamın kimseye bir faydası olmaz. Yine de Sasaki’nin sonunda bizden ayrıldığı geceye dair anılarım çok berrak.</p>

    <p>Çoğumuz yatmıştık. Harap odalardan birinde uyanık olarak karanlıkta uzanırken, Sasaki’nin verandanın altındaki birine seslendiğini işittim. Seslendiği her kimse, cevap vermemiş olmalı ki, sonunda sürülerek örtülen bir kapının ve Sasaki’nin yaklaşan adımlarının gürültüsü geldi. Onun başka bir odaya kadar gidip bir şeyler dediğini duydum, ama belli ki sözleri yine sessizlikle karşılandı. Adımları daha da yaklaştı, sonra yan odanın kapısını açtığını duydum.</p>

    <p>“Seninle ben uzun yıllardır yakın arkadaşız,” diyordu. “Hiç olmazsa sen konuş benimle.”</p>

    <p>Hitap ettiği kişiden bir karşılık gelmedi. Sonra Sasaki, “Bari tablolarımın nerede olduğunu söyle,” dedi.</p>

    <p>Yine karşılık gelmedi. Fakat karanlıkta uzanırken yan odadaki döşemelerin altında kaçışan sıçanlardan gelen gürültüler adeta cevap gibiydi.</p>

    <p>Sasaki’nin sesi, “Onları o kadar kötü buluyorsan,” diye devam etti, “sende kalmasının bir anlamı yok. Ama şu an benim için büyük önem taşıyorlar. Giderken onları da yanımda götürmek istiyorum. Başka bir şeyim yok zaten.”</p>

    <p>Cevap yine kaçışan sıçanlardan geldi, sonra uzun bir sessizlik oldu. Hatta sessizlik o kadar uzun sürdü ki, Sasaki’nin karanlıkta uzaklaştığını ve her nasılsa onu duyamadığımı sandım. Fakat sonra sesi tekrar yükseldi.</p>

    <p>“Şu son günlerde öbürleri bana korkunç şeyler yaptılar. Ama en kırıcı olanı senin bana avutucu tek bir söz bile söylememendi.”</p>

    <p>Yine sessizlik. Sonra Sasaki, “Hiç olmazsa bana bakıp veda etmeyecek misin?” diye sordu.</p>

    <p>Sonunda kapının çekildiğini ve Sasaki’nin verandadan aşağı inip avluda yürüyerek uzaklaştığını işittim. Ayrılmasından sonra Sasaki’nin adı köşkte nadiren anıldı; o zaman da genellikle “hain” olarak geçiyordu. Sık sık giriştiğimiz o hararetli ağız dalaşlarının bir ikisinde olanları hatırlayınca, Sasaki’nin anısının bizde ne kadar nefret uyandırdığını anlıyorum.</p>

    <p>Sıcak günlerde odalarımızın kapılarını çoğunlukla açık bıraktığımızdan, odada toplanan bizden bir grup, karşı kanatta benzer şekilde bir araya gelen başka bir grubu görebilirdi. Şartların kışkırtmasıyla birisi karşı tarafa esprili bir laf atar, derken iki grup da kendi verandasından birbirine hakaretler yağdırmaya başlardı. Şimdi anlatınca bunlar size saçma gelebilir, ama gerek köşkün mimarisinde, gerek birimiz bir kanattan öbürüne bağırınca kulağa gelen yankılı akustikte bizi bu çocukça ağız dalaşlarına iten bir şeyler vardı. Hakaretler çeşit çeşitti, birinin erkekliğinden tutun da yeni bitirdiği bir tabloyla alay etmeye kadar, ama çoğu zaman incitici olmazdı. İki tarafı da gülmekten kırıp geçiren son derece komik sayısız atışma bilirim. Nitekim köşkte keyifle geçirdiğimiz yıllara ait anılarımın çoğu işte böyle rekabetçi ama bir o kadar da aile sıcaklığını hatırlatan atışmalardır. Öte yandan, karşılıklı hakaretlerin arasında Sasaki’nin adının geçtiği bir iki olay var ki, işleri bir anda çığırından çıkarıvermiş ve arkadaşların bölgelerini terk edip avluya inmeleriyle sonuçlanmıştı. Böylece birini şakadan bile olsa “hain”e benzetmenin asla iyi niyetle karşılanmayacağını kısa sürede belledik.</p>

    <p>Bu anılardan, hocamıza ve ilkelerine tavizsiz ve tam olarak bağlı olduğumuzu anlamışsınızdır. Ve geriye bakıp da kusurları görülünce, bu türden bir iklimi besleyen bir hocayı eleştirmek kolay. Fakat büyük tutkuları olan, önemli bir şeyi başaracak duruma gelip aklından geçenleri başkalarına olabildiğince açık bir şekilde anlatma ihtiyacı hisseden herkes Mori-san’ın işleri yürütme tarzına anlayış gösterecektir. Gerçi meslek hayatının uğradığı akıbete bakınca bunu söylemek biraz aptalca gelebilir, ama Mori-san’ın o zamanki arzusu, resim sanatının şehrimizde uygulanış biçimini kökten değiştirmekti. Kafasında büyüttüğü bu hedef doğrultusunda onca zamanını ve servetini öğrencilerini yetiştirmeye adadı; eski hocam hakkında bir yargıya varırken herhalde bunu göz önünde tutmak gerek.</p>

    <p>Onun üzerimizdeki etkisi elbette resim âlemiyle sınırlı değildi. O yıllarda hocamızın değerlerine ve hayat tarzına uygun bir biçimde yaşıyorduk; bu da zamanımızın çoğunu şehrin “renkli dünyasında” (tüm tablolarımıza fon oluşturan gece hazlarının, eğlencenin ve içkinin dünyasında) keşif yaparak geçirmemizi gerektiriyordu. Şehir merkezinin o günlerdeki halini hep özlemle hatırlarım; sokaklar trafik gürültüsüne boğulmamış ve fabrikalar gecenin mevsimden mevsime değişen rayihalarını yutmamıştı henüz. Gediklisi olduğumuz mekânlardan biri kanal boyundaki Kojima caddesinde bulunan “Su Fenerleri” adında bir çayhaneydi –yaklaşırken fenerlerinin kanaldaki yansımalarını görebilirdiniz. Sahibesi Mori-san’ın eski bir arkadaşıydı ve bizi daima cömertçe ağırlardı; oradaki garson kadınlarla şarkı söyleyip içerek anılarda kalacak geceler geçirdiğimizi hatırlarım. Bir başka uğrak yerimiz de, Nagata caddesindeki bir okçuluk lokaliydi; sahibesi, Akihara’da geyşa olarak çalıştığı yıllarda Mori-san’ın olağanüstü sevilen kimi ahşap baskı resimlerine modellik yaptığını anlata anlata bitiremezdi. O lokalde de altı yedi genç kadın garsonluk yapardı ve her birimiz kendi gözdemizi yanımıza alıp çubuk tüttürerek saatler geçirirdik.</p>

    <p>Cümbüşlerimiz şehre düzenlediğimiz bu seferlerle sınırlı değildi. Mori-san’ın eğlence dünyasındaki dostlarının ucu bucağı yok gibiydi ve köşke uğrayan sayısız gezgin oyuncu, dansçı ve müzisyenden oluşan batık kumpanyalar nicedir görülmeyen eski dostlar olarak karşılanırdı. Böyle zamanlarda yüklü miktarda içki tüketilir, konuklarımız gece boyunca şarkı söyleyip dans eder ve kadehlerin boş kalmaması için çok geçmeden birinin uyandırılıp en yakın köydeki şarap satıcısına gönderilmesi gerekirdi. O günlerin müdavim konuklarından biri de şişko, neşeli bir adam olan ve eski hikâyeleriyle bizi kâh güldüren kâh gözyaşlarına boğan Maki adında bir masalcıydı. Yıllar sonra Migi-Hidari’de ona birkaç kez rastladım. O zaman da köşkteki o gecelerimizi biraz hayretle anmıştık. Maki o partilerden birçoğunun gece boyu devam etmekle kalmayıp gündüze, hatta ikinci geceye kadar sürdüğünde ısrarlıydı. Gerçi ben bundan o kadar emin değildim, ama yine de Mori-san’ın köşkünde gündüz vakti sağa sola saçılmış uykulu veya perişan bedenler gördüğümü, onların bazısının avluda yığılıp kaldığını ve güneşin tepelerine vurduğunu hatırladığımı kabul etmek zorundayım.</p>

    <p>Bununla beraber o gecelerden birine ait çok canlı bir anım var. Taze gece havasını içime çekmek için tek başıma orta avlunun karşısına geçip cümbüşten bir süreliğine kaçtığımı hatırlıyorum. Ardiyenin girişine kadar yürüdüm ve içeri girmeden önce arkadaşlarımla konukların eğlendikleri odaya dönüp baktım. Kâğıt paravanın arkasında dans eden gölgelerin arasından bir şarkıcının sesi geceyi delip bana kadar ulaşıyordu.</p>

    <p>Ardiyeye gitmemin sebebi, köşkte bir süre rahatsız edilmeden vakit geçirilebilecek bir iki yerden biri olmasıydı. Köşkte muhafız ve hizmetlilerin yaşadığı dönemlerde burasının silah ve zırhları saklamak için kullanıldığını zannediyorum. Fakat o gece içeri adım atıp kapının üstündeki feneri yaktığımda zemine saçılmış o kadar çok eşya olduğunu gördüm ki, onların arasında hoplaya hoplaya gitmekten başka çare bulamadım; her yere halatla bağlı eski tuvaller, kırık ressam sehpaları, içinden fırça ve ince dallar fışkıran envai çeşit kap ve kavanozlar yığılmıştı. Engelleri aşa aşa bir açıklık bulup oturdum. Kapının üstündeki fenerin çevremdeki nesnelere abartılı gölgeler verdiğini fark ettim; tekinsiz bir etkiydi bu, minicik esrarengiz bir mezarlıkta oturuyormuşum gibi.</p>

    <p>Derin düşüncelere dalmış olmalıyım ki, ardiye kapısının açılmasıyla irkildiğim hâlâ aklımda. Başımı kaldırınca Mori-san’ı görüp telaşla, “İyi akşamlar, Sensei,” dedim.</p>

    <p>Herhalde kapının üstündeki fenerin benim olduğum tarafa yeterince ışık vermemesinden olacak veya belki de yüzümün gölgede kalmasından, Mori-san önüne doğru dikkatle bakınıp, “Kim o? Ono, sen misin?” diye sordu.</p>

    <p>“Evet, Sensei.”</p>

    <p>Hocam bir süre daha baktı. Sonra feneri kirişten alıp önüne tuttu ve yerdeki eşyaların arasından dikkatle ilerleyerek bana doğru geldi. Bu esnada elindeki fenerin sallanmasıyla her yanımda gölgeler oynaşıyordu. Ona aceleyle yer açmaya çalışıyordum ki Mori-san biraz ötedeki eski bir ağaç sandığa oturuverdi. İç geçirip, “Biraz temiz hava için dışarı çıkayım deyince ışığı fark ettim. Her yer karanlık, bu ışık dışında. Ve kendi kendime düşündüm ki, şu ardiye sevenlerin saklanacağı bir yer değil. İçerideki her kimse, kendini yalnız hissediyor olmalı,” dedi.</p>

    <p>“Galiba hülyalara dalmışım, Sensei. Burada bu kadar uzun kalmaya niyetim yoktu.”</p>

    <p>Mori-san feneri yere, önüne bırakmıştı ve oturduğum yerden ancak onun gölgesini görebiliyordum. “Şu dansçı kızlardan biri senden çok hoşlanmışa benziyordu,” dedi, “Gece olduğu halde seni ortada göremeyince hayal kırıklığına uğrayacak.”</p>

    <p>“Konuklarımıza kabalık etmek istememiştim, Sensei. Ben de sizin gibi sadece temiz hava almak için çıkmıştım.”</p>

    <p>Bir süre sessiz kaldık. Avlunun karşısındaki arkadaşlarımızın şarkı söyleyip elleriyle tempo tuttuklarını duyabiliyorduk.</p>

    <p>Sonunda Mori-san, “Ee, Ono,” dedi, “eski dostum Gisaburo hakkında ne düşünüyorsun? Sıradışı bir şahsiyet, değil mi?”</p>

    <p>“Gerçekten öyle, Sensei. Son derece girişken bir beyefendi.”</p>

    <p>“Bugünlerde üstü başı dökülüyor olabilir ama vaktiyle çok ünlüydü. Ve bu akşam bize de gösterdiği gibi eski hünerinden pek bir şey kaybetmemiş.”</p>

    <p>“Doğru.”</p>

    <p>“Peki, Ono. Nedir sıkıntın?”</p>

    <p>“Sıkıntı mı? Ama bir sıkıntım yok ki, Sensei.”</p>

    <p>“Bizim yaşlı Gisaburo’yla ilgili bir şeylerin seni rahatsız etmesinden olabilir mi?”</p>

    <p>“Olur mu öyle şey, Sensei?” Utangaç utangaç güldüm. “Kesinlikle değil. O son derece büyüleyici biri.”</p>

    <p>Sonra bir süre başka şeylerden konuştuk, aklımıza gelen türlü şeylerden. Fakat Mori-san sözü bir kez daha benim “sıkıntıma” getirince ve içimi dökene kadar oturmaya devam edeceği belli olunca sonunda dedim ki:</p>

    <p>“Gisaburo-san kesinlikle iyi yürekli bir beyefendiye benziyor. O ve dansçıları bizi eğlendirme nezaketini gösteriyorlar. Fakat şu son aylarda böyle insanların bize çok fazla uğradığını düşünmeden edemiyorum, Sensei.”</p>

    <p>Mori-san bir şey demeyince devam ettim:</p>

    <p>“Bağışlayın beni, Sensei, ne Gisaburo-san’a ne de arkadaşlarına saygı duymadığımdan değil. Fakat bazen kafam karışıyor. Biz ressamlar Gisaburo ve benzerleriyle bu kadar vakit geçirmeli miyiz diye merak ediyorum.”</p>

    <p>Sanırım hocam bu sırada, elinde fener, ayağa kalkıp ardiyenin arka duvarına doğru yürüdü. Duvar o ana kadar karanlıktaydı, ama Mori-san feneri tutunca alt alta asılı olan üç ahşap baskı resim keskin ışıkta kaldı. Bunların her birinde, yere oturarak saç tuvaletini düzelten birer geyşa arkadan resmedilmişti. Mori-san feneri birinden öbürüne tutarak onları bir süre inceledi. Sonra başını sallayıp kendi kendine mırıldandı. “Çok vahim hatalar var. Küçük kaygılar yüzünden çok vahim hatalar.” Birkaç saniye sonra, yüzünü resimlerden çevirmeden, “Fakat insan erken dönemdeki çalışmalarına hep bir sevgi besliyor. Belki bir gün sen de burada yaptıkların için aynı şeyi hissedeceksin,” diye ekledi. Derken başını yine sallayıp, “Fakat bunlarda çok vahim hatalar var, Ono,” dedi.</p>

    <p>“Size katılamayacağım, Sensei,” dedim. “Bence o baskılar bir sanatçının belli bir üslubun sınırlarını nasıl aşabileceğini gösteren nefis örnekler. Bazen Sensei’nin erken baskılarının böyle yerlerde gözlerden saklı kalmasının yazık olduğunu düşünüyorum. Kuşkusuz onların da Sensei’nin öbür tablolarıyla birlikte sergilenmesi gerekir.”</p>

    <p>Mori-san hâlâ resimlerine dalmış halde, “Çok vahim hatalar,” diye yineledi. “Fakat sanırım daha çok gençtim.” Feneri yine oynattı ve resmin biri karanlığa gömülürken öbürü belirdi. Sonra, “Bunların hepsi Honço’daki bir geyşa evinden sahneler,” dedi. “Gençlik günlerimde çok muteber sayılan bir evden. Gisaburo’yla sık sık öyle yerlere giderdik.” Ve bir iki saniye sonra yine, “Bunlarda çok vahim hatalar var, Ono,” dedi.</p>

    <p>“Fakat Sensei, en titiz gözün bile bu baskılarda ne gibi bir hata görebileceğini anlamıyorum.”</p>

    <p>Mori-san resimleri bir süre daha inceleyip ardiyenin öte yanına doğru yürümeye başladı. Yerdeki eşyaların arasından geçmek sanki gereğinden fazla vaktini alıyordu; bazen kendi kendine homurdandığını ve ayaklarıyla bir kavanoz veya kutuyu itelediğini duyabiliyordum. Hatta bir iki sefer onun bu dağınıklıkta bir şey (belki eskiden kalma başka baskılar) aradığı fikrine kapıldım, ama sonunda yine eski ağaç sandığa çöküp içini çekti. Biraz daha sessizliğin ardından, “Gisaburo mutsuz bir adam. Üzüntülü bir hayatı oldu. Yeteneği boşa gitti. Sevdikleri ya uzun zaman önce öldü ya da onu terk etti. Daha gençlik günlerinden itibaren yalnız, mahzun biriydi,” dedi ve durakladı. Sonra devam etti: “Fakat bazen içip zevk mahallelerinin kadınlarıyla sefaya daldığımızda mutlu olurdu. O kadınlar ona duymak istediği her şeyi söylerler ve hiç olmazsa o geceliğine o da onlara inanırdı. Fakat tabii aynı inancı sabah da sürdürmeyecek kadar zekiydi. Yine de bu yüzden o geceler gözünde değerini yitirmezdi. En iyi şeyler, derdi, gecede toplanır ve sabah gelince dağılır. İnsanların renkli dünya dedikleri, Ono, Gisaburo’nun hakkını vermesini bildiği bir dünyaydı.”</p>

    <p>Mori-san yine durakladı. Biraz önce olduğu gibi yalnızca gölgesini seçebiliyordum, ama anladığım kadarıyla avlunun karşısındaki cümbüşün seslerine kulak veriyordu. Sonra, “Artık daha yaşlı ve daha üzgün ama birçok bakımdan hiç değişmedi. Bu gece mutlu, tıpkı o zevk evlerinde olduğu gibi,” dedi. Tütün içiyormuşçasına derin bir nefes aldı. Sonra yine devam etti: “Bir ressamın yakalamayı umabileceği en ince, en narin güzellikler karanlıktan sonra o zevk evlerine saklanır. Ve şimdiki gibi gecelerde, Ono, o güzelliklerin birazı da bizim buradaki meskenimize uğrar. Ama şu resimlere gelince, onlarda bu geçici, aldatıcı niteliklerin izi bile yok. Onlar temelden hatalı, Ono.”</p>

    <p>“Fakat Sensei, benim gözümde o baskılar tam da bu sözünü ettiğiniz şeyleri daha izlenimci bir anlatımla veriyor.”</p>

    <p>“O baskıları hazırladığımda çok gençtim. Belki de o renkli dünyanın hakkını veremememin sebebi onun değerine bir türlü inanmamamdı. Gençler çoğu zaman eğlenmekten suçluluk duyarlar ve sanırım ben de öyleydim. Sanırım insanın öyle yerlerde zaman öldürmesini, becerilerini o kadar boş ve geçici şeylere harcamasını ayıplıyor, yoz buluyordum. Meşruiyetinden kuşku duyduğun bir dünyanın güzelliğini takdir etmek zor.”</p>

    <p>Mori-san’ın dediklerini düşündüm, sonra, “Söyledikleriniz galiba benim çalışmalarım için de geçerli, Sensei. Kendimi düzeltmek için elimden geleni yapacağım,” dedim.</p>

    <p>Beni duymamış gibiydi. “Fakat bu kuşkuları çoktan geride bıraktım, Ono,” diye devam etti. “Yaşlı bir adam olarak hayatıma dönüp baktığımda ve onu o dünyanın eşsiz güzelliğini yakalamaya adadığımı gördüğümde bundan epey hoşnut olacağıma inanıyorum. Ve kimse vaktimi boşa harcadığıma beni inandıramayacak.”</p>

    <p>Mori-san’ın tam olarak bu sözcükleri kullanmamış olması mümkün elbet. Aslında düşününce böyle laflar Migi-Hidari’de biraz içtikten sonra benim kendi öğrencilerime ilan edeceğim türden şeyler gibi geliyor kulağa. “Yeni kuşak Japon ressamlar olarak bu milletin kültürüne karşı büyük bir sorumluluğunuz var. Sizin gibi öğrencilerimin olmasından gurur duyuyorum. Kendi tablolarım için belki övgünün azını hak etsem de, hayatıma dönüp bakacağım ve burada olan herkesin olgunlaşmasına yardım ettiğim sanatını hatırlayacağım zaman, işte o zaman kimse vaktimi boşa harcadığıma beni inandıramayacak.” Ve ne zaman böyle bir şey desem masanın çevresinde toplanmış olan tüm gençler kendi tablolarımı (bana haykırarak bildirdiklerine göre, kuşkusuz gelecek kuşaklar arasında sağlam bir yeri olan büyük eserlerdi) bu şekilde gözden çıkardığım için birbirlerinin sesini bastırarak itiraz ederlerdi. Öte yandan, daha önce de belirttiğim üzere, bana özgü gibi görünen birçok deyim ve ifadeyi aslında Mori-san’dan miras aldım; dolayısıyla bunlar, aynen hocamın o gece söylediği ve üstümde bıraktığı güçlü etkiyle içimde yer etmiş sözler olabilir.</p>

    <p>Fakat yine konudan saptım. Geçen ay Setsuko’yla Kavabe Parkı’nda yaptığımız can sıkıcı sohbetin ardından mağazada torunumla yediğim yemeği hatırlamaya çalışıyordum. Hatta galiba İçiro’nun ıspanağa düzdüğü övgüleri anlatıyordum.</p>

    <p>Aklımda kaldığı kadarıyla, ısmarladığımız yemek gelince İçiro arada bir kaşığıyla dürttüğü tabağındaki ıspanakla uğraşmaya girişti. Sonra başını kaldırıp, “Oji, bak şimdi!” dedi.</p>

    <p>Torunum kaşığına toplayabildiği kadar ıspanağı topladı, sonra onu havaya kaldırıp ağzına tıkıştırmaya başladı. Bu haliyle şişedeki son damlayı içmeye çalışan birine benziyordu.</p>

    <p>“İçiro,” dedim, “bunun pek terbiyeli bir hareket olduğunu sanmıyorum.”</p>

    <p>Fakat torunum var gücüyle çiğnemeyi de ihmal etmeden ağzına habire ıspanak götürüyordu. Kaşığını ancak tabağı boşaldığında ve yanakları patlayacak gibi şiştiğinde bıraktı. Sonra, çiğnemeye devam ederek, yüzüne sert bir ifade yerleştirdi, göğsünü kabarttı ve havayı yumruklamaya başladı.</p>

    <p>“Ne yapıyorsun, İçiro? Ne işler çevirdiğini hemen söyle.”</p>

    <p>Ispanakla dolu ağzını güçlükle oynatarak, “Tahmin et, Oji!” dedi.</p>

    <p>“Hımm. Bilemiyorum, İçiro. Sake içip kavga eden biri mi? Hayır mı? Öyleyse sen söyle. Oji tahmin edemiyor.”</p>

    <p>“Temel Reis!”</p>

    <p>“O da kim? Yeni kahramanın mı?”</p>

    <p>“Temel Reis ıspanak yer. Ispanak onu güçlü yapar.” Göğsünü tekrar şişirdi ve bir kez daha havayı yumrukladı.</p>

    <p>Gülerek, “Anlaşıldı, İçiro,” dedim. “Ispanak sahiden de şahane bir yiyecek.”</p>

    <p>“Sake insanı güçlü yapar mı?”</p>

    <p>Gülümseyip başımı salladım. “Sake insanı güçlü olduğuna inandırır. Ama gerçekte, İçiro, onu içmeden önceki haline göre hiç de güçlü değilsindir.”</p>

    <p>“O zaman insanlar niçin sake içer, Oji?”</p>

    <p>“Bilmiyorum, İçiro. Bir süre için güçlü olduklarına inanmak istediklerinden herhalde. Ama sake kimseyi daha güçlü yapmaz.”</p>

    <p>“Ispanak insanı gerçekten güçlü yapıyor ama.”</p>

    <p>“Demek ki ıspanak sakeden çok daha yararlı. İyisi mi sen ıspanak yemeye devam et, İçiro. Ama bak, tabağındaki öbür şeyler ne olacak?”</p>

    <p>“Ben sake içmeyi seviyorum. Viski içmeyi de. Evin orada hep gittiğim bir bar var.”</p>

    <p>“Demek öyle, İçiro. Ama bence ıspanak yemeye devam etmen daha iyi. Dediğin gibi, o seni sahiden güçlü yapar.”</p>

    <p>“En çok sakeden hoşlanıyorum. Her akşam on şişe içiyorum. Sonra da on şişe viski içiyorum.”</p>

    <p>“Demek öyle, İçiro. İçmek diye ben buna derim işte. Annenin başını gerçekten ağrıtıyor olmalısın.”</p>

    <p>İçiro, “Kadınlar biz erkeklerin içmesini hiç anlamıyorlar,” deyip dikkatini önündeki yemeğe verdi. Fakat az sonra yine başını kaldırıp, “Oji bu akşam yemeğe geliyor mu?” diye sordu.</p>

    <p>“Geliyor, İçiro. Noriko teyzen galiba çok güzel şeyler hazırlayacak.”</p>

    <p>“Noriko teyzem biraz sake aldı. Oji’yle Taro eniştem hepsini içip bitireceklermiş.”</p>

    <p>“Eh, olabilir tabii. Eminim kadınlar da biraz sake içmekten hoşlanırlar. Ama teyzen haklı, İçiro. Sake daha çok erkekler için.”</p>

    <p>“Oji, kadınlar sake içerse ne olur?”</p>

    <p>“Hımm. Ne olacağı bilinmez. Kadınlar biz erkekler gibi güçlü değildir, İçiro. O yüzden de çabucak sarhoş olurlar.”</p>

    <p>“Noriko teyzem de sarhoş olabilir! Küçük bir fincan içip tamamen sarhoş olabilir!”</p>

    <p>Bir kahkaha atıverdim. “Evet, bu çok muhtemel.”</p>

    <p>“Noriko teyzem sarhoş olabilir! Şarkılar söyleyip sonra da masada sızar!”</p>

    <p>Hâlâ gülerek, “Eh, İçiro,” dedim, “öyleyse biz erkekler sakeyi kendimize saklasak daha iyi olur, ne dersin?”</p>

    <p>“Erkekler daha güçlü, o yüzden daha çok içebiliriz.”</p>

    <p>“Doğru, İçiro. En iyisi biz sakeyi kendimize saklayalım.”</p>

    <p>Biraz düşündükten sonra ekledim: “Artık galiba sekiz yaşındasın, İçiro. Koca adam oluyorsun. Kim bilir, belki Oji bu akşam biraz sake içmeni sağlayabilir?”</p>

    <p>Torunum bana hafiften tehditkâr bir bakış attı ama bir şey demedi. Ona gülümsedim, sonra yanımızdaki dev pencereden dışarıdaki solgun, gri gökyüzüne baktım.</p>

    <p>“Kenji dayını hiç tanımadın, İçiro. Bu yaştayken o da senin şimdi olduğun gibi iri ve güçlüydü. Onun da yine bu yaşlarda sakeyi ilk kez tattığını hatırlıyorum. Bunun bir yolunu bulacağım, İçiro, bu akşam biraz tatmanı sağlayacağım.”</p>

    <p>İçiro bunu bir süre düşünür gibi yaptı. Sonra, “Annem sorun çıkarabilir,” dedi.</p>

    <p>“Sen anneni merak etme, İçiro. Ojin onu ikna eder.”</p>

    <p>İçiro umutsuzca başını salladı. “Kadınlar erkeklerin içmesini hiç anlamıyorlar,” dedi.</p>

    <p>“Ama artık senin gibi bir erkeğin sakenin tadına bakmasının zamanı geldi. Sen merak etme, İçiro, anneni Oji’ye bırak. Kadınların bize ne yapacağımızı söylemelerini kabul edemeyiz, değil mi?”</p>

    <p>Torunum bir süre düşünceye daldı. Sonra birden çok yüksek sesle, “Noriko teyzem sarhoş olabilir!” dedi.</p>

    <p>Güldüm. “Göreceğiz bakalım, İçiro,” dedim.</p>

    <p>“Noriko teyzem tamamen sarhoş olabilir!”</p>

    <p>Herhalde on beş dakika kadar geçmişti, dondurmalarımızı beklerken İçiro düşünceli bir sesle sordu:</p>

    <p>“Oji, Yujiro Naguçi’yi biliyor musun?”</p>

    <p>“Yukio Naguçi’yi demek istiyorsun galiba. Hayır, onu şahsen tanımadım.”</p>

    <p>Torunum karşılık vermedi, yanındaki cama vuran yansımasına dalmış görünüyordu.</p>

    <p>“Bu sabah parkta konuşurken,” diye devam ettim, “sanki annenin de aklında Bay Naguçi vardı. Dün akşamki yemekte büyüklerin onun hakkında konuştuklarını tahmin ediyorum, doğru mu?”</p>

    <p>İçiro camdaki yansımasına bakmayı sürdürdü. Sonra bana dönüp, “Bay Naguçi de Oji gibi miydi?” diye sordu.</p>

    <p>“Bay Naguçi benim gibi miydi? Annene bakarsan pek öyle görünmüyor. Bu sadece bir zamanlar Taro eniştene söylediğim bir şey, hiçbir önemi yok. Annen fazla ciddiye aldı galiba. O zaman Taro eniştenle ne konuştuğumu pek hatırlamıyorum bile, ama Oji sadece Bay Naguçi gibi insanlarla bir iki ortak yanı olduğunu söylemişti. Söylesene, İçiro, büyükler dün akşam ne dediler?”</p>

    <p>“Oji, Bay Naguçi niçin kendini öldürdü?”</p>

    <p>“Kesin bir şey söyleyemem, İçiro. Bay Naguçi’yi şahsen tanımadım.”</p>

    <p>“Peki, kötü bir adam mıydı?”</p>

    <p>“Hayır. Kötü bir adam değildi. Sadece iyi olduğuna inandığı şey için çok çalışan biriydi. Bak, İçiro, savaş bittiği zaman, her şey çok farklıydı. Bay Naguçi’nin bestelediği şarkılar çok ünlü olmuştu, yalnız bu şehirde değil, tüm Japonya’da. Radyolarda ve barlarda hep onlar çalıyordu. Kenji dayın gibiler de uygun adım yürürken veya savaştan önce onları söylüyorlardı. Savaş bitince Bay Naguçi şarkılarının, nasıl diyeyim, yanlış olduğunu düşündü. Öldürülen onca insanı, anasını babasını kaybeden senin yaşındaki onca çocuğu düşündü, İçiro; bütün bunları düşündü ve şarkılarının belki de yanlış olduğu fikrine kapıldı. Ve özür dilemesi gerektiğini düşündü. Geride kalan herkesten. Anasız babasız kalan senin gibi tüm çocuklardan. Bütün bu insanlardan özür dilemek istedi. Galiba bu yüzden öldürdü kendini. Bay Naguçi hiç de kötü bir insan değildi, İçiro. Yaptığı yanlışları kabul edecek kadar cesurdu. Hem cesur hem de şerefliydi.”</p>

    <p>İçiro düşünceli bir edayla beni izliyordu. Bir kahkaha atıp, “Ne oldu, İçiro?” dedim.</p>

    <p>Torunum konuşacak gibi oldu, ama sonra yine camdan yansıyan yüzüne döndü.</p>

    <p>“Ojin Bay Naguçi gibi olduğunu söylerken ciddi değildi,” dedim. “Bir tür şakaydı, hepsi bu. Annen Bay Naguçi’den bir daha söz açarsa, ona böyle söyle. Çünkü sabahki dediklerine bakılırsa, konuyu tamamen yanlış anlamış. Ne oldu, İçiro? Bir anda sustun?”</p>

    <p class="paragraf">Yemekten sonra şehir merkezinde biraz dükkân dolaşıp oyuncaklara ve kitaplara baktık. İkindiye doğru Sakurabaşi caddesindeki şık pastanelerden birinde İçiro’ya bir dondurma daha ısmarladım; ardından Taro’yla Noriko’nun İzumimaçi’deki yeni dairelerine yollandık.</p>

    <p>Sizin de belki fark etmiş olacağınız üzere, İzumimaçi bölgesi iyi ailelerden gelen genç çiftlerin gözdesi; çevresinin temizliği ve saygınlığı su götürmez. Fakat bu genç çiftleri oraya çeken yeni siteler bana sıkıcı ve boğucu geliyor. Mesela Taro ve Noriko’nun daireleri üçüncü katta iki odalı küçük bir şey: Tavanı alçak, komşu dairelerden sesler geliyor ve pencerelerin manzarası karşı apartmanlardan ve onların pencerelerinden ibaret. Orada geçirdiğim kısacık sürede bile beni hafakanlar basması herhalde sırf daha ferah ve geleneksel olan kendi evime alışkın olmamdan değildi. Oysa Noriko yeni dairesiyle gurur duyuyor ve “çağdaş” özelliklerini göklere çıkarıyor. Anlaşılan temizlenmesi ve havalandırması son derece kolaymış; apartmandaki bütün dairelerin mutfak ve banyoları Batılı usulde tasarlanmış ve kızımın söylediğine bakılırsa, örneğin benim evimdeki düzene göre inanılmayacak derecede kullanışlıymış.</p>

    <p>Mutfak ne kadar konforlu olursa olsun, çok küçüktü ve o akşam kızlarımın yemek hazırlığının nasıl gittiğine bakmak için içeri adım attığımda, bana pek yer kalmadığını gördüm. Hem bu yüzden hem de kızlarım meşgul oldukları için onlarla uzun uzun laflayamadım. Ama bir ara, “Biliyor musunuz, İçiro bugün bana biraz sake tatmak istediğini söyledi,” demeye fırsatım oldu.</p>

    <p>Yan yana dikilip sebze doğrayan kızlarımın ikisi birden durup bana baktılar.</p>

    <p>“Düşündüm de, ona azıcık tattırabileceğimize karar verdim,” diye devam ettim. “Ama bir miktar sulandırmanızda yarar var.”</p>

    <p>Setsuko, “Affedersin, baba,” dedi, “ama İçiro’ya bu akşam sake içirelim mi diyorsun?”</p>

    <p>“Sadece biraz. Ne de olsa artık büyüyor. Fakat dediğim gibi, sulandırmanızda yarar var.”</p>

    <p>Kızlarım bakıştılar ve Noriko, “Baba, o daha sekiz yaşında,” diyerek itiraz etti.</p>

    <p>“Suyla karıştırdığınız sürece bir zararı olmaz. Siz kadınlar anlamayabilirsiniz, ama böyle şeyler İçiro yaşındaki oğlanlar için çok şey ifade eder. Bu bir gurur meselesi. Ömür boyunca da hatırlayacaktır.”</p>

    <p>Noriko, “Baba, bu saçmalık,” dedi. “İçiro’nun midesini bulandırmaktan başka bir işe yaramaz.”</p>

    <p>“Saçma veya değil, bunu uzun uzun düşündüm. Siz kadınlar bazen bir oğlan çocuğunun gururunu anlamıyorsunuz.” Başlarının üstündeki rafta duran sake şişesini işaret ettim. “Küçücük bir damla bile iş görür.”</p>

    <p>Tam çıkıyordum ki, Noriko’nun, “Setsuko, böyle bir şey söz konusu bile olamaz. Babamın hangi akla hizmetle bunu istediğini anlamıyorum,” dediğini işittim.</p>

    <p>Kapıdan dönerek, “Ne diye bu kadar büyütüyorsunuz?” dedim. Arkamdaki oturma odasından Taro’yla torunumun bir şeye güldüklerini duyabiliyordum. Alçak sesle devam ettim.</p>

    <p>“Zaten ona söz verdim, bunu dört gözle bekliyor. Siz kadınlar bazen gururdan hiç anlamıyorsunuz.”</p>

    <p>Yine çıkmak üzereyken bu sefer Setsuko konuştu:</p>

    <p>“Babamızın İçiro’nun duygularına bu kadar değer vermesi çok güzel. Ama acaba onun biraz büyümesini beklesek daha iyi olmaz mı?”</p>

    <p>Küçük bir kahkaha attım. “Bu yaşta Kenji’ye biraz tattırdığımda anneniz de aynen böyle karşı çıkmıştı. Ama ona bir zararı olmadığı kesin.”</p>

    <p>Böyle küçük bir anlaşmazlıkta sözü Kenji’ye getirdiğime daha orada pişman oldum. Kendime o an bayağı kızgındım ve Setsuko’nun lafına herhalde o yüzden pek dikkat edemedim. Fakat sanki, “Babamızın kardeşimin yetişmesine büyük özen gösterdiği muhakkak. Ama olanlara bakınca, annemiz en azından bir iki konuda daha doğru düşünüyordu galiba,” gibi bir şey dedi.</p>

    <p>Yine de haksızlık etmeyeyim, kızımın bu kadar çirkin bir şey söylememiş olması da mümkün. Hatta dediklerini tamamen yanlış anlamış olabilirim; çünkü Noriko’nun bıkkın bir tavırla tekrar sebzelere girişmekten başka hiçbir tepki vermediğini çok iyi hatırlıyorum. Hem Setsuko’nun konuşmayı hiç gereği yokken bu kadar tatsız bir mecraya sokmasına ihtimal vermem. Öte yandan, onun aynı gün Kavabe Parkı’nda ettiği imalı sözleri düşününce, buna benzer bir şey demiş olabileceğini teslim etmek zorundayım. Her halükârda konuyu, “Ayrıca Suiçi de İçiro’nun biraz büyüyene kadar sake içmesini istemez. Fakat babamızın torununun duygularına bu kadar değer vermesi çok güzel,” diyerek noktaladığını biliyorum.</p>

    <p>İçiro’nun bizi duyması ihtimali kadar, nadiren gerçekleşen bir aile toplantısına gölge düşürmemek kaygısıyla da tartışmayı burada bırakıp mutfaktan çıktım. Aklımda kaldığı kadarıyla, az sonra Taro ve İçiro’yla salonda oturuyor ve bir yandan yemeği beklerken öbür yandan keyifle sohbet ediyordum.</p>

    <p>Bir saat kadar sonra nihayet sofraya oturduk. Bu sırada İçiro sake şişesine uzanıp parmaklarıyla tıklattı ve bilmiş bir edayla bana baktı. Ona gülümsedim ama bir şey demedim.</p>

    <p>Kızlar nefis bir sofra hazırlamışlardı ve çok geçmeden sohbet koyulaştı. Bir ara Taro, talihsizliğinin ve gülünesi ahmaklığının işbirliği neticesinde hiçbir vazifesini yetiştirememesiyle nam salmış bir meslektaşının hikâyesini anlatıp hepimizi güldürdü.</p>

    <p>Hikâyesinin bir yerinde, “İşler artık o hale geldi ki, amirlerimiz ona ‘Kaplumbağa’ demeye başladılar,” diye anlatmaya koyuldu. “Geçen günkü bir toplantıda Bay Hayasaka’nın dalgınlığına geldi ve adam, ‘Hadi şimdi Kaplumbağa’nın raporunu dinleyelim de ardından bir yemek molası verelim’ diye ağzından kaçırdı.”</p>

    <p>“Öyle mi?” dedim biraz da hayretle. “Çok ilginç. Benim de bir zamanlar lakabı aynı olan bir meslektaşım vardı. Üstelik tıpkı aynı nedenlerle.”</p>

    <p>Fakat Taro bu tesadüften pek etkilenmemiş gibiydi. Başıyla nazikçe onaylayıp, “Okulda da hepimizin ‘Kaplumbağa’ diye andığı bir öğrenci olduğunu hatırlıyorum. Hatta her grubun içinden nasıl kendiliğinden bir lider çıkıyorsa, aynı şekilde hepsinin de bir ‘Kaplumbağası’ olduğunu düşünüyorum,” dedi.</p>

    <p>Ve yine hikâyesine döndü. Şimdi düşününce damadım sahiden haklı olabilir gibi geliyor; aynı adı kullanmasalar da çoğu grubun kendi “Kaplumbağası” var. Söz gelimi kendi öğrencilerim arasında bu rolü Şintaro üstlenmişti. Onun temel konulardaki yeterliliğini inkâr etmek değil bu; fakat Kuroda gibilerle yan yana getirince sanki yeteneğinin önemli bir boyutu eksik gibiydi.</p>

    <p>Bu dünyadaki Kaplumbağaların büyük hayranlarından olduğumu söyleyemeyeceğim. Onların ağır aksak istikrarları ve ayakta kalma becerileri takdir edilesi olsa da, insan samimiyetlerinden, ihanet edip etmeyeceklerinden emin olamıyor. Ve sanırım büyük hedefler karşısında veya inandıklarını söyledikleri ilkeler uğruna kayba uğramayı göze alamayışları yüzünden son tahlilde onları küçük görüyor. Onlar mesela Akira Sugimura’nın Kavabe Parkı projesinde olduğu gibi büyük felaketlere yenik düşmezler ve bazıları okul öğretmenliği ve benzeri türden saygınlık kazandıran küçük başarılara ulaşabilseler de, biraz önce belirttiğim sebepten ötürü, sıradanlığı aşan hiçbir varlık gösteremezler.</p>

    <p>Mori-san’ın köşkünde birlikte geçirdiğimiz yıllarda Kaplumbağa’yı epey sevdiğim doğru ama ona dengim olarak sanırım hiç saygı duymadım. Kaplumbağa’nın Üstat Takeda’nın şirketinde zulüm gördüğü günlerde şekillenip, onun için sıkıntılı geçen köşkteki ilk aylarımız boyunca süren arkadaşlığımızın doğası gereği böyle olmuştu; bir süre sonra bu arkadaşlık, verdiğim üstü kapalı “desteklerden” dolayı onun bana temelli olarak müteşekkir kalacağı beton bir kalıba girdi. Köşktekilerin tepkisini çekmeden resim yapmayı öğrendikten, nezaketi ve yardımseverliği sayesinde kabul gördükten çok sonra bile bana, “Sana çok minnettarım, Ono-san. Burada bana bu kadar iyi davranıyorlarsa senin sayende,” gibi şeyler söylerdi.</p>

    <p>Kaplumbağa bir bakıma bana borçluydu elbet; çünkü ben olmasam Mori-san’ın öğrencisi olmak üzere Üstat Takeda’nın yanından ayrılmayı akıl bile edemeyeceği açıktı. Böyle bir maceraya atılmayı hiç istemiyordu ama kabul etmekten başka çaresi kalmayınca da bu kararından hiç kuşkuya düşmedi. Nitekim Mori-san’a öyle büyük bir hürmet besliyordu ki, uzun bir zaman (en azından ilk iki yıl boyunca) onunla söyleşmeye cesaret edemeyip, “Evet, Sensei,” veya, “Hayır, Sensei,” demekle yetindi.</p>

    <p>O yıllar boyunca Kaplumbağa her zamanki kadar yavaş resim yaptı, ama bunu ona karşı kullanmak kimsenin aklına gelmedi. Hatta tıpkı onun gibi yavaş çalışan birkaç kişi daha vardı ve bu takım hızlı çalışmaya alışkın olan bizlerle dalga geçmeye teşneydi. Çılgın ve telaşlı çalışma tarzımızı, buhar her an bitebilir korkusuyla acele acele kömür küreyen bir makinistinkine benzeten bu ağır takımın bizi “mühendisler” diye yaftaladığını hatırlıyorum. Biz de karşılık olarak onlara “geri adımcılar” derdik. Aslında köşkteki ilk kullanımıyla “geri adımcılar”, sehpalarının başında çalışan insanlarla tıklım tıkış bir odada birkaç dakikada bir ısrarla tuvaline bakmak için geri adım atanlara –ve dolayısıyla sürekli arkasında çalışan meslektaşlarına çarpanlara– denirmiş. Bir ressamın sırf acele etmeden resim yapmak istemesi –ve bu yüzden geri adım atması– nedeniyle uyumsuzlukla suçlanabileceğini söylemek tabii ki haksızlık ama yaftanın kışkırtıcılığı hoşumuza gidiyordu işte. Nitekim “mühendisler” ile “geri adımcılar” arasında çokça iyi niyetli espri yapıldığını hatırlıyorum.</p>

    <p>Oysa gerçekte neredeyse hepimiz “geri adımcılık” suçuna eğilimliydik ve bu yüzden birlikte çalışırken aynı yere doluşmamaya elimizden geldiğince özen gösterirdik. Yaz aylarında çalışma arkadaşlarımın çoğu sehpalarını ferah verandalara, olmadı, bizzat avluya kurarken, bazıları da ışığa göre dolaşmaktan hoşlandıkları için bir sürü odayı işgal ederlerdi. Kaplumbağa’yla ben hep artık kullanılmayan mutfağı (kanatlardan birinin arkasındaki ahırımsı bir ek) tercih ederdik.</p>

    <p>Burasının giriş tarafındaki zemini üzerine basıla basıla pekişmiş toprak olmakla birlikte, dipte iki sehpanın sığacağı genişlikte tahta döşemeli bir platform vardı. Bir zamanlar tencere ve diğer mutfak gereçlerinin asıldığı kancaların iliştirildiği alçak kirişler ve duvarlardaki bambu raflar fırçalarımız, çapullarımız, boyalarımız vesaire için pek kullanışlıydı. Kaplumbağa’yla kararmış kocaman eski bir tencereyi nasıl suyla doldurup platforma taşıdığımızı ve resim yaparken omuz hizamızda olsun diye, onu eski makaralara astığımızı hatırlıyorum.</p>

    <p>Aklımda kaldığı kadarıyla, bir öğleden sonra yine mutfakta resim yaparken Kaplumbağa, “Yapmakta olduğun tabloyu merak ediyorum, Ono-san. Çok özel bir şey olmalı,” dedi.</p>

    <p>Gözümü çalışmamdan ayırmadan gülümsedim. “Neden öyle diyorsun? Sadece küçük bir deneme yapıyorum, hepsi bu.”</p>

    <p>“Ama Ono-san, ne zamandır çok yoğun çalıştığını görüyorum. Üstelik kimsenin seni rahatsız etmemesini istedin. Neredeyse iki yıldır böyle bir talebin olmamıştı. İlk sergindeki ‘Aslan Dansı’nı hazırladığından bu yana.”</p>

    <p>Yeri gelmişken açıklasam iyi olur; bir ressam eserinin bitmesinden önce gelecek yorumların onu etkileyeceğini hissederse “rahatsız edilmemeyi” isterdi; kural gereği, o geri çekilene kadar kimsenin resme bakmaya çalışmayacağı kabul edilirdi. Birbirimizle ne kadar iç içe yaşayıp çalıştığımız hesaba katılırsa bu gayet makul bir istekti ve bize, kendimizi aptal durumuna düşürmeden riskleri göze alma rahatlığını verirdi.</p>

    <p>“O kadar mı belli?” dedim. “Ben de heyecanımı iyi sakladığımı sanıyordum.”</p>

    <p>“Unuttun mu, Ono-san? Artık neredeyse sekiz yıldır yan yana çalışıyoruz. Evet, bunun senin için çok özel olduğu açık.”</p>

    <p>“Sekiz yıl,” dedim. “Galiba haklısın.”</p>

    <p>“Evet, Ono-san. Senin gibi bir yetenekle bu kadar yakın çalışmak bir ayrıcalık. Bazen insana kendini küçük hissettiriyor, ama yine de ayrıcalık.”</p>

    <p>Gülümseyip, “Abartıyorsun,” dedim ve resim yapmayı sürdürdüm.</p>

    <p>“Hiç de değil. Eserlerinin gözümün önünde nasıl doğduğunu görmenin verdiği ilham olmasa bunca yıl hiçbir ilerleme kaydedemezdim. Benim mütevazı ‘Güz Kızı’mın senin muhteşem ‘Gün Batımındaki Kız’ına ne çok şey borçlu olduğunu sen de mutlaka fark etmişsindir. Kendi hesabıma, Ono-san, senin dehanı taklit denemelerimden biriydi o. Vasat bir deneme, biliyorum, ama Mori-san bunu benim için önemli bir adım olarak görüp övme nezaketini gösterdi.”</p>

    <p>“Bak şimdi merak ettim.” Fırçamı hareket ettirmeyi bir an için bırakıp eserime baktım. “Bu tablo da sana ilham verecek mi acaba?”</p>

    <p>Tamamlanmamış tablomu bir süre izledikten sonra, aramızda asılı olan eski tencerenin üstünden arkadaşıma göz attım. Kaplumbağa ona baktığımdan habersiz mutlu mutlu resim yapmayı sürdürüyordu. Üstat Takeda’nın yanında onu tanıdığım günlerden beri yüzü biraz toplanmış ve o zamanki tedirgin, ürkek bakışının yerini neredeyse tamamen çocukça bir hoşnutluk almıştı. Hatta o sıralar birinin onu yeni doğmuş bir eniğe benzettiğini bile hatırlıyorum; bu tarif, eski mutfaktaki o öğleden sonra resim yapan halini izlerken kapıldığım izlenime hiç de ters değildi.</p>

    <p>“Söylesene, Kaplumbağa,” dedim, “şu anki çalışmandan fazlasıyla hoşnutsun, değil mi?”</p>

    <p>Hiç bekletmeden, “Hem de çok, sağ ol, Ono-san,” dedi. Sonra gözlerini kaldırıp gülümseyerek aceleyle, “Tabii senin eserinin yanında durabilmesi için katetmem gereken çok yol var,” diye ekledi.</p>

    <p>Gözleri tablosuna dönerken onu birkaç saniye daha izledim. Sonra, “Arada bir bazı... arada bir yeni bir şeyler denemeyi hiç düşünmüyor musun?” diye sordum.</p>

    <p>Başını kaldırmadan, “Yeni bir şeyler mi?” dedi.</p>

    <p>“Söylesene, Kaplumbağa, bir gün sahiden önemli resimler yapma hedefin yok mu? Yalnızca burada kendi aramızda beğenip övdüğümüz şeyleri kastetmiyorum. Gerçek anlamda önem taşıyan eserler demek istiyorum. İnsanlarımıza büyük fayda sağlayacak çapta eserler. Yenilik ihtiyacından söz ederken bunu kastediyorum, Kaplumbağa.”</p>

    <p>Bunları söylerken onu dikkatle süzüyordum, ama Kaplumbağa resim yapmaya hiç ara vermemişti.</p>

    <p>“Doğrusunu istersen, Ono-san,” dedi, “benim gibi mütevazı bir konumda olan biri hep bir yenilik yapmaya çalışır. Fakat bir yıldır doğru yolu bulmaya başladığıma inanıyorum. Son bir yıldır Mori-san’ın resimlerime giderek daha yakından bakmaya başladığını görüyorum. Benden hoşnut olduğunu biliyorum. Kim bilir, belki gelecekte sizin eserlerinizin yanında benimkileri de sergiletir.” Sonunda başını bana doğru kaldırıp utangaç utangaç güldü. “Bağışla beni, Ono-san. Bu sadece sabretmeme yardımı olan bir hayal.”</p>

    <p>Üstüne daha çok gitmek istemedim. Arkadaşımın dilini çözmeyi daha sonra tekrar denemeye kararlıydım, ama olaylar benden önce davrandı.</p>

    <p>Şimdi sözünü ettiğim konuşmadan birkaç gün sonra, güneşli bir sabah eski mutfağa adım attığımda Kaplumbağa’yı o ahırımsı yapının gerisindeki platformda dikilmiş bana bakarken buldum. Dışarıdaki sabah aydınlığından sonra içerinin gölgesine gözlerimin alışması birkaç saniye almıştı ama arkadaşımın tedirgin, neredeyse telaşlı hali dikkatimden kaçmadı; kolunu acemice göğsüne doğru kaldırıp yine aşağı bırakmasında sanki ona saldırmamı bekleyen bir hal vardı. Ressam sehpasını açmadığı gibi günün işlerine hazırlanmaya da girişmemiş, üstelik ona selam verdiğim zaman sessiz kalmıştı. Birkaç adım ilerleyip, “Bir şey mi var?” diye sordum.</p>

    <p>“Ono-san...” diye mırıldandı ama gerisini getiremedi. Sonra ben platforma yaklaşınca huzursuzca soluna baktı. Bakışını izleyen gözlerim, üstü örtülü ve duvara dayalı bitmemiş tabloya kaydı. Kaplumbağa başıyla huzursuzca resmi gösterip, “Ono-san, bu bir şaka mı?” dedi.</p>

    <p>“Hayır, Kaplumbağa,” diyerek platforma çıktım. “Şaka falan değil.”</p>

    <p>Tabloya doğru yürüyüp örtüyü çektim ve bize doğru çevirdim. Kaplumbağa hemencecik başka yana baktı.</p>

    <p>“Arkadaşım,” dedim, “bir zamanlar beni dinleyecek kadar cesurdun ve meslek hayatımızda beraberce önemli bir adım attık. Şimdi senden benimle birlikte bir adım daha atmanı istiyorum.”</p>

    <p>Kaplumbağa hâlâ öbür yana bakıyordu.</p>

    <p>“Ono-san, hocamız bu tabloyu biliyor mu?” diye sordu.</p>

    <p>“Hayır, henüz değil. Ama göstersem de olur herhalde. Artık hep bu çizgide resim yapmaya karar verdim. Kaplumbağa, resmime bak. Ne yapmaya çalıştığımı sana açıklayayım. Sonra istersen bu adımı da ikimiz birlikte atarız.”</p>

    <p>Hiç olmazsa yüzünü bana döndü.</p>

    <p>Neredeyse fısıltıyla, “Ono-san,” dedi, “sen bir hainsin. Şimdi lütfen, izninle.”</p>

    <p>Ve aceleyle mutfaktan uzaklaştı.</p>

    <p>Kaplumbağayı böylesine altüst eden, “Gönül Rahatlığı” adını verdiğim tabloydu. Uzun süre elimde kalmamasına rağmen yaparken kendimi ona o kadar vermiştim ki, ayrıntıları hafızama kazılıdır. Nitekim öyle bir arzum olsa, bugün bile neredeyse aynısını yapabilirim. Tablonun ilham kaynağı birkaç hafta öncesinde Matsuda’yla dışarıda yürürken tanık olduğum küçük bir sahneydi.</p>

    <p>Hatırladığım kadarıyla Matsuda’nın beni tanıştırmak istediği Okada-Şingen Cemiyeti’nden bir meslektaşıyla buluşmaya gidiyorduk. Yaz bitimine doğruydu; kavurucu günler geride kalmıştı ama yine de Nişizuru’daki çelik köprüde kendinden emin ve uzun adımlarla ilerleyen Matsuda’yı takip ederken yüzümden akan teri sildiğimi ve arkadaşımın bu kadar hızlı yürümesine hayıflandığımı hatırlıyorum. Matsuda o gün zarif beyaz bir yazlık ceket giymiş ve şapkasını her zamanki gibi şık bir edayla aşağı doğru yatırmıştı. Ne kadar tempolu yürüse de uzun adımlarını acelecilik belirtisi olmadan zahmetsizce atıyordu. Ve köprünün ortasında durduğunda sıcaktan hiç etkilenmediğini fark ettim.</p>

    <p>“Buranın değişik bir manzarası vardır,” dedi. “Ne dersin, Ono?”</p>

    <p>Altımızdaki görüntü biri sağda, öbürü solda yükselen iki fabrikayla çerçeveleniyordu. Araya sıkışmış olarak da kimi ucuz tahta cinsinden olan, kimi oluklu metal parçalarından uydurulmuş üst üste bir çatılar karmaşası vardı. Nişizuru semti bugün de hâlâ yoksul bir bölge olarak biliniyor ama o günlerdeki hali şimdikiyle karşılaştırılamayacak derece kötüydü. Köprüden seyreden bir yabancı, dikkatli bir bakışla görülebilen ve taşların çevresinde kaynaşan karıncalar gibi telaşla hareket eden çok sayıdaki küçük insan silueti olmasa, orayı pekâlâ yıkım aşamasındaki metruk bir arazi sanabilirdi.</p>

    <p>Matsuda, “Aşağı bak, Ono,” dedi. “Şehrimizde böyle yerler giderek çoğalıyor. Fazla değil, iki üç yıl önce burası daha düzgün bir yerdi. Oysa şimdi bir gecekondu mahallesine dönüşüyor. Giderek daha çok insan yoksullaşıyor Ono ve taşradaki evlerinden ayrılıp böyle yerlerde çile dolduran hemşerilerine katılmak zorunda kalıyorlar.”</p>

    <p>“Ne korkunç,” dedim. “Görünce insan onlar için bir şeyler yapmak istiyor.”</p>

    <p>Matsuda bana dönüp gülümsedi –beni daima rahatsız eden ve aptal gibi hissettiren şu bilgiç gülümsemelerinden biriydi. Manzaraya dönerek, “İyi niyetli duygular,” dedi. “Bunları hepimiz söylüyoruz. Hayatın her kulvarındakiler. Bu arada böyle mahalleler her yerde mantar gibi bitmeye devam ediyor. Derin bir nefes çek, Ono. Lağım kokusunu buradan bile alabilirsin.”</p>

    <p>“Ben de bir koku fark etmiştim. Sahiden ta aşağıdan mı geliyor?”</p>

    <p>“Siyasetçilerle iş adamları böyle yerleri pek seyrek görürler. Görmeleri dediğim de, bizim şimdi yaptığımız gibi güvenli bir uzaklıktan olur. Aşağıya kadar yürüyen siyasetçi veya iş adamı olmuş mudur, bilmiyorum. Ama ona bakarsan ressamlardan da kuşkuluyum.”</p>

    <p>Sesindeki meydan okumayı sezerek, “Randevumuza geç kalmayacaksak benim itirazım olmaz,” dedim.</p>

    <p>“Tam tersine, aşağıdan geçersek yolumuzu bir iki kilometre kısaltırız.”</p>

    <p>Matsuda kokunun o mahallenin lağımlarından geldiği konusunda haklıymış. Çelik köprünün ayaklarına inip daracık sokaklarda ilerlerken bu ufunet giderek keskinleşip mide bulandırıcı bir hal aldı. Sıcağı kıran yelden de eser kalmamıştı; tek hava kımıltısı çevremizde biteviye vızıldayan sineklerdi. Matsuda’nın adımlarına uymakta yine zorlanıyor ama bu sefer onu yavaşlatmaya heveslenmiyordum.</p>

    <p>İki yanımızda geçici olarak kapatılmış pazar tezgâhlarına benzeyen ama gerçekte ayrı ayrı evler olan derme çatma yapılar uzanıyordu; bunların bazıları yoldan yalnızca bez bir perdeyle ayrılıyordu. Kapı eşiklerinde yaşlı insanlar oturuyor ve geçerken bizi meraklı ama düşmanlıktan iz taşımayan bakışlarla süzüyorlardı; dört bir yandan küçük çocuklar gelip geçerken, bitmemecesine ayaklarımıza dolanan kediler çevremizde koşuşup duruyorlardı. Kaba iplere asılı battaniyelerin ve çamaşırların arasından kendimize yol açarak; ağlayan bebelerin, havlayan köpeklerin, ara sokaklarda –görünüşe bakılırsa kapalı perdelerin ardından– birbirlerine seslenip samimi sohbetlere dalan komşuların önünden geçerek ilerlemeye devam ettik. Bir süre sonra yürüdüğümüz daracık sokağın iki yanında kazılmış açık kanalizasyonları fark etmeye başladım. Matsuda’yı takip ettikçe, üstlerinde sinekler uçuşan kanalların aralarındaki mesafe giderek daralıyor gibi gelmeye başladı; sonunda, devrilmiş bir ağaç gövdesinin üstünden gidiyormuşçasına güçlükle yol alır olduk.</p>

    <p>Nihayet derme çatma bir kulübeler yığınının çevrelediği avlu gibi bir yer çıktı karşımıza. Fakat Matsuda oradaki iki kulübenin arasından görünen boşluğu işaret etti; evlerin arkasında ıssız bir arsa uzanıyordu.</p>

    <p>“Buradan gidersek,” dedi, “Kogane caddesinin tam arkasına çıkarız.”</p>

    <p>Matsuda’nın gösterdiği aralığın girişine yakın bir yerde üç küçük oğlan sopalarla dürttükleri bir şeyin üstüne eğilmişlerdi. Yaklaşınca kaşlarını çatarak bize döndüler ve bir şey göremememe rağmen tavırları bende bir hayvana işkence ettikleri duygusunu uyandırdı. Matsuda da aynı sonuca varmış olmalı ki, yanlarından geçerken, “Ne yapacaksın, buralarda oyalanacakları başka bir şey yok,” dedi.</p>

    <p>O an çocuklar üstünde pek kafa yormamıştım. Fakat günler sonra o pisliğin ortasında dikilirken çatık kaşlarla ve sopalarını sallayarak bize doğru dönen üçünün imgesi ayrıntılarıyla zihnimde canlandı ve “Gönül Rahatlığı”nın ana teması olarak bunu kullandım. Fakat Kaplumbağa’nın o sabah gizlice baktığı bitmemiş tablomdaki üç oğlanın birkaç önemli açıdan asıllarından ayrıldığını belirtmeliyim. Çünkü resimdekiler de sersefil bir barakanın önünde dikiliyor ve o çocuklarınkiyle aynı paçavraları giyiyor olmalarına rağmen, çatık kaşları, suçüstü yakalanan küçük günahkârların mücrim, kuşkucu bakışlarını değil, savaşmaya hazır samurayların erkeksi ifadelerini yansıtıyordu. Dolayısıyla tablomdaki çocukların sopalarını samuray kılıcı gibi tutmaları tesadüf değildi.</p>

    <p>Kaplumbağa üç oğlanın başlarının üstünde ikinci bir sahnenin (konforlu bir barda birlikte oturup gülen iyi giyimli üç şişman adama) yer aldığını da görmüş olmalı. Adamların bakışlarında soysuzluk var; belki de metresleri veya benzeri bir şey hakkında şakalaşıyorlar. İki zıt sahne bir Japon adasının sahil şeridiyle birbirine kaynıyor. Sağ kenarın altına doğru kalın kırmızı harflerle “Gönül Rahatlığı” yazarken sol kenarda da minik harflerle, “Fakat küçükler haysiyetleri için savaşmaya hazır,” deniyor.</p>

    <p>Gençlik dönemime ait bu fazlasıyla basit çalışmanın tarifinde geçen kimi ayrıntılar size çok tanıdık gelebilir. Çünkü otuzlu yıllarda baskısı şehrimizde hayli ünlenip etki uyandıran ve aslında “Gönül Rahatlığı”nın yeniden yorumu olan ama aradan geçen yılları hesaba katarak belirgin farklılıkları da görebileceğiniz “Ufka Dikilen Gözler” adlı tablomla müşerref olmuş olabilirsiniz. Hatırlayacağınız üzere sonraki tablomda da iki sahne bir Japon kıyısıyla birbirine kaynıyor; üstteki görüntüde yine baş başa vermiş iyi giyimli üç adam var ama bu sefer gergin bir ifadeyle birbirlerinden öncülük bekliyorlar. Ve bu yüzler, gerçi biliyorsunuzdur ama, önde gelen üç siyasetçininkine benziyordu. Alttaki daha baskın olan görüntüdeyse üç yoksul oğlanın yerini sert bakışlı askerler almıştı; ikisi süngülü tüfeklerini tutmuş, kılıcını çekip gidilecek yön olarak Asya’yı gösteren ortadaki subayın yanında duruyorlardı. Fonda artık yoksulluk görülmüyordu; yalnızca ordunun sancağı olarak doğan güneş vardı. Sağ kenardan aşağı inen “Gönül Rahatlığı” yazısının yerini “Ufka dikilen gözler!” almıştı ve solda şu mesaj vardı: “Korkakça konuşmaların zamanı değil. Japonya yoluna devam etmeli.”</p>

    <p>Tabii şehrimizde yeniyseniz bu çalışmaya rastlamamış olabilirsiniz. Fakat savaştan önce burada yaşayanların çoğunun onu bileceğini söylesem sanırım abartmış olmam; çünkü güçlü fırça darbelerine sahip tekniğinden ve özellikle de canlı renklerinden dolayı vaktiyle çokça övgü toplamıştı. Öte yandan “Ufka Dikilen Gözler”in, sanatsal vasıfları ne olursa olsun, artık modası geçmiş duygulara ait bir tablo olduğunun elbette farkındayım. Hatta bu duyguları artık belki de eleştirmek gerektiğini kabul edecek ilk kişi benim. Geçmişteki başarıların olumsuzluklarını itiraf etmekten korkmuyorum.</p>

    <p>Fakat burada “Ufka Dikilen Gözler”i tartışmak istemiyordum. Onu burada anmamın sebebi gençlik dönemime ait çalışmamla olan apaçık ilişkisini ve sanırım Matsuda’yla tanışmamın meslek hayatım üzerindeki etkisini göstermek. Kaplumbağa’nın mutfakta resmimin konusunu keşfettiği sabahtan önceki birkaç hafta boyunca Matsuda’yla sık sık görüşmüştüm. Onu görmeye devam etmem, fikirlerinin beni nasıl cezbettiğinin iyi bir göstergesi sanırım; çünkü hatırladığım kadarıyla başlangıçta ondan pek hoşlanmamıştım. Nitekim ilk buluşmalarımızın çoğunda birbirimize adamakıllı diş bileyerek ayrılmıştık. Örneğin bir akşam, galiba bana Nişizuru’nun yoksulluğunu gösterdiği günden birkaç gün evvel ya da sonra, şehir merkezinde bir bara gitmiştik. Barın adını veya nerede olduğunu hatırlamasam da, şehrin alt tabakasının uğrak yerlerine benzeyen karanlık, pis bir mekân olarak aklımda kalmış. İçeri girer girmez işkillenmiştim, ama beni açık bir bölmedeki küçük, boş bir masaya götürmeden önce başka bir masada kâğıt oynayan adamlara selam veren Matsuda burayı biliyor gibiydi.</p>

    <p>Oturduktan az sonra ikisi de birbirinden sarhoş olan sert görünümlü iki kişinin yalpalayarak yanımıza gelmesi ve bizimle konuşmak istemesi beni iyice pirelendirdi. Matsuda yüzlerine karşı çekip gitmelerini söyleyince şimdi çıngar çıkacak diye düşündüm, ama arkadaşım bir şekilde onların özgüvenini sarsmış olacak ki, adamlar ağızlarını açmadan uzaklaştılar.</p>

    <p>Ondan sonra bir süre içip söyleştik ve yanlış hatırlamıyorsam, konuşmamız biraz sürtüşmeli bir hal aldı. Bir ara ona şöyle bir şey dedim galiba:</p>

    <p>“Hiç kuşkusuz biz ressamlar bazen senin gibilere alay konusu olmayı hak ediyoruzdur. Ama hepimizin dünyaya dair bu kadar saf olduğumuz konusunda yanıldığını söylemeliyim.”</p>

    <p>Matsuda gülüp, “Fakat unutma ki Ono, ben birçok ressamla tanıştım. Sizler genel olarak şaşırtıcı derecede yoz bir topluluksunuz. Bu dünyanın halleri hakkında bildikleriniz çoğu zaman bir çocuğunki kadar,” dedi.</p>

    <p>Tam itiraz edecekken, Matsuda yeniden söze girdi: “Mesela senin şu projeni ele alalım. Daha biraz önce o kadar içtenlikle önerdiğini. Çok dokunaklı, ama izin verirsen, siz ressamların saflığını bütünüyle ele verdiğini söylemeliyim.”</p>

    <p>“Bu fikrin hangi bakımdan alay edilmeye müstahak olduğunu göremiyorum. Belli ki bu şehrin yoksullarını düşündüğün konusunda yanılmışım.”</p>

    <p>“Çocukça sataşmalara gerek yok. Onları düşündüğümü sen de pekâlâ biliyorsun. Ama şu projeyi bir irdeleyelim. Diyelim ki olmaz dediğimiz şey oldu ve hocanız razı geldi. O zaman siz köşktekiler bir, belki iki hafta boyunca –kaç?– yirmi resim mi yapacaksınız? En fazla otuz diyelim. Daha fazla yapmanın pek anlamı yok, çünkü zaten en çok on on birini satarsınız. O zaman ne yapacaksın, Ono? Onca çalışmadan topladığınız parayı küçük bir keseye koyup şehrin yoksul semtlerini mi dolaşacaksın? Her gördüğüne birer kuruş mu dağıtacaksın?”</p>

    <p>“Affedersin, Matsuda, ama galiba tekrarlamam gerekiyor –bu kadar saf olduğumu düşünmen yanlış. Serginin sadece Mori-san grubuyla sınırlı kalacağını söylemedim ki. Azaltmaya çalıştığımız yoksulluğun hangi boyutlarda olduğunun gayet farkındayım, zaten o yüzden bu öneriyle sana geliyorum. Okada-Şingen Cemiyeti böyle bir projeyi gerçekleştirecek çapta. Şehrin dört bir yanında muntazaman düzenlenecek ve giderek daha çok ressamı çekecek büyük sergilerle bu insanlara ciddi bir yardımımız dokunabilir.”</p>

    <p>Gülümseyip başını sallayan Matsuda, “Üzgünüm, Ono,” dedi, “ama demek ki düşüncemde yanılmamışım. Siz ressamlar tür olarak sahiden de onulmaz derecede safsınız.” Sandalyede arkasına yaslanıp iç geçirdi. Masamızın üstü sigara külüyle kaplıydı ve Matsuda bizden öncekilerin bıraktığı boş bir kibrit kutusunun kenarıyla oraya düşünceli düşünceli şekiller çiziyordu. “Bugünlerde en büyük yeteneği gerçek dünyadan saklanmak olan bir ressam cinsi türedi,” diye sürdürdü sözünü. “Bu ressamlar şu an ne yazık ki çoğunlukta görünüyorlar ve sen de, Ono, onlara kapılmışsın. Öyle sinirli bakma, doğru söylüyorum. Senin dünya hakkındaki bilgin bir çocuğunki kadar. Mesela Karl Marx diye birini hiç duydun mu?”</p>

    <p>Ona sert bir ifadeyle baktım ama bir şey demedim. Gülüp, “Gördün mü? Ama üzülme. Senin meslektaşlarının çoğu bilmiyor zaten,” dedi.</p>

    <p>“Saçmalama. Karl Marx’ın kim olduğunu tabii biliyorum.”</p>

    <p>“Vay, affedersin, Ono. Belki de seni küçümsemişimdir. Peki lütfen bana onu anlatır mısın?”</p>

    <p>Omuz silkip, “Galiba Rus devriminin başını o çekti,” dedim.</p>

    <p>“Ya Lenin? O da sağ kolu muydu?”</p>

    <p>“Bir tür meslektaşı.” Matsuda’nın yine sırıttığını görünce ağzını açmasına fırsat vermeden hemen yine söze girdim. “Neyse ne, ama sen saçmalıyorsun. Bunlar dünyanın öbür ucundaki bir ülkeyi ilgilendirir. Ben bizim yaşadığımız şehirdeki yoksullardan bahsediyorum.”</p>

    <p>“Evet, Ono, evet. Ama bir sürü şey hakkında bilginin çok az olduğunu sen de görüyorsun. Okada-Şingen Cemiyeti’nin ressamların gözünü açmayı ve onlara gerçek dünyayı tanıtmayı amaçladığını düşünmekte son derece haklısın. Fakat cemiyetimizin kocaman bir dilenci sepeti olduğu izlenimini uyandırdıysam, hata bende. Biz hayır işiyle ilgilenmiyoruz.”</p>

    <p>“Biraz hayır işi yapmanın nesi yanlış, anlamıyorum. Üstelik bu arada biz yoz ressamların gözünü açacaksa ne âlâ.”</p>

    <p>“İyi niyetli küçük hayır işlerinin ülkemizdeki yoksullara faydası olur diye düşünüyorsan, Ono, demek senin gözlerin de hiç açılmamış. İşin doğrusunu istersen, Japonya bunalıma doğru sürükleniyor. Açgözlü iş adamlarının ve iradesiz siyasetçilerin eline kalmışız. Yoksulluğun gün geçtikçe artması bu adamların marifeti. Tabii yeni kuşak olan bizler harekete geçmezsek. Ama ben siyasi bir provokatör değilim, Ono. Benim derdim sanatla. Ve senin gibi sanatçılarla. Topluca içinde yaşadığınız o küçük kapalı dünya tarafından gözleri henüz tam körleştirilmemiş yetenekli genç ressamlarla. Okada-Şingen senin gibilerin gözünü açmasına ve böyle zor zamanlar için gerçekten değer taşıyan eserler vermesine yardım etmek için kuruldu.”</p>

    <p>“Affedersin, Matsuda, ama hayretle görüyorum ki, asıl saf olan sensin. Bir ressamın derdi, nerede görürse görsün, güzelliği yakalamaktır. Ama bunda ne kadar hünerli olsa da, senin sözünü ettiğin şeylere etkisi çok az olacaktır. Okada-Şingen sahiden senin anlattığın gibiyse, demek ki baştan yanlış düşünülmüş. Sanatın yapabileceklerine ve yapamayacaklarına dair safça bir yanlışın üstüne kurulmuş.”</p>

    <p>“Bizim olayları bu kadar basit görmediğimizi sen de çok iyi biliyorsun, Ono. Okada-Şingen kendini dünyadan soyutlamış değil. Hayatın her alanında (siyasette, orduda) aynı şekilde düşünen bizim gibi genç insanlar var. Yeni kuşak biziz. Birlikte gerçekten değer taşıyan bir şeyler başarabiliriz. Bazılarımız sanatı yürekten önemsemenin yanı sıra onun günümüz dünyasındaki yansımalarını da görmek istiyor. İşin aslı, Ono, insanların yoksullaştığı ve çocukların her yerde aç kalıp hastalandığı böyle zamanlarda bir ressamın köşesine sinmesi ve kusursuz fahişe resimleri yapmaya çalışması yeterli değil. Bana kızdığını görebiliyorum, şu an bile bana cevap vermek için kıvranıyorsun. Ama benim niyetim temiz, Ono. Bu konular üstünde dikkatle düşüneceğini umuyorum. Çünkü sen her şeyden önce müthiş yetenekli birisin.”</p>

    <p>“Öyleyse lütfen bana söyler misin, Matsuda? Bizim gibi yoz ve budala ressamlar senin siyasi devrimini nasıl gerçekleştireceğiz?”</p>

    <p>Matsuda yine masanın karşısından yargılarcasına gülümsüyor, beni iyice çileden çıkarıyordu. “Devrim mi? Doğru ya! Komünistler devrim istiyor. Bizim öyle bir derdimiz yok. Hatta tam tersine. Biz aslımıza dönmek istiyoruz. Biz sadece İmparator Hazretlerinin devletin başındaki haklı yerini tekrar almasını istiyoruz.”</p>

    <p>“Ama İmparatorumuz zaten orada.”</p>

    <p>“Doğru, Ono. Çok saf ve şaşkın.” Sesi her zamanki gibi kusursuzca soğukkanlı olmakla beraber bu noktada biraz dikleşmiş gibiydi. “İmparatorumuz bizim yasal liderimiz, ama bir de işlerin uygulamada ne hale geldiğine bak. İş adamları ve onların güdümündeki siyasetçiler iktidarı elinden aldılar. Dinle Ono, Japonya artık geri kalmış bir köylü ülkesi değil. Biz güçlü bir milletiz, Batılı milletlerin hiçbirinden geri kalır yanımız yok. Japonya, Asya yarıküresi içinde topallar ve cüceler arasındaki bir deve benziyor. Buna rağmen insanlarımızın giderek umudunu yitirmesine, çocuklarımızın yetersiz beslenmeden ölmesine göz yumuyoruz. Bu arada iş adamları keselerini dolduruyor, siyasiler de durmadan mazeret uydurup gevezelik yapıyorlar. Batılı güçlerin böyle bir şeye göz yumacağını sanıyor musun? Onlar olsa çoktan harekete geçmişlerdi.”</p>

    <p>“Harekete mi geçmişlerdi? Ne tür bir hareketi kastediyorsun, Matsuda?”</p>

    <p>“Artık İngilizler ve Fransızlar kadar güçlü bir imparatorluk yaratmanın vaktidir. Gücümüzü yayılmak için kullanmalıyız. Dünya güçleri arasındaki haklı yerimizi almanın zamanı geldi de geçiyor. İnan bana, Ono, bunu yapacak kaynaklarımız var, ama iradeyi bulmamız gerekiyor. Ayrıca şu iş adamlarından ve siyasetçilerden kurtulmalıyız. Ordu yalnızca İmparator Hazretlerine karşı sorumlu olmalı.” Matsuda kısa bir kahkaha atıp gözlerini sigara külüne çizdiği şekillere indirdi. “Ama bu daha çok başkalarının işi,” dedi. “Bizim gibiler Ono, sanatla meşgul olmalı.”</p>

    <p>Fakat bana kalırsa iki üç hafta sonra Kaplumbağa’yı atölye olarak kullandığımız mutfakta rahatsız eden şeyin o akşam Matsuda’nın söyledikleriyle fazla bir ilgisi yoktu; bitmemiş tabloda bunu görecek kadar sezgili değildi Kaplumbağa. O olsa olsa Mori-san’ın önceliklerinin utanmazca göz ardı edildiğini fark etmiş olabilir; okulumuzun zevk dünyasının kırılgan fener ışığını yakalama konusundaki ortak tutumunu terk etmiştim; görsel etkiyi bütünlemek üzere iri hat yazısına başvurmuştum; kuşkusuz Kaplumbağayı hepsinden çok dehşete düşüren şey, keskin dış hatlardan bolca yararlanmamdı –bildiğiniz gibi fazlasıyla geleneksel ama Mori-san’ın öğretisi bakımından reddi esas olan bir yöntem.</p>

    <p>Kaplumbağa’daki öfkenin sebebi ne olursa olsun, bende hızla gelişen fikirleri o sabahtan sonra artık çevremdekilerden gizleyemeyeceğimi ve hocamızın bunları bizzat dinlemek üzere gelmesinin an meselesi olduğunu biliyordum. Dolayısıyla Takami Bahçeleri’ndeki büyük kameriyede Mori-san’la yapacağım konuşmada ne söyleyeceğimi kafamda defalarca evirip çevirmiştim ve geri adım atmamaya kararlıydım.</p>

    <p>Mutfakta yaşanan olaydan bir hafta kadar sonraydı. Bir iş için –belki de malzeme beğenip ısmarlamak için, hatırlamıyorum– öğleden sonrayı Mori-san’la beraber şehirde geçirmiştik. Fakat ihtiyaçlarımızı görürken Mori-san’ın bana hiçbir şekilde garip davranmadığını hatırlıyorum. Sonra, akşam çökerken, trenin gelmesine biraz vakit olduğunu görüp Yotsugava İstasyonu’nun arkasındaki Takami Bahçeleri’nin dik merdivenini çıktık.</p>

    <p>O günlerin Takami Bahçeleri’nde, civarı yukarıdan gören bir tepenin kenarında (bugün barış anıtının olduğu yer civarında) son derece sevimli bir kameriye vardı. Kameriyenin insana çekici gelen en belirgin yanı, zarif çatısının saçağının çepçevre fenerlerle süslü olmasıydı (gerçi o akşam oraya yaklaşırken hiçbiri yakılmamıştı). İçine adım attığımız bu kameriye geniş bir salon gibi ferahtı ve dört bir yanı açık olduğundan, aşağıdaki semtin manzarası çatıyı destekleyen kemerli sütunlar dışında hiçbir şeyle bölünmüyordu.</p>

    <p>Kameriyeyi belki de ilk olarak Mori-san’la gittiğimiz o akşam keşfettim. Nihayet savaşta yıkılana dek orası yıllarca en gözde mekânım olarak kalacaktı ve bölgeye yolumuz düştüğünde ben de öğrencilerimi oraya götürecektim. Hatta savaşın başlamasından hemen önce, öğrencilerimin en yeteneklisi olan Kuroda’yla son konuşmamı da o kameriyede yaptığımı sanıyorum.</p>

    <p>Her neyse, Mori-san’ı kameriyenin içine kadar takip ettiğim o ilk akşam gökyüzünün solgun bir kızıla boyandığını ve aşağıdaki alacakaranlıkta hâlâ seçilebilen çatılar yığınının arasından ışıkların vurduğunu hatırlıyorum. Mori-san manzaraya doğru birkaç adım attı, sonra omzunu bir sütuna yaslayıp belli bir hoşnutlukla göğe baktı ve bana dönmeksizin, “Ono, bohçaya sarılı birkaç kibritle mum olacak. Lütfen şu fenerleri yakar mısın? Çok ilginç bir etki uyandıracağını zannediyorum,” dedi.</p>

    <p>Ben kameriyenin çevresini dolaşarak fenerleri tek tek yakarken, hareketsizliğe ve sessizliğe gömülen civardaki bahçelere giderek karanlık çöküyordu. Bu arada Mori-san’ın göğe karşı durup dalgın bir edayla manzaraya bakan gölgesini dikkatle gözlüyordum. Fenerlerin belki yarısını ancak yakmıştım ki, “Pekâlâ, Ono, nedir seni bu kadar sıkan mesele?” diye sorduğunu duydum.</p>

    <p>“Anlamadım, Sensei?”</p>

    <p>“Bugün canını sıkan bir şey olduğunu söylemiştin ya.”</p>

    <p>Bir sonraki fenere uzanırken küçük bir kahkaha atıverdim.</p>

    <p>“Önemsiz bir şey, Sensei. Başınızı ağrıtmak istemem ama bu konuda ne yapacağımı da bilmiyorum. Doğrusunu söylemek gerekirse, iki gün önce tablolarımdan bazılarının onları her zaman sakladığım eski mutfakta olmadığını fark ettim.”</p>

    <p>Mori-san bir süre sessiz kaldı.</p>

    <p>“Peki öbürleri bununla ilgili bir şey dedi mi?”</p>

    <p>“Onlara sordum, ama kimse bilmiyor gibiydi; daha doğrusu, bana söylemek istemiyor gibiydiler.”</p>

    <p>“Peki senin düşüncen nedir, Ono? Sana karşı bir komplo mu kuruyorlar?”</p>

    <p>“Aslında, Sensei, benden ısrarla kaçıyor gibiler. Son birkaç gündür kimseyle tek kelime konuşamadım. Bir odaya girdiğimde hepsi ya susuyor ya da odayı terk ediyor.”</p>

    <p>Mori-san yorum yapmadı; ona doğru baktığımda hâlâ batan güne dalmış gibiydi. Bir sonraki feneri yakmak üzereyken, “Tabloların şimdilik bende. Bu yüzden seni telaşlandırdıysam üzgünüm. Geçen gün biraz boş vaktim vardı ve son çalışmanı değerlendirmek için bunun iyi bir fırsat olacağını düşündüm. O sırada galiba dışarıda bir yerdeydin. Döndüğünde sana haber vermem gerekirdi, Ono. Özür dilerim,” dediğini duydum.</p>

    <p>“Sensei, o nasıl söz? Çalışmama ilgi gösterdiğiniz için size çok minnettarım.”</p>

    <p>“Fakat ilgi göstermem çok doğal değil mi? Sen benim en başarılı öğrencimsin. Yeteneğini geliştirmek için yıllarımı verdim.”</p>

    <p>“Elbette, Sensei. Size ne çok şey borçlu olduğumu saymakla bitiremem.”</p>

    <p>Bir süre ikimiz de sessiz kalınca fenerleri yakmayı sürdürdüm. Sonra durup, “Tablolarıma bir şey olmadığını duymak beni çok rahatlattı. Bunun basit bir açıklaması olduğunu tahmin etmeliydim. Artık rahat uyuyabilirim,” dedim.</p>

    <p>Mori-san bir tepki vermedi, gölgesinden anladığım kadarıyla da gözlerini manzaradan almamıştı. Beni duymamış olabileceğini düşünüp biraz daha yüksek sesle yineledim.</p>

    <p>“Tablolarım güvende olduğuna göre artık rahat uyuyabileceğim için sevinçliyim.”</p>

    <p>Uzak düşüncelerden uyanmış gibi irkilerek, “Evet, Ono,” dedi. “Biraz boş vaktim vardı. Ben de son çalışmanı getirmesi için birini gönderdim.”</p>

    <p>“Boşuna kaygılanmışım. Tablolarım güvende olduğu için sevinçliyim.”</p>

    <p>Mori-san bir süre daha konuşmayınca beni yine duymadığını sandım. Fakat sonra, “Gördüklerim beni biraz şaşırttı,” dedi. “Garip arayışlara girmiş gibisin.”</p>

    <p>“Garip arayışlara girmek” deyimini aynen kullanmamış olabilir tabii. O ifadeyi sonraki yıllarda ben kullanmaya başladım galiba; ayrıca başka bir vesileyle aynı kameriyede Kuroda’ya söylediğim sözleri hatırlıyor olabilirim. Fakat yine de Mori-san’ın zaman zaman “garip arayışlar”dan söz ettiğini sanıyorum; hatta muhtemelen bu da eski hocamdan miras aldıklarıma bir örnek. Her neyse, aklımda kaldığı kadarıyla, utangaç bir gülüşle bir sonraki fenere uzandım ve onun dışında bir tepki vermedim. Sonra Mori-san’ın, “Genç bir ressamın deney yapması kötü bir şey değil,” dediğini duydum. “Her şey bir yana, böylece daha sığ ilgilerini bünyesinden atabilir. Ve ciddi işlere her zamankinden daha büyük bir kararlılıkla sarılabilir.” Biraz durakladıktan sonra da kendi kendine mırıldanır gibi, “Hayır, deney yapmak kötü bir şey değil. Hepsi gençliğin bir parçası. Hiç de kötü bir şey değil,” dedi.</p>

    <p>“Sensei,” dedim, “yeni çalışmamın şimdiye kadar yaptıklarım içinde en iyisi olduğunu şiddetle hissediyorum.”</p>

    <p>“Kötü bir şey değil, hiç de değil. Öte yandan, böyle deneylerle çok vakit kaybetmemek gerek. Yoksa fazla seyahat edenler gibi olursun. En iyisi çok geçmeden yine ciddi çalışmalara dönmek.”</p>

    <p>Başka bir şey söyleyecek mi diye bekledim. Aradan biraz geçince, “O tabloların güvenliği için kuşkusuz boşuna kaygılanmışım. Fakat anlıyorsunuz ya, Sensei, onlar yaptığım her şeyden daha çok gurur veriyorlar bana. Her neyse, bunun böyle basit bir açıklaması olduğunu tahmin etmeliydim,” dedim.</p>

    <p>Mori-san cevap vermedi. Yaktığım fenerin ardından onu süzerken benim sözlerimi mi tarttığını, yoksa bambaşka bir şey mi düşündüğünü çıkaramadım. Günün giderek kararması ve fenerlerin yanmasıyla kameriyede garip bir ışık karışımı meydana gelmişti. Fakat arkası bana dönük, bir sütuna yaslanan Mori-san hâlâ gölge halindeydi.</p>

    <p>“Yeri gelmişken, Ono,” dedi sonunda, “bana söylediklerine göre yakın zamanda bitirdiğin ama şimdi bende olanların arasında bulunmayan bir iki tablon daha varmış.”</p>

    <p>“Bu çok mümkün, Sensei, öbürlerinin yanına koymadığım bir iki tane vardı.”</p>

    <p>“Anlıyorum. Kuşkusuz, onlar en beğendiğin tablolardan.”</p>

    <p>Cevap vermeyince Mori-san devam etti:</p>

    <p>“Dönünce belki onları da bana getirirsin, Ono. Nasıl olduklarını çok merak ediyorum.”</p>

    <p>Biraz düşündükten sonra, “Sensei’nin onlar hakkındaki düşüncelerini açıklaması elbette çok hoşuma gider. Yalnız onları nereye bıraktığımdan emin değilim,” dedim.</p>

    <p>“Fakat onları bulmaya gayret edeceğine inanıyorum.”</p>

    <p>“Kuşkusuz, Sensei. Bu arada, Sensei’nin ilgilenme nezaketini gösterdiği tabloların ona daha fazla yük olmasını istemem. Eminim odasında fazla yer kaplıyorlardır, o bakımdan onları döner dönmez alabilirim.”</p>

    <p>“Sen onları dert etme, Ono. Kalanları bulup getirmen yeter.”</p>

    <p>“Onları belki de bulamayacağımdan endişeleniyorum, Sensei.”</p>

    <p>“Anlıyorum, Ono.” Yorgunca iç çekip bakışını yine gökyüzüne kaldırdığını gördüm. “Demek o tabloları bulup bana getiremeyeceğini düşünüyorsun.”</p>

    <p>“Evet, Sensei. Korkarım bulamayacağım.”</p>

    <p>“Anlıyorum. Himayemden çıkman durumunda bundan sonra ne yapacağım düşünmüşsündür elbette.”</p>

    <p>“Sensei’nin durumumu anlayacağını ve meslek hayatımdaki arayışlarımda bana destek vereceğini umuyordum.”</p>

    <p>Sessiz kalınca sonunda yine devam ettim:</p>

    <p>“Sensei, köşkten ayrılmak bana çok büyük acı verir. Şu son yıllar hayatımın en mutlu ve en değerli yılları oldu. Meslektaşlarımı kardeş gibi görüyorum. Sensei’ye gelince, ona olan borcumun büyüklüğünü tahayyül bile edemem. Yeni tablolarıma bir kez daha bakmanız ve onları yeniden değerlendirmeniz için size yalvarıyorum. Belki döndüğümüzde Sensei tablolarımdaki maksadımı tek tek açıklamama izin verir.”</p>

    <p>Beni duyduğuna dair hâlâ bir belirti vermeyince sözümü sürdürdüm:</p>

    <p>“Şu son yıllarda çok şey öğrendim. Zevk dünyası üstüne nasıl düşünmek gerektiğini, onun narin güzelliğini nasıl tanımak gerektiğini iyice öğrendim. Fakat artık benim için başka konulara geçmenin zamanının geldiğini hissediyorum. Sensei, böyle zor zamanlarda ressamların sabah aydınlığıyla yiten keyif verici şeylere değil de, daha somut şeylere değer vermeyi öğrenmesi gerektiğine inanıyorum. Ressamların hep kapalı ve yoz bir dünyada yaşamaları gerekmiyor. Sensei, vicdanım bana yalnızca bu renkli dünyayı resmeden bir sanatçı olarak kalamayacağımı söylüyor.”</p>

    <p>Ve dikkatimi yine fenerlere verdim.</p>

    <p>Birkaç saniye sonra Mori-san, “Bir süredir en başarılı öğrencimsin. Gittiğini görmek benim için acı olacak. Şöyle diyelim madem: Kalan tabloları bana getirmen için üç günün var. Onlara bana getir, sonra aklını yine daha münasip konulara ver,” dedi.</p>

    <p>“Biraz önce dediğim gibi, Sensei, o tabloları size getiremeyeceğim için derin bir üzüntü duyuyorum.”</p>

    <p>Mori-san kendi kendine gülüyor gibi bir ses çıkardı. “Senin de söylediğin gibi, Ono, zor zamanlardayız. Hele ki adı neredeyse hiç bilinmeyen ve imkânlardan yoksun genç bir ressam için. Daha az yetenekli olsaydın geleceğinden kaygılanırdım. Ama sen zeki bir arkadaşsın. Kuşkusuz bir çaresini düşünmüşsündür.”</p>

    <p>“Aslını isterseniz hiçbir çare düşünmüş değilim. Köşkü o kadar uzun zamandır evim biliyorum ki, tersi bir durumu ciddi olarak hiç hesaba katmadım”</p>

    <p>“Demek öyle. Fakat söylediğim gibi, Ono, daha az yetenekli olsaydın endişelenmekte haklı olabilirdim. Fakat sen zeki bir gençsin.” Mori-san’ın gölgesinin bana doğru döndüğünü gördüm. “İş bulup dergi ve çizgi roman resimlemekte başarılı olacağına hiç kuşkum yok. Belki bana gelmeden önce çalıştığın gibi bir şirkette bile yer bulabilirsin. Tabii ciddi bir ressam olarak gelişiminin sonu olacak bu, ama kuşkusuz bunları enine boyuna düşünmüşsündür.”</p>

    <p>Bir öğretmenin kendisine hâlâ hayran olduğunu bildiği bir öğrencisine karşı kullandığı bu sözler kulağa gereksiz derecede kinci gelebilir. Fakat usta bir ressamın bir öğrenciye bu kadar zaman kaynak ayırdıktan, dahası, adının kamuoyunda kendisiyle birlikte anılmasına müsaade ettikten sonra bir an için itidal duygusunu yitirmesi ve sonrasında pişman olabileceği bir tarzda tepki vermesi, büsbütün mazur görülmese de, anlaşılabilir bir şey. Ve birkaç tabloya sahip olmak için yapılan manevralar küçültücü görünse bile, boya ve malzemelerin çoğunu temin eden öğretmenin böyle anlarda öğrencinin bu eserler üstündeki hakkını tümüyle göz ardı etmesi de anlaşılabilir.</p>

    <p>Yine de öğretmenin –ne kadar şöhretli olursa olsun– bunca kibirli ve sahiplenici davranması onun adına esef verici. O soğuk kış sabahını ve giderek şiddetlenen yanık kokusunu bazen hâlâ zihnimde canlandırırım. Savaşın patlak vermesinden önceki kıştı. Kuroda’nın evinin (Nakamaçi semtinde tuttuğu sefil, küçük bir şey) kapısında huzursuzca bekliyordum. Yanık kokusunun, hıçkıran bir kadının sesiyle beraber evin içinden geldiğini biliyordum. Zilin ipine tekrar tekrar asılarak birinin çıkıp beni karşılaması için seslendim, ama cevap gelmedi. Sonunda içeri girmeye karar verdim; fakat dış kapıyı itince girişte üniformalı bir polis belirdi.</p>

    <p>“Ne istiyorsunuz?” diye sordu.</p>

    <p>“Bay Kuroda’ya bakmaya geldim. Evde mi?”</p>

    <p>“Kendisi sorgu için polis merkezine götürüldü.”</p>

    <p>“Sorgu mu?”</p>

    <p>Memur, “Evinize dönmenizi öneririm,” dedi. “Yoksa sizi de araştırmak zorunda kalabiliriz. Burada oturan kişiyle ilişkili herkes şu an ilgi alanımızda.”</p>

    <p>“İyi de niçin? Bay Kuroda bir suç mu işledi?”</p>

    <p>“Kimse onun gibileri etrafta istemiyor. Yolunuza gitmezseniz sizi de sorguya alırız.”</p>

    <p>İçerideki kadın (sanırım Kuroda’nın annesiydi) hâlâ hıçkırarak ağlıyordu. Birinin ona bağırdığını duyabiliyordum.</p>

    <p>“Yetkili memur nerede?” diye sordum.</p>

    <p>“Karşınızda. Tutuklanma mı istiyorsunuz?”</p>

    <p>“Daha ileri gitmeden,” dedim, “adımın Ono olduğunu açıklamak isterim.” Memur tanıma belirtisi göstermeyince biraz tereddütle devam ettim: “Benim verdiğim bilgi üstüne buraya gönderildiniz. Ben ressam ve İçişleri Bakanlığı Kültür Kurulu üyesi Masuji Ono. Ayrıca Vatanseverliğe Aykırı Etkinlikler Kurulu’nun da resmi danışmanıyım. Galiba burada bir yanlış anlaşılma var ve yetkili kimse onunla konuşmak istiyorum.”</p>

    <p>Memur beni bir süre kuşkuyla süzdü, sonra dönüp evin içinde kayboldu. Çok geçmeden geri geldi ve içeri girmemi işaret etti.</p>

    <p>Peşinden giderken evdeki bütün dolapların ve çekmecelerin yerlere boşaltıldığını gördüm. Bazı kitaplar üst üste konup deste yapılmıştı; salondaki tatamiyi kaldırmış olan bir memur feneriyle döşeme tahtalarının altını araştırıyordu. Bir paravanın arkasından Kuroda’nın annesinin hıçkırıklarını ve bir memurun ona bağırarak sorular sorduğunu artık daha iyi duyabiliyordum.</p>

    <p>Evin arkasındaki verandaya götürüldüm. Üniformalı bir memur ve sivil giyimli bir görevli küçük avlunun ortasındaki ateşin başında dikiliyorlardı. Sivil polis dönüp bana doğru birkaç adım attı.</p>

    <p>Gayet saygılı bir edayla, “Bay Ono mu?” diye sordu.</p>

    <p>Beni getiren memur biraz önceki kabalığının ne büyük bir münasebetsizlik olduğunu anlamış olacak ki, çabucak arkasını dönüp içeri girdi.</p>

    <p>“Bay Kuroda’ya ne oldu?”</p>

    <p>“Sorgu için götürüldü, Bay Ono. Merak etmeyin, ona iyi bakacağız.”</p>

    <p>Arkasındaki artık sönmeye yüz tutan ateşe baktım. Üniformalı memur bir sopayla oradaki yığını karıştırıyordu.</p>

    <p>“Bu resimleri yakmaya yetkiniz var mı?” diye sordum.</p>

    <p>“Kanıt olarak ihtiyaç duyulmayan her tür uygunsuz malzemeyi imha etmek bizim için kuraldır. Bol miktarda numune aldık zaten. Bu süprüntünün gerisini de yakıyoruz.”</p>

    <p>“Böyle bir şey olabileceği,” dedim, “aklımın ucundan bile geçmemişti. Ben sadece birinin uğrayıp Bay Kuroda’yla kendi iyiliği için konuşması konusunda kurula öneride bulunmuştum.” Avlunun ortasında için için yanan yığına tekrar baktım. “Bunları yakmanıza hiç gerek yoktu. Aralarında birçok değerli eser vardı.”</p>

    <p>“Bay Ono, yardımınız için minnettarız. Fakat artık soruşturma başladığına göre, bu işi yetkili mercilere bırakmalısınız. Bay Kuroda’nın adil bir muamele görmesini sağlayacağız.”</p>

    <p>Gülümsedi ve ateşe doğru dönerek üniformalı memura bir şeyler söyledi. Memur ateşi tekrar karıştırdı ve kulağıma, “Hain süprüntüsü bunlar,” gibi gelen bir söz fısıldadı.</p>

    <p>İnanmaz gözlerle verandada dikilmeye devam ettim. Sonunda sivil polis yine bana dönüp, “Bay Ono, artık eve dönmenizi öneririm,” dedi.</p>

    <p>“Bu olay maksadını aştı,” dedim. “Bayan Kuroda’yı niçin sorguluyorsunuz? Onun bunlarla ne ilgisi var?”</p>

    <p>“Bay Ono, bu artık polisle ilgili bir konu. Şu aşamadan itibaren sizi ilgilendirmiyor.”</p>

    <p>“Bu olay maksadını aştı. Bay Ubukata’yla bunu görüşmem gerekecek. Hatta bizzat Bay Saburi’ye bile gidebilirim.”</p>

    <p>Sivil polis evin içinden birine seslenince beni kapıda karşılayan memur yanımda bitti.</p>

    <p>“Bay Ono’ya yardımları için teşekkür edin ve onu kapıya kadar uğurlayın,” dedi. Yine ateşe doğru dönünce aniden öksürüverdi. Eliyle yüzüne gelen dumanı savuşturarak, “Kötü resimler de pek kötü kokuyormuş,” diyerek sırıttı.</p>

    <p class="paragraf">Fakat bunların anlattıklarımla pek ilgisi yok. Yanılmıyorsam Setsuko’nun geçen ayki kısa ziyaretinde birlikte geçirdiğimiz günü anlatıyordum; hatta Taro’nun iş arkadaşları hakkında anlattığı anekdotlarla bizi yemek masasında nasıl güldürdüğünü aktarıyordum.</p>

    <p>Hatırladığım kadarıyla yemek son derece keyifli devam ediyordu. Ne var ki Noriko’nun kadehleri her dolduruşunda İçiro’yu gözleyip huzursuz olmaktan kurtulamıyordum. İlk birkaç sefer torunum masanın karşısından bana bilmiş bilmiş gülümsedi, ben de ona durumu sezdirmemeye çalışarak karşılık verdim. Fakat yemek sürdükçe ve sakeler tazelendikçe İçiro bana bakmayı bırakıp kadehleri yeniden dolduran teyzesini öfkeyle süzmeye başladı.</p>

    <p>Taro iş arkadaşlarıyla ilgili birkaç eğlenceli hikâye daha anlattıktan sonra Setsuko, “Ne kadar eğleniyorsunuz, Taro-san,” dedi. “Noriko’dan öğrendim kadarıyla şirketinizde moraller çok iyiymiş. Öyle bir ortamda çalışmanın çok ilham verici olduğuna eminim.”</p>

    <p>Taro’nun tavırları birden ciddileşti. “Gerçekten öyle, Setsuko-san,” diyerek başıyla onayladı. “Savaşın ardından yaptığımız değişiklikler şirketin her kademesinde meyvelerini vermeye başlıyor. Gelecekten çok umutluyuz. Hepimiz elimizden geleni yaparsak önümüzdeki on yıl içinde KNC yalnızca Japonya’da değil, tüm dünyada bilinen bir isim olacak.”</p>

    <p>“Ne güzel. Noriko sizin bölüm yöneticisinin de çok iyi bir insan olduğunu söyledi. Bunun da manevi gücünüze katkısı büyük olmalı.”</p>

    <p>“Haklısın. Fakat Bay Hayasaka iyi bir insan olmanın ötesinde olağanüstü yetenekli ve ileri görüşlü biri. Yoksa emin ol, Setsuko-san, ne kadar iyi yürekli olursa olsun, beceriksiz bir amirle çalışmak insanın bütün hevesini kırabiliyor. Başımızda Bay Hayasaka gibi biri olduğu için çok şanslıyız.”</p>

    <p>“Doğru, Suiçi de başarılı bir amiri olduğu için şanslı.”</p>

    <p>“Öyle mi, Setsuko-san? Ama Nippon Elektrik gibi bir kuruluşta da başka türlüsü beklenemez herhalde. Öyle bir yerde ancak en iyiler sorumluluk alabilir.”</p>

    <p>“Bundan dolayı çok şanslıyız. Fakat eminim KNC için de aynı şey geçerli, Taro-san. Suiçi KNC’den her zaman övgüyle söz ediyor.”</p>

    <p>“Affedersin, Taro,” diyerek araya girdim. “KNC hakkındaki iyimserliğinin çok geçerli nedenleri olduğuna eminim. Fakat şunu sormak istiyorum. Şirketinizde savaştan sonra bu kadar köklü değişiklikler yapılmasının hiç olumsuz bir etkisi olmadı mı? Eski yönetimden kimseyi bırakmadıklarını duydum da.”</p>

    <p>Damadım düşünceli bir edayla gülümsedi. “Babamızın endişelerini anlıyorum. Gençlik ve azim tek başına her zaman en iyi sonuçlara ulaşmaya yetmiyor. Fakat tüm samimiyetimle söylüyorum ki, baba, şirketin tepeden tırnağa yenilenmesi gerekiyordu. Günümüzün dünyasına ayak uyduracak yeni liderlere ve yeni yaklaşımlara ihtiyacımız vardı.”</p>

    <p>“Elbette, elbette. Yeni liderlerinizin çok yetenekli olduklarından hiç kuşkum yok. Fakat söylesene, Taro, Amerikalıların peşinden gitmekte fazla acele edildiğinden kaygılanmıyor musun bazen? Eski yöntemlerin temelli olarak geride bırakılması gerektiği görüşünü ilk savunacaklardan biri benim, ama sence bazen kurunun yanında yaş da yanmıyor mu? Zaman geliyor, Japonya yabancı bir yetişkinden bir şeyler öğrenmeye alışan bir çocuktan farksız bir duruma düşüyor.”</p>

    <p>“Babamız çok haklı. Bazen fazla acele ettiğimizden ben de eminim. Fakat genel olarak Amerikalılardan öğreneceğimiz çok fazla şey var. Şu birkaç yılda bile biz Japonlar demokrasi ve bireysel haklar gibi konularda epey yol aldık. Doğrusunu isterseniz, baba, üstüne parlak bir gelecek inşa edeceğimiz temeli nihayet atabildiğimizi düşünüyorum. Bizimki gibi şirketler bu yüzden büyük bir özgüvenle önlerine bakabilirler.”</p>

    <p>Setsuko, “Haklısın, Taro-san,” dedi. “Suiçi de aynı senin gibi düşünüyor. Dört yıllık bir kargaşadan sonra ülkemizin nihayet sağlam bir geleceğe doğru yol aldığını daha geçenlerde birkaç kez dile getirdi.”</p>

    <p>Bu sözler Taro’ya söylenmiş görünse bile, kızımın aslında düpedüz beni hedef aldığını hissediyordum. Taro da öyle anlamış olacak ki, Setsuko’ya cevap vermek yerine sözünü sürdürdü.</p>

    <p>“Hatta, baba, geçen hafta bizim dönemin mezunlar yemeğine katıldım ve oraya gelen hayatın her alanından herkesin ateşkesten sonra ilk kez geleceğe umutla baktığını gördüm. Artık işlerin yoluna girdiğini düşünen yalnız KNC’dekiler değil. Babamızın endişelerini anlıyorum, ama şu son yıllarda geçmişten önemli dersler alındığına ve bunun da bizi aydınlık bir geleceğe götüreceğine inanıyorum. Yine de babamız belki beni düzeltmek ister.”</p>

    <p>“Kesinlikle hayır, kesinlikle hayır,” diyerek gülümsedim. “Dediğin gibi, sizin kuşağınızı kuşkusuz aydınlık bir gelecek bekliyor. Üstelik kendinizden çok eminsiniz. Bana ancak başarınızın devamını dilemek düşer.”</p>

    <p>Damadım tam bir karşılık verecekken İçiro masaya uzanıp daha önce de bir kez yaptığı gibi sake şişesini parmaklarıyla tıklattı. Taro ona dönerek, “Hah, İçiro-san. Tartışmamızın tam burasında sana ihtiyacımız var,” dedi, “Söyler misin, büyüyünce ne olmak istiyorsun?”</p>

    <p>Torunum sake şişesini bir süre daha süzüp sonra asık bir yüzle bana doğru baktı. Annesi koluna dokunup, “İçiro, Taro enişten sana bir şey sordu. Ne olmak istediğini söyler misin?” diye fısıldadı.</p>

    <p>İçiro yüksek sesle, “Nippon Elektrik’in başkanı!” diye duyurdu.</p>

    <p>Hepimiz güldük.</p>

    <p>Taro, “Bundan emin misin?” diye sordu. “KNC’de bizim başımıza geçmek istemez misin?”</p>

    <p>“En iyi şirket Nippon Elektrik!”</p>

    <p>Yine hepimiz güldük.</p>

    <p>Taro, “Bizim için çok utanç verici,” diye söylendi. “Halbuki birkaç yıl içinde tam İçiro-san gibi birine ihtiyacımız olacak.”</p>

    <p>Bu söyleşmeyle aklını sakeye takmaktan vazgeçen İçiro nihayet eğlenmeye başladı ve büyüklerin güldüğü her fırsatta da gürültüyle bize katıldı. Ancak yemeğin sonuna gelirken enikonu kayıtsız bir sesle, “Sake artık tamamen bitti mi?” diye sordu.</p>

    <p>Noriko, “Tamamen bitti,” dedi. “Acaba İçiro-san biraz daha portakal suyu içmek ister mi?”</p>

    <p>İçiro bu öneriyi efendice geri çevirip ona bir şeyler anlatan Taro’ya döndü. Her şeye rağmen İçiro’nun hayal kırıklığını tahmin edebiliyordum ve bu yüzden de küçük oğluna biraz anlayış göstermeyen Setsuko’ya karşı içimde bir öfke dalgası hissettim.</p>

    <p>Bir saat kadar sonra iyi geceler dilemek üzere misafir odasına gittiğimde İçiro’yla baş başa konuşma fırsatı buldum. Işık hâlâ açık olmasına rağmen torunum yorganın altına girmiş, bir yanağını yastığa bastırarak yüzükoyun yatmıştı. Lambayı söndürünce karşı apartmanın ışığının panjurlardan sızıp gölgeli şeritler halinde duvarlara ve tavana vurduğunu fark ettim. Yan odadan bir şeye gülen kızlarımın sesi geliyordu ve yorganının başına diz çökünce İçiro sordu:</p>

    <p>“Oji, Noriko teyzem sarhoş mu?”</p>

    <p>“Sanmıyorum, İçiro. Sadece bir şeye gülüyor, o kadar.”</p>

    <p>“Ama belki de biraz sarhoştur, değil mi, Oji?”</p>

    <p>“Eh, belki. Azıcık bir şey. O kadarının bir zararı olmaz ama.”</p>

    <p>Torunum, “Sake kadınlara dokunuyor, değil mi, Oji?” deyip yüzünü yastığına doğru eğerek kıkırdadı.</p>

    <p>Gülüp, “Bu akşam sake içemedin diye üzülmene gerek yok, bunu biliyorsun, değil mi, İçiro? Hem de hiç gerek yok. Çok yakında büyüyecek ve istediğin kadar içebileceksin nasıl olsa,” dedim.</p>

    <p>Kalktım ve panjurların daha iyi örtülüp örtülemeyeceğine bakmak için pencereye gittim. Birkaç kez oynadım ama tahtaların arası bir türlü kapanmadığından karşı apartmanın ışıklı pencerelerini hâlâ görebiliyordum.</p>

    <p>“Hayır, buna gerçekten üzülmene gerek yok.”</p>

    <p>Birkaç saniye torunumdan cevap gelmedi. Sonra arkamdan, “Oji endişe etmesin,” diyen sesini duydum.</p>

    <p>“Öyle mi? Ne demek şimdi bu, İçiro?”</p>

    <p>“Oji endişe etmesin. Çünkü endişe ederse uyuyamaz. Ve yaşlı insanlar uyuyamazlarsa hasta olurlar.”</p>

    <p>“Anlıyorum. Pekâlâ, İçiro. Oji endişe etmeyeceğine söz veriyor. Ama sen de üzülmeyeceksin. Çünkü bunda gerçekten üzülecek bir şey yok.”</p>

    <p>İçiro sesini çıkarmadı. Panjurları tekrar açıp kapattım.</p>

    <p>“Öte yandan,” dedim, “İçiro bu akşam sake diye üsteleseydi Oji bir yudum alması için müdahale etmeye hazırdı. Ama yine de bu seferlik kadınların sözünü dinlemekle iyi ettik. Böyle önemsiz şeyler için onları kızdırmaya değmez.”</p>

    <p>İçiro, “Bazen evde babam da bir şey yapmak istiyor, ama annem izin vermiyor,” dedi. “Bazen babam bile anneme söz geçiremiyor.”</p>

    <p>Bir kahkahayla, “Öyle mi?” dedim.</p>

    <p>“O yüzden Oji endişelenmesin.”</p>

    <p>“Demek ki ikimizin de endişelenmesine gerek yok, İçiro.” Pencereyi bırakıp yine yorganın başına diz çöktüm. “Hadi, uyu artık.”</p>

    <p>“Oji burada kalacak mı?”</p>

    <p>“Hayır, Oji az sonra evine dönecek.”</p>

    <p>“Niye burada kalmıyor?”</p>

    <p>“Çünkü yeterince oda yok, İçiro. Oji’nin tek başına kaldığı koca bir evi var, hatırla.”</p>

    <p>“Oji yarın güle güle demek için istasyona gelecek mi?”</p>

    <p>“Elbette, İçiro. Elbette geleceğim. Ayrıca çok yakında yine geleceğinden de eminim.”</p>

    <p>“Annem bana sake vermediği için Oji endişelenmesin ama.”</p>

    <p>Gülerek, “Görünüşe bakılırsa çok hızlı büyüyorsun, İçiro,” dedim. “Büyüdüğünde çok akıllı bir adam olacaksın. Bakarsın sahiden de Nippon Elektrik’in başına geçersin. Ya da ona benzer büyük bir yerin. Ama şimdi biraz susalım da uyuyabilecek misin bir görelim.”</p>

    <p>Arada bir söylediklerine sessizce karşılık vererek bir süre İçiro’nun yanında oturmayı sürdürdüm. Ve sanırım Setsuko’nun o sabah Kavabe Parkı’nda bana dediklerini torunumun o karanlık odada uykuya dalmasını beklediğim, yan odada arada bir atılan kahkahaları dinlediğim sırada kafamda evirip çevirmeye başladım. Bunu düşünmeye belki ilk kez fırsat buluyordum ve kızımın sözlerinin bana o kadar dokunabileceği hiç aklıma gelmemişti. Salondakilere katılmak üzere uyuyan torunumu yalnız bıraktığımda artık Setsuko’ya canım basbayağı sıkkındı ve oturduktan az sonra Taro’ya söylediklerim kuşkusuz bu yüzden olmalı.</p>

    <p>“Biliyor musun, düşününce garip geliyor. Babanla ben on altı yıldan fazla zamandır tanışıyoruz, ama ancak şu son bir senede iyi arkadaş olduk.”</p>

    <p>Damadım, “Haklısınız,” dedi, “ama galiba genelde böyle oluyor. İnsanın birçok komşusu oluyor da onlara günaydın demekten öteye geçmiyor. Sahiden çok yazık.”</p>

    <p>“Fakat tabii Doktor Saito’yla bizim durumumuz basit bir komşuluktan ibaret değildi,” dedim. “İkimiz de sanat dünyasının içinde olduğumuzdan birbirimizin namını biliyorduk. O yüzden başından beri arkadaş olmak için çaba göstermemiş olmamız daha da üzücü. Öyle değil mi, Taro?”</p>

    <p>Bu arada Setsuko’nun bizi dinlediğinden emin olmak için hızlıca oturduğu tarafa baktım.</p>

    <p>Taro, “Gerçekten de çok üzücü,” dedi. “Fakat sonunda dost olma fırsatını buldunuz ya.”</p>

    <p>“Evet, kesinlikle çok üzücü. Oysa seçkin meslektaşlar olan komşuların yakın ilişkiler kuracağını sanırsın. Fakat herhalde iş yoğunluğu gibi sebeplerden çoğu zaman öyle olmuyor.”</p>

    <p>Kendimden hoşnut olarak yan gözle Setsuko’ya baktım, ama yüzünde Taro’nun sözlerinin önemini gerçekten kavradığına dair hiçbir belirti yoktu. Gerçi dikkatini vermemiş olabilirdi tabii, fakat benim tahminime göre aslında meseleyi anlamış ama sabah Kavabe Parkı’ndaki imalı sözlerinde düpedüz hatalı olduğunu apaçık görmesine rağmen, gururu yüzünden benimle göz göze gelmek istememişti.</p>

    <p>Parkın geniş ana bulvarında rahat adımlarla yürüyor, iki yanımızdaki güz ağaçlarının güzelliğini zevkle seyrediyorduk. Noriko’nun yeni hayatına alışıp alışmadığıyla ilgili izlenimlerimizi karşılaştırırken, göründüğü kadarıyla çok mutlu olduğu sonucuna varmıştık.</p>

    <p>“Çok sevindirici,” diyordum. “Geleceği için cidden endişelenmeye başlamıştım, oysa şimdi her şey onun için ne kadar iyi oldu. Taro takdire değer bir insan. İstesek bile daha âlâsını bulamazdık.”</p>

    <p>Setsuko gülümseyerek, “Daha bir yıl önce onun için ne kadar endişelendiğimizi düşününce, garip...” dedi.</p>

    <p>“Gerçekten çok sevindirici. Ve biliyor musun, Setsuko, yaptıkların için sana minnettarım. İşler pek iyi gitmediği dönemde kardeşine çok destek oldun.”</p>

    <p>“Tam tersine, uzakta olduğum için elimden neredeyse hiçbir şey gelmedi.”</p>

    <p>“Ve tabii ki,” dedim gülerek, “geçen yıl beni uyarmayı ihmal etmedin. ‘Kimi önlemler’ –hatırladın mı, Setsuko? Gördüğün gibi, öğüdüne uydum.”</p>

    <p>“Affedersin, baba, hangi öğüt olduğunu çıkaramadım.”</p>

    <p>“Yapma Setsuko, bu kadar inceliğe gerek yok. Meslek hayatımın kimi yönleriyle gurur duymadığımı artık kabullenmeye hazırım. Hatta bunu görüşmeler sırasında da tıpkı senin önerdiğin gibi dile getirdim.”</p>

    <p>“Özür dilerim, babamızın ne demek istediğini hiç anlamadım.”</p>

    <p>“Noriko sana <em>miai</em>’den söz etmedi mi? Eh, o zaman ben de şu kadarını söyleyeyim, o akşam meslek hayatımın onun mutluluğuna engel olmaması için ne gerekiyorsa yaptım. Belki zaten yapacaktım, ama geçen yılki öğüdün için yine de sana şükran borçluyum.”</p>

    <p>“Bağışla beni baba, ama geçen yıl herhangi bir öğüt verdiğimi hatırlamıyorum. Gerçi Noriko bana birkaç kere <em>miai</em>’den söz etti. Hatta o görüşmeden hemen sonra babamızın... babamızın kendisi hakkında söylediklerine hayret ettiğini yazdı.”</p>

    <p>“Bence de etmiştir. Noriko ihtiyar babasının hep hakkını yemiştir zaten. Ama bazı şeylerle yüzleşmeyi gururuna yediremeyip öz kızının acı çekmesine razı olacak biri değilim ben.”</p>

    <p>“Noriko babamızın o akşamki davranışının onu sahiden de şaşkına çevirdiğini söyledi. Anlaşılan Saitolar da aynı şekilde şaşırmışlar. Kimse babamızın ne demek istediğini pek anlayamamış. Zaten Noriko’nun mektubunu okuduğumda, Suiçi de hayrete düştüğünü dile getirmişti.”</p>

    <p>Gülerek, “Olur şey değil,” dedim. “İyi de geçen yıl beni buna iten sen değil miydin, Setsuko? Miyakeler gibi Saitoları da elimizden kaçırmayalım diye ‘kimi önlemler’ almamı salık vermedin mi? Hatırlamıyor musun?”</p>

    <p>“Çok unutkan olduğumun farkındayım, ama ne yazık ki babamızın neden söz ettiğini hatırlamıyorum.”</p>

    <p>“Gerçekten de olur şey değil Setsuko.”</p>

    <p>Kızım bir anda durup heyecanla, “Yılın bu zamanı akçaağaçlar ne kadar nefis görünüyor!” dedi.</p>

    <p>“Evet,” dedim. “Üstelik sonbaharda daha da güzelleşeceklerdir.”</p>

    <p>Kızım gülümseyerek, “Olağanüstü,” dedi ve yine yürümeye başladık. Sonra, “Aslını istersen, baba,” diye söze başladı, “geçen akşam bazı konulardan laflarken Taro-san önceki hafta seninle konuştuğu bir şeyden bahsetti. Yakın bir zamanda intihar eden bir besteci hakkında konuşuyormuşsunuz.”</p>

    <p>“Yukio Naguçi mi? Ha evet, o konuşmayı hatırlıyorum. Dur bakayım, yanılmıyorsam Taro adamın intihar etmesine bir anlam veremediğini söylüyordu.”</p>

    <p>“Taro-san, Bay Naguçi’nin ölümüyle babamızın bu kadar yakından ilgilenmesini garipsemiş. Görünüşe göre babamız Bay Naguçi’nin meslek hayatını kendininkine benzetmiş. Bunu duyunca hepimiz kaygılandık. Hatta emekliliğinin ardından babamızın moralini biraz fazla bozduğundan endişeliyiz.”</p>

    <p>Gülüp, “İçiniz rahat olsun, Setsuko. Bay Naguçi’nin yaptığını yapmayı bir an olsun aklımdan geçirmem,” dedim.</p>

    <p>“Anladığım kadarıyla,” diyerek sözünü sürdürdü, “Bay Naguçi’nin besteleri savaşın her aşamasında büyük önem taşımış. Dolayısıyla siyasetçiler ve generallerle birlikte onun da sorumluluğun bir bölümünü üstlenmek istemesinde bir haklılık payı olabilir. Oysa babamızın bir benzerlik kurmayı aklından geçirmesi tamamen yersiz. Sonuçta babamız bir ressamdı.”</p>

    <p>“Naguçi’nin yaptığı şeyi bir an bile aklımdan geçirmem, bundan emin olabilirsin, Setsuko. Ama benim de belli bir nüfuzum vardı ve o nüfuzu, ülkeyi feci bir akıbete götüren bir süreçte kullandığımı görmekten gurur duymuyorum.”</p>

    <p>Kızım bu sözleri bir süre tartar gibi oldu.</p>

    <p>Sonra, “Bağışla beni ama belki bazı şeylere doğru bir açıdan bakmak gerek,” dedi. “Babamız kimi olağanüstü resimler yaptı ve kuşkusuz benzer ressamlara göre daha büyük bir nüfuza sahipti. Fakat onun yaptığı şeylerin biraz önce sözünü ettiğimiz daha temel meselelerle ne kadar ilgisi olabilir? Babamız sadece bir ressamdı. Büyük bir yanlış yaptığını düşünmekten vazgeçmesi gerek.”</p>

    <p>“Güzel diyorsun ama Setsuko, bu geçen yılkinden çok farklı bir öğüt. O zaman geçmişimden büyük bir sorun gibi bahsetmiştin.”</p>

    <p>“Affedersin, baba, ama geçen yılki evlilik görüşmeleriyle ilgili olarak böyle bir konuyu hiç hatırlamadığımı tekrar etmekten başka bir şey diyemiyorum. Babamızın meslek hayatının evlilik görüşmeleriyle nasıl bir ilgisi olabileceği benim için bir muamma. Görünüşe bakılırsa, Saitolar zaten hiç oralı değillerdi; ayrıca biraz önce de dediğim gibi, babamızın <em>miai</em>’deki tutumuna son derece şaşırmışlar.”</p>

    <p>“Hiç aklım almıyor, Setsuko. Doktor Saito’yla ben zaten uzun yıllardır tanışıyorduk. Şehrin en önde gelen sanat eleştirmenlerinden biri olarak onca zamandır meslek hayatımı takip etmiş ve onun talihsiz yönlerini apaçık görmüş olmalı. O yüzden görüşmelerin o aşamasında tutumumu açıkça ortaya koymamdan daha doğru ve isabetli bir hareket olamazdı. Hatta Doktor Saito’nun bu hareketimi takdir ettiğinden eminim.”</p>

    <p>“Affedersin ama Taro-san’ın söylediklerine bakılırsa Doktor Saito babamızın meslek hayatına pek aşina değilmiş. Babamızın komşusu olduğunu biliyormuş elbette. Ama geçen yıl evlilik görüşmeleri başlayana dek babamızın sanat dünyasıyla ilgisinden habersizmiş.”</p>

    <p>Gülerek, “Yanıldığın çok açık, Setsuko,” dedim. “Biz Doktor Saito’yla birbirimizi yıllardır biliyorduk zaten. Sokakta karşılaştığımızda sık sık sanat dünyasından haberleri paylaşıyorduk.”</p>

    <p>“Öyleyse hata bende. Bağışla beni. Fakat yine de kimsenin geçmişe bakarak hakkında suçlayıcı bir düşünceye kapılmadığını babamızın bilmesi gerek. Umulur ki, babamız o talihsiz besteci gibi insanlarla artık kendini aynı kefeye koymaz.”</p>

    <p>Israr edip Setsuko’yla tartışmadım ve aklımda kaldığı kadarıyla, çok geçmeden gelişigüzel konulardan konuşmaya başladık. Fakat kızımın o sabah ileri sürdüklerinin çoğunda yanıldığına elbette kuşku yok. Bir kere Doktor Saito’nun bunca yıldır ressam olarak ünümden habersiz olması imkânsız. Ve o akşam yemekten sonra Taro’ya bunu doğrulatmanın yollarını ararken niyetim yalnızca aynı şeyi Setsuko’nun da görmesini sağlamaktı, çünkü kalbim bundan hiçbir zaman bir kuşku duymadı. Söz gelimi, evi yeni aldığımda dışarıdaki çiti düzeltirken Doktor Saito’nun bana ilk kez selam verdiği on altı yıl kadar önceki o güneşli günü açık seçik hatırlıyorum. Kapı sövesindeki adımı tanıyarak, “Semtimize sizin gibi itibarlı bir sanatçının gelmesi büyük bir şeref,” demişti. O karşılaşmayı çok iyi hatırlıyorum, o bakımdan da Setsuko’nun yanıldığına hiç kuşkum yok.</p>
  </div>
</body>
</html>
