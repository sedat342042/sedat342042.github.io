<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="20. Desenler İçinde Desenler">20<br />
    Desenler İçinde Desenler</h1>

    <p>Sevanna, onunla birlikte küçük açıklıkta, halka halinde oturan tozlu yol arkadaşlarını horgörüyle süzdü. Tepelerindeki, hemen hemen yapraksız dallar birazcık gölge ve serinlik sağlıyordu. Rand al’Thor’un ölüm saçtığı yer batıda, yüz elli kilometre uzaktaydı, ama diğer kadınların gözleri, omuzlarının üzerinden arkaya bakmak isterlermiş gibi, oraya buraya kayıp duruyordu. Ter çadırları olmadan, hiçbiri doğru düzgün temizlenememişlerdi, günün sonunda ellerini ve yüzlerini telaşla yıkamaktan daha fazlasını yapamamışlardı. Hepsi birbirinden farklı sekiz küçük, gümüş kupa Sevanna’nın yanında, ölü yaprakların üzerinde duruyordu. Bir de, kaçışları sırasında çentilmiş, su dolu gümüş bir sürahi.</p>

    <p>“Ya <em>Car’a’carn</em> takip etmiyor,” dedi Sevanna aniden, “ya da bizi bulamadı. İkisi de benim için yeterli.”</p>

    <p>Bazıları ciddi ciddi irkilmişti. Tion’un yuvarlak yüzü soldu ve Modarra kadının omzunu okşadı. Modarra bu kadar uzun boylu olmasa, her zaman yakınındaki herkese anaçlık taslamasa güzel sayılabilirdi. Alarys, düzgünce etrafına yaydığı eteğini düzeltmeye dalmış gibi yaptı ve görmek istemediği şeyi görmezden gelmeye çalıştı. Meira’nın ince ağzının köşeleri aşağı büküldü, ama sebebi başkalarının <em>Car’a’carn</em>’dan açık açık korkması mı, yoksa kendi korkusu mu, kim bilebilirdi? Korkmaya hakları vardı.</p>

    <p>Savaştan bu yana iki tam gün geçmişti ve Sevanna’nın çevresinde yeniden toplanan mızrak sayısı yirmi binden azdı. Therava ve batıdaki Bilgelerin çoğu hâlâ gelmemişti. Ona bağlı olanların diğerleri de öyle. Kayıp olanların bazıları kuşkusuz Kardeşkatili’nin Hançeri’ne doğru yola koyulmuş olmalıydı, ama kaçı bir daha gün doğumunu göremeyecekti? Böyle bir katliam hatırlayan yoktu, böylesine kısa bir süre içinde o kadar çok kişi ölmüştü ki! <em>Algai’d’siswai</em>’ler bile bu kadar çabuk mızrak dansı yapmaya hazır değillerdi. Korkmaya hakları vardı, ama bunu belli etmeye hakları yoktu, bir ıslaktopraklı gibi, kalbini ve ruhunu, herkesin görebileceği bir şekilde açmaya hakları yoktu.</p>

    <p>En azından Rhiale bu kadarını fark eder göründü. “Bu işi yapacaksak yapalım,” diye mırıldandı, utancın gerginliği içinde. İrkilenlerden biri de oydu.</p>

    <p>Sevanna kesesindeki küçük, gri küpü çıkardı ve halkanın ortasındaki kahverengi yaprakların üzerine koydu. Someryn ellerini dizlerine koydu, eğilip incelemeye başladı, öyle ki bluzundan dışarı fırlayıverecekmiş gibi göründü. Kadının burnu küpe değmek üzereydi. Küpün her yüzü girift desenlerle kaplıydı ve yakından baktığınızda büyük desenlerin içinde daha küçük desenler görebiliyordunuz ve onların içinde daha da küçük desenler ve onların da içinde daha küçükleri olduğunu düşünüyordunuz. Bu kadar minik, incelikli ve kusursuz bir şeyi nasıl yapabildiklerine dair Sevanna’nın en ufak fikri yoktu. Önceden küpün taştan yapıldığını sanmıştı, ama artık bundan emin değildi. Dün onu kazayla kayaların üzerine düşürmüştü ve oymalardaki tek çizgi bile zarar görmemişti. Eğer adlarına <em>oyma</em> denebilirse. O şey bir <em>ter’angreal</em> olmalıydı; bu kadarını biliyorlardı.</p>

    <p>“Olası en küçük Ateş akışı, hafifçe şuraya, kıvrık bir hilale benzeyen yere dokundurulacak,” dedi onlara, “ve bir başkası da buraya, tepedekine, şimşeğe benzeyen işaretin üzerine.” Someryn çabucak doğruldu.</p>

    <p>“Sonra ne olacak?” diye sordu Alarys, parmakları ile saçlarını tarayarak. Dalgın bir jeste benziyordu, ama kadın saçlarının sıradan bir sarı ya da kızıl renkte değil siyah olduğunu herkese hatırlatmanın bir yolunu her zaman buluyor gibiydi.</p>

    <p>Sevanna gülümsedi. Onların bilmediği bir şeyi bilmekten zevk alıyordu. “Bunu bana veren ıslaktopraklıyı çağırmak için kullanacağım.”</p>

    <p>“Bunu söyledin zaten,” dedi Rhiale ekşi bir sesle ve Tion açık açık sordu. “Onu nasıl çağıracak?” Rand al’Thor’dan korkuyor olabilirdi, ama başka şeylerden korkmuyordu. Hele Sevanna’dan, hiç. Belinde tek bir kemikli parmakla, hafifçe küpü okşadı. Güneşten sararmış kaşları çatılmıştı.</p>

    <p>Sevanna yüzünü ifadesiz tutarak, kolyelerine ya da şalına gitmek isteyen elini sinirle engelledi. “Size bilmeniz gerekenleri söyledim zaten.” Aslında ona göre, bilmeleri gerekenden çok daha fazlasını söylemişti, ama gerekliydi. Aksi halde hepsi mızrakların ve diğer Bilgelerin yanında kalır, onların sert ekmeklerini ve kurutulmuş etlerini yemeye devam ederlerdi. Ya da hepsi doğuya doğru yola çıkar, hayatta kalanları ararlardı. Kovalandıklarına dair herhangi bir işaret arayarak. Yola çıkmakta gecikseler bile, yine de mola vermeden seksen kilometre yol yapabilirlerdi. “Yabandomuzu lafla yüzülmez. Sürüne sürüne dağlara dönmeye ve hayatlarınızı kaçarak ve saklanarak harcamaya karar verdiyseniz, gidin. Değilse, ne yapmanız gerekiyorsa onu yapın ki ben de kendi üzerime düşeni yapayım.”</p>

    <p>Rhiale’nin mavi gözleri ve Tion’un gri gözleri ifadesiz bir meydan okuma ile dikildi ona. Modarra bile kuşkulu görünüyordu. Halbuki o ve Someryn, Sevanna’nın avucunun içinde olanlardandı.</p>

    <p>Sevanna sakin görünerek bekledi. Söylediklerini tekrarlamaya, rica etmeye gönülsüzdü. İçten içe, midesi öfkeyle çalkalanıyordu. Sırf bu kadınlar yüreksiz diye yenilmeyecekti.</p>

    <p>“Madem zorunluyuz,” diye içini çekti Rhiale sonunda. Dalgın Therava dışında, en sık karşı çıkan oydu, ama Sevanna kadından umutluydu. Bükülmeyi reddeden bir irade, bir kez bükülünce en kolay şekil alan irade olurdu. Bu, kadınlar kadar erkekler için de doğruydu. Rhiale ve diğerleri bakışlarını küpe çevirdiler. Bazıları kaşlarını çatmıştı.</p>

    <p>Sevanna hiçbir şey görmedi, elbette. Aslında, kadınlar hiçbir şey yapmasa ve küpün çalışmadığını iddia etseler, kendisinin asla anlamayacağını fark etti.</p>

    <p>Ama aniden Someryn’in nefesi kesildi ve Meira fısıldadı, “Daha fazlasını çekiyor. Bakın.” İşaret etti. “Orada ve orada Ateş ve Toprak, Hava, Ruh, oyukları dolduruyor.”</p>

    <p>“Hepsini değil,” dedi Belinde. “Pek çok şekilde doldurulabilirler, sanırım. Ve akışların. Orada olmayan bir şeyin çevresinden... büküldüğü... yerler var.” Alnı kırıştı. “Eril kısmı da çekiyor olmalı.”</p>

    <p>Kadınların çoğu birazcık geriledi. Şallarını düzelttiler, pislik silkelermiş gibi eteklerini çırptılar. Sevanna görebilmek için her şeyi verirdi. Hemen hemen her şeyi. Nasıl bu kadar korkak olabiliyorlardı? Bunu nasıl belli edebiliyorlardı?</p>

    <p>Sonunda Modarra konuştu, “Acaba Ateş dışında bir şeyle dokunsak ne olurdu?”</p>

    <p>“Çağrı kutusuna çok fazla ya da yanlış şekilde Güç verirseniz eriyebilir,” dedi bir erkek sesi, havadan. “Hatta pat...”</p>

    <p>Diğer kadınlar hep birden ayağa fırlayıp, ağaçların arasına bakarken ses kesildi. Alarys ve Modarra kemer bıçaklarını çekecek kadar ileri gittiler, halbuki Tek Güç’e sahipken çeliğe ihtiyaçları yoktu. Güneşin çizgi çizgi boyadığı gölgelerin içinde hiçbir şey, hatta bir kuş bile hareket etmiyordu.</p>

    <p>Sevanna yerinden kıpırdamadı. Islaktopraklının ona anlattıklarının belki üçte birine inanmıştı ancak ve inandıklarına bu, gördüğü dahil değildi, ama Caddar’ın sesini tanıdı. Islaktopraklıların her zaman daha fazla ismi olurdu, ama bu adamın verdiği tek isim Caddar’dı. Pek çok sırrı olan bir adam, Sevanna öyle tahmin ediyordu. “Yerlerinizi alın,” diye emretti. “Ve akışlarınızı yönlendirin. Siz sözcüklerden korkarsanız adamı nasıl çağırabilirim?”</p>

    <p>Rhiale ağzı bir karış açık, inanmaz bakışlarla, hızla döndü. Kuşkusuz yönlendirmeyi bıraktıklarını nasıl anladığını merak ediyordu; kadın doğru düzgün düşünemiyordu. Yavaşça, huzursuzluk içinde, eski yerlerine geçtiler. Rhiale’nin yüzünde, diğerlerinden de ifadesiz bir bakış vardı.</p>

    <p>“Demek döndünüz,” dedi Caddar’ın sesi, havadan. “Al’Thor’u ele geçirdiniz mi?”</p>

    <p>Adamın sesinde bir şey Sevanna’yı uyardı. Adamı biliyor olması imkânsızdı. Ama biliyordu. Sevanna önceden hazırladığı sözlerden vazgeçti. “Hayır, Caddar. Ama yine de konuşmalıyız. Seninle on gün sonra, ilk görüştüğümüz yerde buluşacağım.” Kardeşkatili’nin Hançeri’ndeki o vadiye daha erken varabilirdi, ama hazırlanmak için zamana ihtiyacı vardı. Adam nereden biliyordu?</p>

    <p>“Gerçeği söylediğin iyi oldu, kızım,” diye mırıldandı Caddar kuru kuru. “Bana yalan söylenmesinden hoşlanmadığımı öğreneceksin. Yerinizi belirlemem için yol hattını koruyun. Yanınıza geleceğim.”</p>

    <p>Sevanna şok içinde küpe baktı. <em>Kızım</em> mı? “Ne dedin?” diye sordu. <em>Kızım!</em> Kulaklarına inanamıyordu. Rhiale ona bakmaktan anlamlı anlamlı kaçındı ve Meira’nın ağzı bir gülümseme ile çarpıldı. Gülümsemesi yakışıksız duruyordu, çünkü onu nadiren kullanıyordu.</p>

    <p>Caddar’ın iç çekişi küçük açıklığı doldurdu. “Bilgene söyle, biraz önce ne yapıyorsa yapmaya devam etsin... başka hiçbir şey yapmasın. Yanınıza geliyorum.” Adamın sesindeki zorlama sabır, değirmentaşı gibi gıcırtılıydı. Sevanna bu ıslaktopraklıdan istediği şeyi elde ettiği zaman, ona <em>gai’shain</em> beyazı giydirecekti. Hayır, siyahlara bürüyecekti onu!</p>

    <p>“Geliyorum demekle neyi kastediyorsun. Caddar?” Sessizlikle yanıtlandı. “Caddar, neredesin?” Sessizlik. “Caddar?”</p>

    <p>Diğerleri huzursuzca bakıştılar.</p>

    <p>“Adam deli mi?” dedi Tion. Alarys adamın deli olması gerektiğini mırıldandı. Belinde öfkeli öfkeli, bu saçmalığa daha ne kadar devam edeceklerini sordu.</p>

    <p>“Ben durmanızı söyleyene kadar,” dedi Sevanna yumuşak sesle, küpe bakarak. Göğsü bir umut duygusu ile ısınmıştı. Adam bunu yapabiliyorsa, o zaman kuşkusuz vadettiklerini de yapabilirdi. Ve belki... Aşırı umutlar beslemeyecekti Sevanna. Açıklığın üzerinde birbirine karışan dallara baktı. Daha güneş zirvesine tırmanmamıştı. “Öğlene kadar gelmezse gideriz.” Kadınların homurdanmamalarını beklemek, çok şey beklemek olurdu.</p>

    <p>“Burada taş gibi oturacak mıyız?” Alarys başını deneyimli bir tavırla sallayarak saçlarını bir omzunun üzerine aldı. “Hem de bir ıslaktopraklı için?”</p>

    <p>“Sana ne vadettiyse, Sevanna,” dedi Rhiale, kaşlarını çatarak, “buna değmez.”</p>

    <p>“Adam deli,” diye hırladı Tion.</p>

    <p>Modarra küpe doğru başını salladı. “Ya bizi hâlâ duyabiliyorsa?”</p>

    <p>Tion önemsemezce burnunu çekti. Someryn, “Bir erkeğin konuştuklarımızı duyması neden umurumuzda olsun? Ama onu beklemek hoşuma gitmiyor,” dedi.</p>

    <p>“Ya kara ceketli ıslaktopraklılar gibiyse?” Belinde’nin birbirine bastırılmış dudakları, Meira’nınkilerin ikizi gibiydi.</p>

    <p>“Saçmalama,” dedi Alarys. “Islaktopraklılar bu tür adamları görür görmez öldürüyorlar. <em>Algai’d’siswai</em>’ler ne iddia ediyor olursa olsun, o adamlar Aes Sedailerin işi olmalı. Ve Rand al’Thor’un.” Bu isim acılı bir sessizlik yarattı, ama sessizlik sürmedi.</p>

    <p>“Caddar’ın da buna benzer bir küpü olmalı,” dedi Belinde. “Yanında, küpün çalışmasını sağlayacak yeteneği olan bir kadın olmalı.”</p>

    <p>“Bir Aes Sedai mi?” Rhiale gırtlağından tiksinti dolu bir ses çıkardı. “Yanında on Aes Sedai varsa, bırak gelsinler. Hak ettikleri muameleyi gösteririz onlara.”</p>

    <p>Meira kahkaha attı, yüzü kadar dar, kuru bir sesti. “Desaine’i onların öldürdüğüne inanmaya başlıyorsun gibi geliyor bana.”</p>

    <p>“Diline hâkim ol!” diye hırladı Rhiale.</p>

    <p>“Evet,” diye mırıldandı Someryn endişeyle. “Dikkatsiz sözler yanlış kulaklara çalınabilir.”</p>

    <p>Tion’un kahkahası kısa ve nahoştu. “Hepiniz birden tek bir ıslaktopraklı kadar cesarete sahip değilsiniz.” Bu Someryn’in terslenmesine sebep oldu elbette ve Modarra’nın da. Meira, Bilge olmasalar bir meydan okuma getirecek sözler söyledi. Alarys daha da sert konuştu ve Belinde...</p>

    <p>Ona karşı komplo kurmayacaklarından emin olmasını sağlasa da, didişmeleri Sevanna’yı sinirlendiriyordu. Ama sessizlik sağlamak için elini kaldırmasının sebebi bu değildi. Rhiale ağzını açarak kaşlarını çattı ona ve o anda Sevanna’nın işittiği şeyi işitti. Ağaçların ölü yapraklarının arasında bir şey hışırdıyordu. Hiçbir Aiel, çağrılmadan Bilgelere yaklaşacak olsa bile, bu kadar ses çıkarmazdı ve hiçbir hayvan insanlara bu kadar yaklaşmazdı. Bu sefer diğerleri ile beraber Sevanna da ayağa kalktı.</p>

    <p>İki kişi belirdi, bir erkek ve bir kadın. Bir taşı bile uyandıracak kadar dal kırarak yaklaştılar. Açıklığın hemen berisinde durdular. Adam başını hafifçe eğip kadınla konuştu. Adam Caddar’dı, hemen hemen siyah bir ceket giymişti, yakasında ve bileklerinde danteller vardı. En azından kılıç taşımıyordu. İkisi tartışıyor gibiydi. Sevanna sözlerini duyuyor olmalıydı, ama mutlak sessizlik hüküm sürüyordu. Caddar Modarra’dan bir el daha uzundu –bir ıslaktopraklı için uzun, hatta Aiellere göre bile uzun– ve kadının başı adamın göğsüne geliyordu. Adam kadar esmer yüzlü ve siyah saçlıydı. Sevanna’nın ağzının gerilmesine sebep olacak kadar güzeldi. Parlak kırmızı ipeklere bürünmüştü ve yakası Someryn’inkinden bile daha fazla göğüs gösterecek kadar açıktı.</p>

    <p>Düşünmek kadını çağırmış gibi, Someryn Sevanna’ya yaklaştı. “Kadında yetenek var,” diye fısıldadı, gözlerini ikiliden ayırmadan. “Kadın bir engel örmüş.” Dudaklarını büzerek gönülsüzce ekledi, “Kadın güçlü. Çok güçlü.” Bunu Someryn’in söylemesi gerçekten anlamlıydı. Sevanna, Güç’te kuvvetli olmanın Bilgeler arasında neden önemli olmadığını hiç anlamamıştı –ama kendi adına, bunun için minnettardı– ama Someryn, onun kadar güçlü kimseyle karşılaşmamakla övünürdü. Ses tonuna bakarak, bu kadının daha güçlü olduğunu tahmin etti Sevanna.</p>

    <p>O anda, kadının dağları yerinden oynatması ya da ancak bir mum yakabilmesi umurunda değildi. Kadın Aes Sedai olmalıydı. Aes Sedai yüzüne sahip değildi, ama Sevanna’nın gördüğü, Aes Sedai yüzüne sahip olmayan başka Aes Sedailer de olmuştu. Caddar bir <em>ter’angreal</em>’i bu şekilde ele geçirmiş olmalıydı. Onları bu şekilde bulmuş ve gelmiş olmalıydı. Çok hızlı; çok çabuk. Sevanna’nın önünde yepyeni olasılıklar açılıyor, umutları artıyordu. Ama kadın ile adam arasında, hâkimiyet kimdeydi acaba?</p>

    <p>“O küpe yönlendirmeyi bırakın,” diye emretti. Adam hâlâ küp aracılığı ile dinliyor olabilirdi.</p>

    <p>Rhiale, acıyarak baktı ona. “Someryn yönlendirmeyi bıraktı bile, Sevanna.”</p>

    <p>Neşesini hiçbir şey bozamazdı. Gülümsedi ve, “Pekâlâ,” dedi. “Dediklerimi unutmayın. Konuşma işini bana bırakın.” Diğerlerinin çoğu başlarını salladılar; Rhiale burnunu çekti. Sevanna gülümsemesini korudu. Bir Bilge <em>gai’shain</em> alınamazdı, ama o kadar çok modası geçmiş geleneği bir kenara atmışlardı ki, başkalarını da atabilirlerdi.</p>

    <p>Caddar ve kadın yaklaşmaya başladılar ve Someryn yine fısıldadı. “Kadın hâlâ Güç tutuyor.”</p>

    <p>“Yanıma otur,” dedi Sevanna ona telaşla. “Yönlendirirse bacağıma dokun.” Bu nasıl da canını sıkıyordu. Ama bilmek zorundaydı.</p>

    <p>Bacaklarını altına alarak oturdu, diğerleri de ona katıldı Caddar ile kadın için yer bırakmışlardı. Someryn dizleri dokunacak kadar yakınına oturdu. Sevanna bir sandalyesi olmasını diledi.</p>

    <p>“Seni görüyorum, Caddar,” dedi resmiyetle, adamın hakaretine karşı. “Sen ve kadının, oturun.”</p>

    <p>Aes Sedai’nin nasıl tepki verdiğini görmek istemişti, ama kadının tek yaptığı, tek kaşını kaldırmak ve üşengeç üşengeç gülümsemek oldu. Kadının gözleri adamınki kadar karaydı, bir kuzgununki kadar kara. Diğer Bilgeler soğuk görünüyorlardı. Kuyulardaki Aes Sedailer Rand al’Thor’un kurtulmasına izin vermeseler, kuşkusuz o Aes Sedailerin her birini öldürür ya da tutsak ederlerdi. Caddar’ın olan bitenleri bildiği açık olduğuna göre, bu Aes Sedai bunun farkında olmalıydı, ama kadın hiç de korkmuş gibi görünmüyordu.</p>

    <p>“Bu Maisia,” dedi Caddar, yere çökerek. Ona ayrılan boşluğun biraz berisine oturmuştu. Bir sebepten, bir kol boyundan daha yakına gelmeye gönülsüzdü. Belki de hançerlerden korkuyordu. “Sana tek bir Bilge kullanmanı söyledim, Sevanna, yedi değil. Başka erkek olsa şüphelenebilirdi.” Bir sebepten, eğleniyormuş gibiydi.</p>

    <p>Kadın, Maisia, eteklerini düzelterek oturacakken, adam ismini söyleyince duraksamış, adamın derisini yüzecek türden bir öfkeyle adama bakmıştı. Belki de kimliğini saklamayı düşünmüştü. Ama hiçbir şey söylemedi. Bir an sonra adamın yanına oturdu. Yüzündeki gülümseme öyle aniden tekrar belirdi ki, hiç kaybolmamış sanılabilirdi. Sevanna bir kez daha, ıslaktopraklıların duygularını yüzlerine yansıtmasına minnettar oldu.</p>

    <p>“Rand al’Thor’u kontrol edebilen şeyi getirdin mi?” Su sürahisine bakmadı bile. Adam bu kadar kabayken, o neden görgü kurallarına uyacaktı? Önceki görüşmelerinde kaba davrandığını hatırlamıyordu adamın. Belki de Aes Sedai’den cesaret alıyordu.</p>

    <p>Caddar sorgularcasına baktı ona. “Neden? Rand al’Thor elinizde değil ki?”</p>

    <p>“Olacak,” dedi Sevanna sakin sakin ve adam gülümsedi. Maisia da.</p>

    <p>“O zaman, elinizde olduğunda alırsın.” Adamın gülümsemesi kuşku ve inanmazlık haykırıyordu, Kadınınki ise alay. Onun için de siyah bir cüppe bulunabilirdi. “Ele geçirildiği zaman, elimdeki şey onu kontrol edecek, ama onu alt edemez. Onu kıskıvrak yakalayana kadar benden haberi olması riskine giremem.” Adam, itirafından hiç de utanıyormuş gibi görünmüyordu.</p>

    <p>Sevanna bir hayal kırıklığı sancısını bastırdı. Bir umut gitmişti, ama diğerleri duruyordu. Rhiale ve Tion ellerini kavuşturdular ve dümdüz önlerine, halkanın ötesine, adamın arkasına baktılar; adam artık dinlemeye değmezdi. Elbette, onlar her şeyi bilmiyordu.</p>

    <p>“Ya Aes Sedailer? Bu şey onları da kontrol edebilir mi?” Rhiale ile Tion ağaçların ötesine bakmayı bıraktılar. Belinde’nin kaşları seğirdi, hatta Meira ona baktı. Sevanna kadınların kendi kendilerini kontrol edememelerine küfredebilirdi.</p>

    <p>Ama Caddar tüm diğer ıslaktopraklılar kadar kördü. Başını arkaya attı ve bir kahkaha patlattı. “Al’Thor’u kaçırdınız ama Aes Sedaileri yakaladınız mı demek istiyorsun? Kartala uzandınız ve birkaç tarlakuşu ele geçirdiniz!”</p>

    <p>“Aynısını Aes Sedailere yapacak bir şey bulabilir misin?” Sevanna dişlerini gıcırdatmak istiyordu. Adam daha önce kesinlikle gerektiği kadar görgülü davranmıştı.</p>

    <p>Adam omuzlarını silkti. “Belki. Doğru fiyatı alırsam.” Onun için tozdan farksızdı, önemsizdi. Aynı şekilde, Maisia da ilgi göstermedi. Kadın bir Aes Sedai ise, tuhaf. Ama öyle olmalıydı.</p>

    <p>“Dilin rüzgâra parlak renkler saçıyor, ıslaktopraklı,” dedi Tion dümdüz bir sesle. “Onların varlığına dair ne kanıtın var?” Sevanna bu seferlik kadının yersiz konuşmasına aldırmadı.</p>

    <p>Caddar’ın yüzü, hakaret görmüş bir klan şefininki gibi gerildi, ama bir an sonra yine gülümsüyordu. “Nasıl dilerseniz. Maisia, onlar için çağrı kutusunu çal.”</p>

    <p>Someryn etekleri içinde kıpırdandı, gri küp bir adım boyu yükselirken parmak boğumlarını Sevanna’nın bacağına yasladı. Küp, bir elden diğerine fırlatılırmış gibi, ileri geri sıçradı, sonra eğildi ve bir köşesi üzerinde dönmeye başladı. Gittikçe hızlandı ve sonunda bir bulanıklığa dönüştü.</p>

    <p>“Küpü burnunun üzerinde dengelemesini ister misiniz?” diye sordu Caddar, dişlerini göstere göstere sırıtarak.</p>

    <p>Esmer kadın gergin bakışlarla, dümdüz önüne bakıyordu. Gülümsemesi şimdi açıkça zorlamaydı. “Sanırım yeterince <em>gösterdim,</em> Caddar,” dedi soğuk soğuk. Ama küp –çağrı kutusu?– dönmeye devam etti.</p>

    <p>Sevanna yavaşça yirmiye kadar saydı, sonra konuştu, “Bu yeterli.”</p>

    <p>“Artık durabilirsin, Maisia,” dedi Caddar. “Biraz önceki yerine koy.” Küp ancak o zaman yavaşça indi ve nazikçe ilk yerine kondu. Esmerliğine rağmen, kadın solmuş gibi görünüyordu. Ve öfkeli.</p>

    <p>Yalnız olsa, Sevanna kahkahalar atarak dans ederdi. Şimdiki durumunda, yüzünü ifadesiz tutmakta güçlük çekiyordu. Rhiale ve diğerleri Maisia’ya küçümseyerek bakmakla öyle meşguldüler ki fark etmediler. Yetenekli bir kadının yapabildiği bir şeyi, bir diğer yetenekli kadın da yapabilirdi. Someryn ve Modarra için ihtiyacı olmazdı belki, ama Rhiale ve Therava için... Fazla hevesli görünemezdi, diğerleri Aes Sedai tutsak diye bir şey olmadığını bilirken değil.</p>

    <p>“Elbette,” diye devam etti Caddar, “istediğini vermek biraz zaman alacak.” Sinsi sinsi bakmaya başladı ve bunu saklamaya çalıştı; belki bir başka ıslaktopraklı göremezdi. “Seni uyarıyorum, bedeli küçük olmayacak.”</p>

    <p>Sevanna elinde olmadan öne eğildi. “Peki buraya bu kadar çabuk gelmeni sağlayan yol? Bize bunu öğretmen kaç para?” Hevesli konuşmamayı başarmıştı, ama hissettiği horgörünün anlaşıldığından korkuyordu. Islaktopraklılar altın için her şeyi yapardı.</p>

    <p>Belki de adam horgörüsünü işitmişti, gözleri şaşkınlıkla irileşti, sonra kendine hâkim oldu. Ne kadar olabiliyorsa. Ellerini inceledi ve dudakları hafifçe kıvrıldı. Neden gülümsemesinde memnunluk vardı? “Bunu kadın yapmıyor,” dedi adam, avuçları kadar pürüzsüz bir sesle, “tek başına değil. Tıpkı çağrı kutusu gibi. Size pek çok yol öğretebilirim, ama onların bedeli daha da yüksek olur. Cairhien’den aldıklarınızın yeterli olacağından kuşkuluyum. Neyse ki... yolculuk kutularını halkınızı daha zengin yörelere götürmek için kullanabilirsiniz.”</p>

    <p>Meira bile duygularını kontrol etmekte güçlük çekiyordu. Daha zengin topraklar, hem de Rand al’Thor’u takip eden o aptalların arasından geçmelerine gerek olmadan.</p>

    <p>“Daha fazlasını anlat,” dedi Sevanna soğuk soğuk. “Daha zengin topraklar ilgimizi çekebilir.” Ama <em>Car’a’carn</em>’ı unutturacak kadar değil. Caddar vadettiği her şeyi verecekti, sonra Sevanna onu <em>da’tsang</em> ilan edecekti. Siyah giymekten hoşlanıyor görünmesi iyi bir şeydi. O zaman adama altın vermeye gerek kalmayacaktı.</p>

    <p class="paragraf">İzleyici ağaçların arasında sessizce, fark edilmeden ilerledi. Bir çağrı kutusu sayesinde neler öğrenebildiğiniz harikaydı, özellikle de yalnızca iki tane daha varmış gibi görünen bir dünyada. O kırmızı elbiseyi takip etmek kolay olmuştu ve o ikisi, sözde Aiellerden takip eden var mı, görmek için bile arkalarına bakmamışlardı. Graendal gerçek biçimini saklayan Puslar Maskesi’ni koruyordu, ama Sammael kendisininkini bırakmıştı. Yine altın sakallı olmuştu ve kadından yalnızca bir baş ve omuz boyu daha uzundu. Adam aralarındaki zincirin de çözülmesine izin vermişti. İzleyici, bu koşullar altında bunun akıllıca olup olmadığını merak etti. Sammael’in övündüğü cesaretin ne kadarının aslında aptallık ve körlük olduğunu hep merak etmişti. Ama adam <em>saidin</em> tutuyordu; belki de tehlike altında olduğundan o kadar da habersiz değildi.</p>

    <p>İzleyici izledi ve dinledi. İkili tamamen bihaberdi. Doğrudan Yüce Efendi’den çekilen Gerçek Güç, onu kullananlar dışında kimse tarafından görülemez, hissedilemezdi. Görüş alanının içinde kara benekler yüzüyordu. Bir bedel vardı elbette, her kullanımda daha da büyüyen bir bedel, ama o gerektiği zaman bedelini ödemeye razıydı. Gerçek Kaynak’la dolu olmak, Shayol Ghul’ün altında diz çökmek, Yüce Efendi’nin ihtişamına maruz kalmak gibiydi neredeyse. İhtişam acıya değerdi.</p>

    <p>“Elbette seni yanıma almalıydım,” diye hırladı Sammael, ölü bir sarmaşığa takılıp sendeleyerek. Şehirlerden uzakta asla rahat hissetmezdi. “Sırf orada olarak, o kadınların yüz farklı sorusunu yanıtlamış oldun. Benim istediğim şeyi o aptal kızın bizzat önermesine inanmakta güçlük çekiyorum.” Havlarcasına güldü. “Belki ben de <em>ta’veren</em>’im.”</p>

    <p>Graendal’ın yolunu kısmen kesen bir dal gerildi, sonra keskin bir şaklama ile kırıldı. Dal bir an, adama çarpacakmış gibi, havada asılı kaldı. “O aptal kız, en ufak fırsat bulsa yüreğini söker ve yer.” Dal yana uçtu. “Benim de birkaç sorum var. Al’Thor’la yaptığın ateşkese gerekenden daha uzun süre uyacağın hiç aklıma gelmezdi, ama bu?..”</p>

    <p>İzleyicinin kaşları kalktı. Ateşkes mi? Kanıtlara bakarak, yalan olduğu kadar riskli bir iddiaydı.</p>

    <p>“Al’Thor’un kaçırılmasını ben ayarlamadım.” Sammael kadına, muhtemelen kendisinin alaylı olduğunu düşündüğü bir bakış fırlattı; adamın yarası yüzündeki ifadeyi bir hırlamaya dönüştürüyordu. “Ama Mesaana’nın bu işte parmağı vardı. Bu şekilde sona ermiş olmasına rağmen, belki Demandred ve Semirhage’in de. Ama Mesaana’nın parmağı olduğu kesin. Belki Yüce Efendi’nin al’Thor’un zarar görmemesini istediğini söylerken ne kastettiğini sen de yeniden düşünmelisin.”</p>

    <p>Graendal bunu düşündü, öyle ki ayağı takıldı. Sammael onu kolundan yakalayarak ayakta tuttu, ama kadın dengesini sağlar sağlamaz kolunu çekip kurtardı. Açıklıkta olanlar düşünüldüğünde bile, ilginç. Graendal her zaman, en güçlüler arasından seçilmiş en güzellerle ilgilenmişti, ama sırf zaman geçirmek için, öldürmeyi düşündüğü ya da onu öldürmeyi düşünen bir adamla bir saat geçirebilirdi. Graendal, bir süreliğine ondan yüksekte olmuş Seçilmişlerle asla flört etmezdi. İkilide aşağı düzeyde olan olmayı asla kabullenemezdi.</p>

    <p>“O zaman neden onlarla ilgilenmeye devam ediyorsun?” Kadının sesi eriyik lav gibiydi, halbuki normalde duygularını kusursuzca kontrol edebilirdi. “Al’Thor’un Mesaana’nın ellerinde olması bir şey; al’Thor’un bu vahşinin ellerinde olması ise bambaşka bir şey. Onları gerçekten yağmaya gönderiyorsan buna fırsat bulabileceğinden değil. <em>Yolculuk</em> kutusu? Ne oyun oynuyorsun? Ellerinde tutsak var mı? Onlara tepi öğreteceğimi sanıyorsan, aklından çıkar. O kadınlardan biri hiç de göz ardı edilecek gibi değildi. O kadında ya da onun ders verebileceği diğerlerinde beceri ile gücün bir araya gelmesi riskine giremem. Yoksa oyuncaklarının arasında bir de bağlayıcı mı var? Hem, daha önceden neredeydin? Beklemekten hoşlanmam!”</p>

    <p>Sammael durdu ve arkalarına baktı. İzleyici kıpırdamadan bekledi. Gözleri dışında her yanı yelpaze kumaşı ile kaplıydı, bu yüzden görülmekten korkmuyordu. Seneler içinde, Sammael’in küçük gördüğü alanlarda ustalık kazanmıştı. Onun beğendiği bazı alanlarda da.</p>

    <p>Aniden açılan ve bir ağacın yarısını doğrayan kapıyol Graendal’ın yerinde sıçramasına sebep oldu. Bölünen gövde sarhoş sarhoş eğildi. Şimdi Sammael’in Kaynak tuttuğunu Graendal da biliyordu.</p>

    <p>“Onlara doğruyu söylediğimi mi sanıyordun?” dedi Sammael alayla. “Kaosta küçük artışlar, büyük artışlar kadar önemlidir. Ben nereye gidersem oraya gidecekler, ben ne dilersem onu yapacaklar ve onlara verdiklerimle yetinmeyi öğrenecekler. Tıpkı senin gibi, Maisia.”</p>

    <p>Graendal Yanılsama’nın solmasına izin verdi ve adam gibi altın saçlarla, önceden ne kadar esmerse şimdi o kadar beyaz olarak durdu. “Bana bir daha böyle hitap edersen seni öldürürüm.” Kadının sesinde, yüzünden de az ifade vardı. İçten konuşuyordu. İzleyici gerildi. Kadın bunu denerse, ikisinden biri ölürdü. Araya girmeli miydi? Gözlerinin önündeki kara benekler, gittikçe daha hızlı uçuşuyordu.</p>

    <p>Sammael kadının bakışlarına, aynı ölçüde sert bakışlarla karşılık verdi. “Kimin Nae’blis olacağını hatırla, Graendal,” dedi ve açtığı kapıyola adım attı.</p>

    <p>Graendal bir an kapıyola bakarak durdu. Bir yanda gümüş bir çizgi belirdi, ama Graendal’ın kapıyolu açılmadan örgüyü yavaşça bıraktı, çizgi büzüldü, bir noktaya dönüştü ve söndü. İzleyicinin derisindeki karıncalanma da yok oldu ve Graendal’ın <em>saidar</em>’ı da bıraktığını anlattı ona. Kadın değişmez bir yüzle Sammael’i takip etti ve adamın kapıyolu onun ardından kapandı.</p>

    <p>İzleyici, yelpaze kumaşından gizlilik maskesi arkasında çarpık çarpık gülümsedi. Bu, Graendal’ı hizaya getirenin ne olduğunu, Sammael’i öldürmesine neyin engel olduğunu açıklıyordu. Bu Graendal’ın bile gözünü alırdı. Ama Sammael için, Lews Therin ile ateşkes yaptığını iddia etmekten daha büyük bir riskti. Elbette, doğru değilse başka. Yüce Efendi hizmetkârlarını karşı karşıya getirmeye, hangisinin daha güçlü olduğuna bakmaya bayılırdı. Ancak en güçlü olanlar onun ihtişamına yaklaşabilirdi. Ama bugünün doğrusu, yarının doğrusu olmak zorunda değildi. İzleyici bir gün doğumu ile gün batımı arasında doğrunun yüz kez değiştiğini görmüştü. Birden fazla kez, o doğruyu kendisi değiştirmişti. Geriye dönmeyi ve açıklıktaki sekiz kadını öldürmeyi düşündü. Kolayca ölürlerdi; gerçek bir halka oluşturmayı bildiklerinden kuşkuluydu. Kara benekler gözlerini, yatay bir tipi gibi doldurdu. Hayır, işlerin kendi akışında gitmesine izin verecekti. Şimdilik.</p>

    <p>Gerçek Kaynak’ı kullanarak küçük bir delik yırtar, Desen’in dışına adım atarken, dünya kulaklarında çığlık atıyordu. Sammael ne kadar doğru konuştuğunun farkında değildi. Kaosta küçük artışlar, büyük artışlar kadar önemli olabilirdi.</p>
  </div>
</body>
</html>
