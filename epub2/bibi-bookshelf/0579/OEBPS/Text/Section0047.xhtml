<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="37. Saraydan Bir Not">37<br />
    Saraydan Bir Not</h1>

    <p>Kuşlar Festivali gününün şafağı, Ebou Dar’daki sıcağı kıran, Fırtınalar Denizi’nden esen bir rüzgârla söktü. Ama rüzgâr dindikten sonra bulutsuz gökyüzü ve kızıl altın güneş umut vadediyordu. Mat yeşil ceketini açarak, gömleğinin bağcıklarını beklenti içinde yalnızca yarıya kadar bağlayarak Tarasin Sarayı’na seğirtti. Her sese sıçradığı söylenemezdi pek, ama ne zaman hizmetkâr kadınlardan biri iç etekliklerini hışırdatarak ve ona gülümseyerek yanından geçecek olsa, hoşuna gitmeyecek ölçüde irileşmiş gözlerle irkiliyordu. Her biri son derece... bilgiç... bir ifade ile gülümsüyordu. Kaçmamak için büyük çaba göstermek zorunda kalıyordu Mat.</p>

    <p>Sonunda yavaşladı, ahır avlusunu çeviren gölgeli yürüyüş yolunu neredeyse ayakuçlarına basa basa geçti. Yürüyüş yolunun yivli sütunları arasında, kocaman, kırmızı çömlek çanaklarda sarımsı, saza benzer bitkiler ve zincirlerin ucundaki metal sepetlerden sarkan geniş, kırmızı çizgili yaprakları olan sarmaşıklar ince bir perde oluşturuyordu. Mat farkında olmadan şapkasını çekiştirerek yüzünü gizledi. Ellerini mızrağı boyunca gezdirdi –<em>ashandarei,</em> diyordu Birgitte ona– kendi kendini savunması gerekebilirmiş gibi, düşünmeden sapını yokladı. Kafasının içindeki zarlar öfkeyle dönüyordu, ama huzursuzluğunun bununla ilgisi yoktu. Huzursuzluğunun kaynağı Tylin’di.</p>

    <p>Kapılarında Çapa ve Mitsobar Evi’nin Kılıcı bulunan altı lake kaplı, kapalı araba yüksek, kemerli dış kapıların önünde sıraya girmişti bile. Atlar arabalara bağlanmış, üniformalı sürücüler yerlerine geçmişti. Mat Nalesean’ın sarı çizgili ceket içinde, arabaların ötesinde esnediğini görebiliyordu. Vanin ahır kapılarının yakınında, ters çevrilmiş bir fıçının üzerine çökmüştü. Uyuyor gibi görünüyordu. Diğer Kızılkolların çoğu sabırla ahır avlusunun döşeme taşları üzerine çökmüştü; birkaçı dev, beyaz ahırların gölgesinde zar atıyordu. Elayne Mat ile arabalar arasında, bitki perdesinin hemen arkasında durmuştu. Reanne Corly onun yanındaydı ve önceki akşam ortasına daldığı tuhaf toplantıya katılan yedi kadın daha yakındaydı; Bilge Kadınların kırmızı kemerini takmamış tek kişi Reanne idi. Mat bu sabah kadınların gelmemesini umut etmişti. Hem kendi hayatlarını, hem de başkalarınınkini idare etmeye alışık kadınların yüzlerine sahiptiler ve çoğunun saçlarına biraz kır düşmüştü, ama taze yüzlü Elayne’i bir beklenti havası içinde, neredeyse ayakuçlarında izliyorlardı. Elayne’in her emrinde sıçrayacakmış gibi. Ama kadınlar Mat’in dikkatini fazla çekmedi; hiçbiri, onu derisinden sıçratan kadın değildi. Tylin’in karşısında... eh... uygun düşen tek sözcük “savunmasız” idi; kulağa ne kadar saçma gelirse gelsin.</p>

    <p>“Onlara ihtiyacımız yok, Corly Hanım,” dedi Elayne. Kız-Veliaht bir çocuğun başını okşayan bir kadın gibi konuşmuştu. “Biz dönene kadar burada kalmalarını söyledim. Aes Sedai olduğu anlaşılabilen kişiler olmadan daha az dikkat çekeriz; özellikle de ırmağın diğer yanında.” Şehrin en zorlu mahallesinde, dikkat çekmeden giyebileceği giysiler konusundaki fikri, yeşile boyanmış tüyleri olan geniş, yeşil bir şapka, altın kıvrımlarla işlenmiş yeşil ketenden hafif bir toz pelerini ve bölünmüş eteklerine altın işlemeler tırmanan, göğsünün yarısını oval bir oyuk ile sergileyen yüksek yakalı, yeşil ipekten binici elbisesi idi. Hatta evlilik hançeri denen şu kolyelerden birini takmıştı. Altın örgüden geniş tasma Rahad’daki bütün hırsızların parmaklarını kaşındıracaktı. Küçük bir kemer bıçağı dışında silah taşımıyordu. Ama diğer yandan, yönlendirebilen bir kadın ne tür silaha ihtiyaç duyardı ki? Elbette, o kırmızı kemerlerin her birinin arkasına kıvrık bir hançer takılmıştı. Reanne’in sade, işlenmiş deriden kemerinin arkasına da.</p>

    <p>Reanne geniş, mavi hasır şapkasını çıkardı ve kaşlarını çatarak ona baktı, sonra şapkayı takıp kurdelelerini bağladı. Elayne’in ses tonu onu rahatsız etmemiş gibiydi. Şapkayla birlikte çekingen bir gülümseme takındı ve ürkek bir sesle konuştu. “Ama Merilille Sedai neden yalan söylediğimizi düşünüyor, Elayne Sedai?”</p>

    <p>“Hepsi öyle düşünüyor,” dedi kırmızı kemerlilerden biri nefes nefese. Hepsi ciddi renklerde Ebou Dar renklerine bürünmüştü. Dar, derin yakaları, bir yanı kaldırılıp dikilmiş, kat kat iç eteklikler sergileyen etekleri vardı. Yalnızca bu, konuşan kadın farklıydı. Kadın kemik kadar zayıftı ve uzun saçlarında siyahtan çok beyaz vardı. Ebou Darlıların zeytin tenine ve kara gözlerine sahipti. “Sayımız hakkında, Sareitha Sedai yüzüme karşı yalancı dedi bana...” Reanne’in, “Sessiz ol, Tamarla,” uyarısı üzerine kaşlarını çatarak sustu; Corly Hanım, Aes Sedai olan bir çocuğun karşısında diz kırmaya, yaltaklanmaya hazır olabilirdi, ama arkadaşlarını sıkı dizginlerle kontrol ediyordu.</p>

    <p>Mat ahır avlusuna bakan pencerelere, durduğu yerden görebildiklerine kaşlarını çattı. Bazıları girift desenlere sahip beyaz, demir işi perdelerle kaplanmıştı, diğerleri ise detaylı bir şekilde oyulmuş, beyaz tahta perdelerle. Tylin’in orada olması olası değildi; ahır avlusunda belirmesi olası değildi. Giyinirken onu uyandırmamaya çok özen göstermişti Mat. Dahası, burada hiçbir şey denemeye kalkmazdı. En azından Mat kalkmayacağını düşünüyordu. Ama diğer yandan, dün gece yarım düzine hizmetkâr kadına Mat’i yakalatan ve dairesine sürükleten bir kadından ne beklenmezdi ki? Lanet kadın ona bir oyuncak gibi davranıyordu! Mat buna daha fazla tahammül etmeyecekti. Etmeyecekti. Işık, kimi kandırmaya çalışıyordu ki? Şu Rüzgârlar Çanağı’nı kapıp Ebou Dar’dan ayrılmazlarsa, Tylin bu gece yine onun poposunu çimdikleyecek, küçük güvercinim diyecekti.</p>

    <p>“Mesele yaşlarınız, Reanne.” Elayne’in sesi tam olarak tereddütlü sayılmazdı –asla olmazdı– ama ses tonu çok dikkatliydi. “Aes Sedailer arasında yaştan bahsetmek kaba bir hareket sayılır, ama... Reanne, Kırılış’tan bu yana, Örgü Heyeti’ndekilerin iddia ettiği kadar uzun süre yaşayan Aes Sedai duyulmamış.” Kandaşların idare heyetlerine verdikleri tuhaf isim buydu. “Senin durumunda, yüz yaş yakınına yaklaşan bile olmamış.” Kırmızı kemerliler inledi, gözleri irileşti. Açık, bal rengi saçları olan ince, kahverengi gözlü bir kadın sinirli sinirli kıkırdadı ve Reanne’in kırbaç gibi, “Famelle!” uyarısı karşısında hemen ağzını kapattı.</p>

    <p>“Bu mümkün olamaz,” dedi Reanne hafif bir sesle, Elayne’e. “Kuşkusuz Aes Sedailer...”</p>

    <p>“Günaydın,” dedi Mat, bitki perdesinin arkasından çıkarak. Tartışmaları ahmakçaydı; Aes Sedailerin başka herkesten uzun yaşadığını herkes bilirdi. Zamanlarını boşa harcamak yerine, Rahad’a doğru yola çıkmış olmalıydılar. “Thom ve Juilin nerede? Ve Nynaeve?” Dün gece dönmüş olmalıydı, yoksa Elayne telaşlı olurdu. “Kan ve küller, Birgitte’i de göremiyorum. Yola çıkmamız gerek, Elayne, aylaklık etmemiz değil. Aviendha geliyor mu?”</p>

    <p>Elayne ona hafifçe kaşlarını çattı, gözlerini belli belirsiz Reanne’e çevirdi ve Mat Elayne’in onu kullanarak nasıl bir gösteri yapmaya karar vermekte olduğunu anladı. Gözlerini iri iri açarak masum numarası yapması, gamzelerini çıkarması kadar zarar verirdi bu kadınların karşısındaki itibarına; Elayne, başka her şeyin başarısız olduğu yerde, o gamzenin işe yaramasını beklerdi her zaman. Elayne çenesini hafifçe kaldırdı. “Thom ve Juilin Aviendha ile Birgitte’in Carridin’in sarayını izlemesine yardım ediyor, Mat.” Çiçek açmaya başlamış Kız-Veliaht gösterisini kullanmaya karar vermişti anlaşılan. Tamamen çiçek açmış değil, çünkü Mat’in buna nasıl tepki vereceğini biliyordu kuşkusuz, ama sesi kararlılıkla doluydu; serin, mavi gözleri talepkârdı ve o güzel yüzü tam olarak buz gibi olmasa da, soğuk bir kibirle doluydu. Dünyada, yalnızca bir kişiliği olan kadın var mıydı acaba? “Nynaeve birazdan iner, eminim. Senin gelmen için sebep yok, Mat, biliyorsun. Nalesean ve askerlerin yeterinden fazla koruma sağlar. Biz dönene kadar sen sarayda kalıp keyfine bakabilirsin.”</p>

    <p>“Carridin mi!” diye haykırdı Mat. “Elayne, Jaichim Carridin’in işini görmek için kalmıyoruz Ebou Dar’da. Çanağı alıyoruz, sonra sen ve ben bir kapıyol açıyor ve gidiyoruz. Açıkça anlatabildim mi? Ve sizinle beraber Rahad’a geliyorum.” Keyfine bakmakmış! Bütün gün sarayda kalsa Tylin’in ne iş çevireceğini Işık bilirdi ancak. Sırf düşünce bile, isterik kahkahalar atmak istemesine sebep oluyordu.</p>

    <p>Bilge Kadınlar buzdan bakışlarla hançerlediler onu; tıknaz Sumeko öfkeyle dudaklarını büzdü. Orta yaşlarını sürmekte olan, dün göğsünü zevkle süzdüğü tombul bir Domanlı olan Melore, fırtına gibi bir yüzle yumruklarını kalçalarına dayadı. Dünden, Mat’in Aes Sedailerden korkmadığını biliyor olmalıydılar, ama Reanne bile öyle fena kaş çattı ki ona, Mat kadının kulaklarını yumruklayacağını sandı. Görünüşe göre, onlar Aes Sedailer uğruna birbirlerine düşmeye hazırsa, başka herkes de aynısını yapmak zorundaydı.</p>

    <p>Elayne gözle görülür bir biçimde, kendi kendisiyle mücadele etti. Dudaklarını birbirine bastırdı, ama Mat onun hakkını vermeliydi; işe yaramayan bir tavrı sürdürmeyecek kadar akıllıydı. Diğer yandan, ne kadar çaba gösterirse göstersin, iliklerine dek züppeydi. Ve diğer kadınlar izliyordu. “Mat, Çanağı kullanana kadar buradan ayrılamayacağımızı biliyorsun.” O kibirli çene havada kaldı ve sesi, en iyi haliyle bile, açıklama ile bildirme arasında bir yerdeydi. “Onu nasıl kullanacağımızı belirlemek günler alabilir, hatta yarım hafta ya da daha fazla ve bu arada Carridin’in işini bitirsek de olur.” Beyazpelerin’in ismini söylerken sesi öyle çatladı ki, adama kişisel bir hınç beslediğini sanırdınız, ama o sözlerden başka bir şey fırladı ve Mat’in düşüncelerini avucuna aldı.</p>

    <p>“Yarım hafta!” Mat boğuluyormuş gibi hissederek, parmağını boynundaki eşarba geçirdi ve çekiştirdi. Dün gece, daha Mat ne yaptığını anlamadan, Tylin o siyah, ipek eşarbı kullanarak Mat’in ellerini bağlamıştı. Yarım hafta. Ya da daha fazla! Büyük çaba göstermesine rağmen Mat’in sesi biraz çılgınca çıktı. “Elayne, kuşkusuz çanağı her yerde kullanabilirsiniz. Burada olmak zorunda değil. Egwene bir an önce dönmenizi istiyordur; bir iki dost işine yarar, iddiaya girerim.” Ayrılmadan önce gördüklerine bakarak, birkaç yüz dese de olurdu. Belki bu kadınları geri götürdüğünde, Egwene Amyrlin olduğuna dair saçmalıkları bir kenara bırakır, Mat’in Elayne, Nynaeve ve Aviendha ile birlikte onu da Rand’a götürmesine izin verirdi. “Ya Rand, Elayne? Caemlyn? Aslan Tahtı. Kan ve küller, Rand sana Aslan Tahtı’nı verebilsin diye, bir an önce Caemlyn’e ulaşman gerektiğini biliyorsun.” Bir sebepten, her kelime ile Elayne’in yüzü daha da kararıyor, gözleri çakıyordu. Mat onun kızdığını söyleyebilirdi, elbette, kızmak için sebebi olsaydı.</p>

    <p>Mat sözlerini bitirir bitirmez Elayne itiraz etmek için ağzını açtı ve Mat onun verdiği sözleri hatırlatmaya hazırlandı. Reanne ve diğer kadınların gözlerinde bunun Elayne’i ne duruma sokacağı meselesi Kıyamet Çukuru’nun dibine gidebilirdi. Yüzlerine bakılırsa, Elayne’in adına ona burun kıvırmaya hazırdılar.</p>

    <p>Ama kimse bir şey söyleyemeden, Mitsobar Evi üniforması içinde yuvarlak, kırlaşmaya yüz tutmuş bir kadın geldi; önce Elayne’e, sonra kırmızı kemerli kadınlara, son olarak da Mat’e diz kırdı. “Kraliçe Tylin bunu gönderdi, Cauthon Efendi,” dedi Laren, üstü çizgili bir örtü ile örtülmüş, sağına küçük, kırmızı çiçekler dolanmış bir sepet uzatarak. “Kahvaltı etmemişsiniz ve gücünüzü korumalıymışsınız.”</p>

    <p>Mat’in yanakları kızardı. Kadın ona bakmakla yetindi, ama Mat’i Tylin’in huzuruna çıkardığı zaman Mat’i enine boyuna görmüştü zaten. Çok daha fazlasını. Dün gece, Mat ipek yatak örtüsünün altına saklanmaya çalışırken, tepsiyle akşam yemeği getirmişti. Mat anlayamıyordu. Bu kadınlar onun bir genç kız gibi sıçramasına, kızarmasına sebep oluyordu. Hiç anlayamıyordu.</p>

    <p>“Burada kalmayı tercih etmeyeceğinden emin misin?” diye sordu Elayne. “Eminim Tylin kahvaltıda ona arkadaşlık etmenden hoşlanır. Kraliçe, seni harika ölçüde eğlenceli, nazik ve uysal bulduğunu söyledi,” diye ekledi kuşkulu bir sesle.</p>

    <p>Mat bir elinde sepet, diğerinde <em>ashandarei</em> ile, arabalara kaçtı.</p>

    <p>“Kuzeyli erkeklerin hepsi böyle utangaç mıdır?” dedi Laren.</p>

    <p>Mat durmadan, omzunun üzerinden arkaya baktı ve rahat bir nefes aldı. Hizmetkâr kadın eteklerini toplamış, bitki perdesine doğru yürümeye hazırlanıyordu ve Elayne Reanne ile Bilge Kadınları yanına çağırıyordu. Mat yine de ürperdi. Kadınlar onu öldürecekti.</p>

    <p>En yakın arabanın çevresinden dolandığında Beslan’ın arabanın basamağında oturduğunu gördü ve sepetini düşürecekti neredeyse. Adam, güneş ışığını yansıtan ince kılıcının keskin kenarını inceliyordu. “Burada ne işin var?” diye nida etti Mat.</p>

    <p>Beslan kılıcını kınına kaydırdı ve yüzü bir sırıtışla ikiye bölündü. “Seninle Rahad’a geliyorum. Bizim için daha fazla eğlence bulacağını tahmin ediyorum.”</p>

    <p>“Biraz eğlence olsa iyi olur,” diye esnedi Nalesean eline. “Dün gece fazla uyuyamadım. Şimdi de çevrede Deniz Halkı kadınları varken sen beni peşinden sürüklüyorsun.” Vanin fıçısının üzerinde doğrulup oturdu, çevresine bakındı ve hiçbir şey göremeyince yine gözlerini kapatarak arkasına yaslandı.</p>

    <p>“Bana kalsa hiç <em>eğlence</em> olmaz,” diye mırıldandı Mat. <em>Nalesean</em> mı fazla uyumamıştı? Hah! Hepsi gitmiş, festivalde eğlenmişti. Mat de ara ara eğlendiğinden değil, ama ancak onu bir lanet oyuncak sanan bir kadınla birlikte olduğunu unuttuğu zamanlarda. “Hangi Deniz Halkı kadınları?”</p>

    <p>“Dün gece Nynaeve Sedai döndüğünde, bir düzine kadar Deniz Halkı kadını getirdi, Mat.” Beslan üfledi ve elleriyle sallanma hareketleri yaptı. “Nasıl hareket ettiklerini bir görsen, Mat...”</p>

    <p>Mat başını iki yana salladı. Doğru düzgün düşünemiyordu; Tylin kafasını karıştırıyordu. Nynaeve ve Elayne Rüzgârbulanlardan bahsetmişlerdi ona, gönülsüzce ve bu bilgiyi sır olarak saklayacağına yemin ettirerek, ama ancak Nynaeve’in nereye, neden gittiğini gizlemeye çalıştıktan sonra. Üstelik hiç kızarmadan. “Kadınlar sözlerini kendilerine özgü bir şekilde tutuyorlar,” derlerdi. Bir düşününce, Lawtin ve Belvyn diğer Kızılkolların yanında değildi. Belki de Nynaeve diğer meseleyi, onları yanında tutarak telafi etmeye çalışıyordu. “...Kendilerine özgü bir şekilde.” Ama Rüzgârbulanlar saraya gelmişse, kuşkusuz çanağı kullanmaları için yarım hafta gerekmezdi. Işık, ne olur gerekmesin!</p>

    <p>Düşünmek onu yanına çağırmış gibi, Nynaeve bitki perdesinin arkasından çıkıp avluya yürüdü. Mat’in ağzı açık kaldı. Kolundaki, koyu yeşil ceket giymiş uzun boylu adam Lan’di! Daha doğrusu, Nynaeve onun kolundaydı, ona iki eliyle yapışmış, gülümsemekteydi. Başka kadın olsa, Mat ay gözlü ve hayallere dalmış derdi, ama bu Nynaeve’di.</p>

    <p>Nynaeve nerede olduğunu fark edince irkildi ve telaşla yana çekildi, ama bir anlığına bile Lan’in elini bırakmadı. Elbise seçimi Elayne’inkinden iyi değildi; tamamen mavi ipeklere ve yeşil işlemelere bürünmüştü. Yakası öyle açıktı ki, ince, altın bir zincir üzerinde iki göğsünün arasına sarkan ağır, altın yüzük açıkça görülebiliyordu. Kurdelesinden tutup taşıdığı geniş şapka mavi tüylerle süslenmişti. Yeşil ketenden toz pelerini mavi iplikle işlenmişti. O ve Elayne’in yanında, yünlü elbiseleri içinde diğer kadınlar paspal kalıyordu.</p>

    <p>Her durumda, bir an önce buzağı gözleriyle bakıyor olsa da olmasa da, şimdi tamamen kendisi olmuştı ve örgüsünü düzeltiyordu. “Şimdi diğer adamlara katıl Lan,” dedi buyurgan bir sesle, “ve gidelim. Son dört araba erkekler için.”</p>

    <p>“Nasıl dilersen,” diye yanıt verdi Lan, elini kılıcının kabzasına koyup eğilerek.</p>

    <p>Nynaeve Lan’in Mat’in yanına yürümesini şaşkın bir ifade ile izledi. Muhtemelen adamın uysallıkla itaat etmesine inanamıyordu. Sonra silkelendi ve yine eski diken diken Nynaeve oldu. Elayne’i ve diğer kadınları toplayarak, kaz kışkışlayan biri gibi öndeki iki arabaya götürdü. Birinin ahır avlusunun kapılarını açması için nasıl bağırdığına bakarak, yola çıkmalarını geciktirenin o olduğunu düşünmezdi kimse. Sürücülere de bağırdı ve adamlar dizginleri kaldırıp uzun kırbaçlarını sallamaya başladılar; herkesin arabalara binmesini beklemelerine bile şaşmak gerekirdi.</p>

    <p>Mat Lan, Nalesean ve Beslan’ın ardından üçüncü arabaya bindi, mızrağını kapıya yasladı ve araba öne atılırken sepeti kucağında, oturuverdi. “Sen nereden çıktın, Lan?” diye patladı, herkes herkesle tanıştırıldıktan sonra. “Görmeyi beklediğim son adam sendin. Nerelerdeydin? Işık, öldüğünü sanıyordum. Rand’ın senin öldüğünden korktuğunu biliyorum. Hem, Nynaeve’in sana emirler yağdırmasına izin vermen. Işık aşkına, bunu neden yaptın?”</p>

    <p>Taş suratlı Muhafız hangi soruya yanıt vereceğini düşünür gibiydi. “Nynaeve ve ben dün gece, Gemiler Hanımı tarafından evlendirildik,” dedi sonunda. “Atha’an Miere’nin pek çok... sıradışı... evlilik âdetleri var. İkimiz için de sürprizler hazırlamışlardı.” Başka hiçbir yerine olmasa bile dudaklarına küçük bir gülümseme dokundu. Hafifçe omuzlarını silkti; bundan fazla yanıt vermeyi düşünmüyor gibiydi.</p>

    <p>“Işık’ın lütfu sen ve gelininin üzerinde olsun,” diye mırıldandı Beslan nazikçe, arabanın izin verdiğince eğilerek. Nalesean bir şeyler mırıldandı, ama yüz ifadesine bakarak, Lan’in deli olduğunu düşündüğü açıktı. Nalesean Nynaeve’in yol arkadaşlığını epey tecrübe etmişti.</p>

    <p>Mat arabanın hareketi ile sallanarak oracıkta oturdu ve baktı. Nynaeve <em>evlenmiş</em> miydi? <em>Lan Nynaeve</em>’le mi evlenmişti? Adam <em>gerçekten</em> deliydi. Bakışlarında o kadar kasvet olmasına şaşmamak gerekirdi. Mat gömleğinin içine kuduz bir tilki sokmayı tercih ederdi. Ancak bir budala evlenirdi ve ancak bir deli Nynaeve ile evlenirdi.</p>

    <p>Lan herkesin çok sevinmediğini fark etse de, belli etmedi. Gözleri dışında hiçbir şey Mat’in hatırladığından farklı değildi. Gözleri belki biraz daha sertti, eğer böyle bir şey mümkünse. “Daha önemli bir şey var,” dedi Lan. “Nynaeve bilmeni istemiyor, Mat, ama işitmen gerek. İki adamın öldü, Moghedien tarafından öldürüldü. Üzgünüm, ama teselli olacaksa, ne olduğunu anlamadan öldüler. Nynaeve Moghedien’in gitmiş olması gerektiğini, yoksa yine deneyeceğini düşünüyor, ama ben o kadar emin değilim. Nynaeve’e karşı kişisel bir düşmanlık besliyor gibi, ama Nynaeve bana nedenini söylemedi.” Yine gülümsedi; Lan gülümsediğinin farkında değil gibiydi. “En azından her şeyi söylemedi ve fark etmez de. Ama ırmağın ötesinde bizi neyin beklediğini bilmen en iyisi olur.”</p>

    <p>“Moghedien,” diye nefes verdi Beslan, parıl parıl gözlerle. Adam muhtemelen <em>eğlence</em> görüyordu.</p>

    <p>“Moghedien,” diye nefes verdi Nalesean, ama onunki daha çok bir inleme gibiydi. Adam sivri sakalını çekiştirdi.</p>

    <p>“Şu lanet olası kadınlar,” diye mırıldandı Mat.</p>

    <p>“Umarım karımı kastetmiyorsundur,” dedi Lan soğuk soğuk, bir elini kılıcını kabzasına götürerek ve Mat hemen ellerini kaldırdı.</p>

    <p>“Elbette hayır. Yalnızca Elayne ve... ve Kandaşlar.”</p>

    <p>Lan bir an sonra başını salladı ve Mat rahatlayarak minicik bir nefes aldı. Terkedilmişlerden birinin şehirde olabileceği gerçeğini saklamışken, Nynaeve’in onu kocasına –kocasına!– öldürtmesi tam da ona yakışır bir şey olurdu. Moghedien bile Mat’i pek korkutmuyordu, tilki başı madalyonu boynundayken değil, ama madalyon Nalesean’ı ve diğerlerini korumazdı. Kuşkusuz Nynaeve bunu kendisinin ve Elayne’in yapacağını düşünmüştü. Kızılkolları yanında getirmesine izin vermişlerdi. Ve kuşkusuz bir yandan da gizli gizli gülerek...</p>

    <p>“Annemin notunu okumayacak mısın, Mat?”</p>

    <p>Beslan bahsedene kadar, Mat sepet ile çizgili örtü arasına sıkıştırılmış, küçük küçük katlanmış bir kâğıt parçası olduğunu fark etmemişti. Üzerine Çapa ve Kılıç basılmış yeşil mührü görebiliyordu.</p>

    <p>Mührü başparmağı ile kırdı ve kâğıdı açtı. Yazılanları Beslan’ın göremeyeceği şekilde tuttu. Bunu yaptığı iyi olmuştu ya da diğer yandan, adamın her şeye nasıl baktığı düşünülürse, belki de fark etmezdi. Her durumda, Mat o sözleri kendisinden başka kimse görmediği için memnundu. Her satırda yüreği daha da büzüldü.</p>

    <blockquote class="duzyazi">
      <p><em>Mat, tatlım,</em></p>

      <p><em>Eşyalarını daireme taşıtıyorum. Böylesi çok daha uygun olur. Geri döndüğünde, küçük Olver’e bakmak için Riselle senin eski dairene taşınacak. Oğlan onun arkadaşlığından hoşlanıyor gibi.</em></p>

      <p><em>Terzilerim ölçünü alacak. Bunu izlemek hoşuma gidecek. Daha kısa ceketler giymelisin. Yeni pantolonlar da dikilmeli, elbette. Popon bir harika. Ördekçiğim, aklına getirdiğim bu Dokuz Ayın Kızı da kim? Bana söylemeni sağlayacak bir sürü nefis yol düşündüm.</em></p>

      <p class="paragraf sag"><em>Tylin</em></p>
    </blockquote>
  </div>
</body>
</html>
