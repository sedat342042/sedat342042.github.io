<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="22. Küçük Fedakârlıklar">22<br />
    Küçük Fedakârlıklar</h1>

    <p>Elayne hanın kemerli kapısının üzerindeki tabelaya, umutla ileriye bakan, yürüyüş asası taşıyan kaba kadın çizimine baktı ve gün doğumunda kalkmak yerine hâlâ yatağında olmayı diledi. Uyuyabileceğinden değil. Arkasında, Mol Hara Meydanı, pazara giderken gıcırdayarak oradan geçen birkaç öküz ve eşek arabası, kafalarının üzerinde dev sepetler dengelemiş birkaç kadın dışında boştu. Tek bacaklı bir dilenci hanın bir köşesinde, çanağı ile oturuyordu. O gün meydana dağılacak bir sürü dilencinin ilkiydi; Elayne adama gümüş bir marka vermişti, ama adam dişsiz bir sırıtışla parayı perişan ceketinin altına sokmuş, beklemeye devam etmişti. Gökyüzü hâlâ griydi, ama kavurucu bir gün olacağı şimdiden belliydi. Bu sabah, sıcağı fark etmeyecek kadar konsantre olmak sorundu.</p>

    <p>Birgitte’in akşamdan kalma baş ağrısının bir parçası hâlâ kafasının arkasında oyalanıyordu, azalmıştı, ama kaybolmamıştı. Keşke küçük Şifa yeteneği o kadar da küçük olmasaydı. Aviendha ve Birgitte’in, bu sabah, Yanılsama ile sağlanan görünüşler altında, Carridin hakkında faydalı bir şeyler öğrenmeyi başaracağını ummuştu. Carridin onların ikisini de bir ayakkabıcıdan ayırt edebileceğinden değil, elbette, ama dikkatli olmak en iyisiydi. Aviendha’nın buraya gelmek istememesi, hatta fikir karşısında şaşırması Elayne’i gururlandırmıştı. Aviendha, Elayne’in ona göz kulak olacak birilerine, gerekeni yapacağından emin olacak birilerine ihtiyaç duyduğunu düşünmüyordu.</p>

    <p>İçini çekerek, gerek olmadığı halde elbisesini çekiştirdi. Mavi ve krem rengi bir elbiseydi, birazcık krem rengi Vandalra danteli kullanmıştı. Elbise Elayne’in biraz... teşhir ediliyormuş gibi hissetmesine sebep olmuştu. Yerel modaya göre giyinmeyi yalnızca, Nynaeve ile birlikte bir Deniz Halkı gemisine binip Tanchico’ya giderken reddetmişti, ama Ebou Dar modası da, kendine has bir tarzda neredeyse... Yine içini çekti. Yalnızca ertelemeye çalışıyordu. Aviendha gelip elini tutmalıydı onun.</p>

    <p>“Özür dilemeyeceğim,” dedi Nynaeve aniden, yanı başından. Kendi eteğini iki eliyle kavramış, içeride Moghedien bekliyormuş gibi, Gezgin Kadın hanına bakıyordu. “Dilemeyeceğim!”</p>

    <p>“Beyaz giymeliydin,” diye mırıldandı Elayne ve Nynaeve şüpheyle, yan yan baktı ona. Elayne bir an sonra ekledi, “Cenaze rengi olduğunu kendin söyledin.” Bu tatmin dolu bir baş sallama kazandı, halbuki Elayne’in kastettiği bu değildi. Kendi aralarında barış yapamazlarsa bu iş <em>kesinlikle</em> felaketle biterdi. Birgitte bu sabah bir bitki karışımı çayı ile yetinmek zorunda kalmıştı, hem de oldukça acı bir karışım, çünkü Nynaeve yönlendirebilecek kadar öfkeli olmadığını iddia etmişti. Tek uygun rengin cenaze beyazı olması gerektiği üzerine dramatik bir tavırla söylenip durmuş, gelmemekte inat etmişti, ta ki Elayne onu sürükleye sürükleye dairelerinden çıkarana kadar. Ve Nynaeve o zamandan bu yana en az yirmi kez daha, özür dilemeyeceğini söylemişti. Aralarında barış olmalıydı, ama... “Bunu kabul ettin, Nynaeve. Hayır, bizim sana zorbalık ettiğimiz laflarını daha fazla dinlemek istemiyorum. Kabul ettin. Bu yüzden surat asmayı kes.”</p>

    <p>Nynaeve, gözleri öfkeyle irileşerek kekeledi. Ama kolay vazgeçecek biri değildi. Alçak sesle, öfkeyle, inanmazlıkla, <em>“Surat asmak mı?”</em> diye mırıldandı. “Bunu daha detaylı tartışmamız gerekirdi, Elayne. Bu kadar acele etmeye gerek yok. Adam <em>ta’veren</em> olsa da olmasa da, bu işin yolunda gitmemesi için bin ayrı sebep var ve o sebeplerin dokuz yüzü Mat Cauthon ile ilgili.”</p>

    <p>Elayne ifadesizce baktı ona. “Bu sabahki bitki çayı için özellikle en acılarını mı seçtin?” İri bakışlı öfke yerini iri bakışlı masumiyete bıraktı, ama Nynaeve’in yanakları kızardı. Elayne kapıyı ittirip açtı. Nynaeve, homurdanarak takip etti. Dilini de çıkarsa hiç şaşmazdı Elayne. Bu sabah Nynaeve’in yaptığı surat asmayı da aşmıştı.</p>

    <p>Pişen ekmek kokusu mutfaklardan süzülüyordu ve salonun havalanması için bütün kepenkler açılmıştı. Yüksek bir taburenin üzerinde duran tombul yanaklı bir kadın ayakuçlarında yükselmiş, pencerelerdeki solmuş dalları indiriyordu. Başka kadınlar, dans pisti açılması için çıkarılmış olması gereken masaları ve sandalyeleri yerleştiriyorlardı. Bu kadar erken saatte, çalı süpürge ile gönülsüzce yeri süpürmekte olan beyaz önlüklü, sıska bir kız dışında, ortalıkta başka kimse yoktu. Kızın ağzında daimi bir dudak bükme ifadesi olmasa, güzel bir kız sayılabilirdi. Bayramlar sırasında hanların cümbüşlü, hatta ahlaksız yerler olduğu düşünülürse, şaşırtıcı ölçüde az pislik vardı. Ama Elayne’in içinde bir parça, kutlamaları görebilmiş olmayı diliyordu.</p>

    <p>“Bana Cauthon Efendi’nin odasını gösterir misin?” diye sordu sıska kıza gülümseyerek ve iki gümüş peni uzatarak. Nynaeve burnunu çekti. Onun eli taze elmanın kabuğu kadar sıkıydı; dilenciye bir <em>bakır</em> para vermişti!</p>

    <p>Kız asık suratla baktı onlara –şaşırtıcı, ama paralara da– ve, “Dün gece yaldızlı bir kadın, bu sabah hanımefendiler,” gibi, ekşi bir yorum mırıldandı. İstemeye istemeye odayı tarif etti. Elayne bir an kızın paraları reddedeceğini düşündü, ama kız son anda elindeki iki gümüş peniyi kaptı ve teşekkür bile etmedi. Durup paraları yakasından içeri tıktı, sonra yeri öldüresiye dövermişçesine süpürgesini savurmaya devam etti. Belki de yakasının içine bir cep dikmişti.</p>

    <p>“Görüyorsun,” diye homurdandı Nynaeve alçak sesle. “Buraya yazıyorum. Mat o genç kadına asılmış. İşte bu tür bir adamdan özür dilememi istiyorsun.”</p>

    <p>Elayne hiçbir şey söylemedi, odanın arka tarafındaki korkuluksuz merdiveni tırmanmakla yetindi. Nynaeve şikâyet etmeyi kesmezse... Sağdaki ilk koridor, demişti kız ve soldaki son kapı, ama kapının önünde Elayne alt dudağını ısırarak duraksadı.</p>

    <p>Nynaeve canlandı. “Kötü bir fikir olduğunu anlıyorsun, değil mi? Biz Aiel değiliz, Elayne. Durmaksızın hançeri ile oynaşıp durmasına rağmen o kızdan yeterince hoşlanıyorum, ama ağzından çıkan saçmaları bir düşün. İmkânsız bir şey bu. Öyle olduğunu biliyor olmalısın.”</p>

    <p>“İmkânsız bir şey üzerinde anlaşmadık, Nynaeve.” Kararlı konuşmak için Elayne’in çaba göstermesi gerekmişti. Aviendha’nın önerilerinin bir kısmı, büyük ciddiyetle yapılmış olsalar da... Adamın onları <em>sopalamasını</em> önermişti! “Bizim kabul ettiğimiz şey oldukça mümkün.” Ancak. Parmak boğumları ile kapıyı yüksek sesle çaldı. Kapıya, çizgili ve uzun burunlu bir balık figürü oyulmuştu. Her kapıda farklı oyma vardı ve çoğu balık figürlüydü. Yanıt gelmedi.</p>

    <p>Nynaeve, tutmuş olması gereken nefesi pof diye verdi. “Belki de dışarı çıkmıştır. Başka zaman gelmemiz gerekecek.”</p>

    <p>“Bu saatte mi?” Elayne kapıyı bir daha çaldı. “Mümkün olduğunca yataktan çıkmadığını söylemiştin.” İçeriden yine ses gelmedi.</p>

    <p>“Elayne, Birgitte’e bakarak, Mat dün gece bir kemancı kadar sarhoş olmuş. Onu uyandırdığımız için bize teşekkür etmeyecek. Neden şimdi gitmiyor ve...”</p>

    <p>Elayne çengeli kaldırdı ve içeri girdi. Nynaeve, saraydan duyulmuş olması gereken bir iç çekişle takip etti.</p>

    <p>Mat Cauthon kırmızı, örgü yatak örtüsünün üzerine yayılmıştı ve gözlerini örten katlanmış bez parçasından sular damlıyordu. Odasında toz yoktu, ama pek düzgün bir oda sayılmazdı. Lavabo sehpasının üzerinde bir çizme duruyordu –lavabo sehpasının üzerinde!– ve yanında kullanılmamış suyla dolu beyaz bir lavabo vardı. Boy aynası, Mat ona çarpmış ve olduğu gibi bırakmış gibi, yamuk duruyordu. Aynanın kendisi keskin bir açıyla arkaya yatmıştı. Mat’in kırışık ceketi çubuk sırtlı bir sandalyenin arkasına atılmıştı. Tüm diğer giysileri Mat’in üzerindeydi ve bunlara hiç çıkarmadığı şu siyah eşarp ile çizmenin diğer teki de dahildi. Gümüş tilki başı madalyon, bağcıkları açılmış gömleğinin yakasından sarkıyordu.</p>

    <p>Madalyon Elayne’in parmaklarını kaşındırıyordu. Mat gerçekten sarhoş, yatıyorsa, o hissetmeden madalyonu çıkarabilirdi belki. Öyle ya da böyle, o şeyin nasıl Güç emdiğini öğrenmeye kararlıydı. Hemen her şeyin nasıl çalıştığını öğrenmek Elayne’i büyülüyordu, ama o tilki başı, dünya üzerindeki bütün bilmecelerden daha çok merakını uyandırıyordu.</p>

    <p>Nynaeve Elayne’in kolunu yakaladı ve sessizce, “uyuyor” sözcüğü ve Elayne’in anlamadığı bir şeyler daha şekillendirerek başını kapıya doğru salladı. Muhtemelen yine gitmeleri için yalvarıyordu.</p>

    <p>“Beni rahat bırak, Nerim,” diye mırıldandı Mat aniden. “Sana daha önce de söyledim; yeni bir kafatası dışında hiçbir şey istemiyorum. Kapıyı da yavaş kapat, yoksa kulaklarını çivilerim oraya.”</p>

    <p>Nynaeve yerinde sıçradı ve Elayne’i kapıya sürüklemeye çalıştı, ama Elayne yerinden ayrılmadı. “Nerim değil, Cauthon Efendi.”</p>

    <p>Mat kafasını yastıktan kaldırdı, iki elini birden kullanarak bez parçasını azıcık kaldırdı ve kızarmış gözlerini kısarak baktı onlara.</p>

    <p>Nynaeve sırıttı ve onun sefil durumunu izlemekten aldığı keyfi saklamak için en ufak çaba bile göstermedi. Elayne’in başta anlamadığı, neden kendisinin de sırıtmak istediği idi. Çok fazla içtiği tek sefer, aynı tuzağa düşmüş birine karşı acıma ve duygudaşlıktan başka bir şey bırakmamıştı onda. Kafasının arkasında, Birgitte’in kafasının hâlâ zonklamakta olduğunu hissediyordu. Sonra anladı. Sebebi ne olursa olsun, Birgitte’in kendini içkiye boğmasından hoşlanmamıştı, ama herhangi bir şeyi Elayne’in birinci Muhafızından daha iyi yapacak biri çıkması fikri de hiç hoşuna gitmezdi. Saçma bir düşünce. Utanç verici. Ama aynı zamanda tatmin edici.</p>

    <p>“Burada ne işiniz var?” diye sordu Mat boğuk bir sesle, sonra irkildi ve sesini alçalttı. “Daha gecenin bir yarısı.”</p>

    <p>“Sabah oldu,” dedi Nynaeve keskin bir sesle. “Birgitte’le konuştuğunu hatırlamıyor musun?”</p>

    <p>“O kadar yüksek sesle konuşmasan olmaz mı?” diye fısıldadı Mat, gözlerini kapatarak. Bir sonraki an, gözleri açılıverdi. “Birgitte mi?” Aniden doğrulup oturdu ve bacaklarını yatağın yanından sarkıttı. Bir süre, yer tahtalarına bakarak, dirsekleri dizlerinde, madalyonu boynundaki ipte sallanarak oturdu orada. Sonunda başını çevirip ikisine kötü kötü baktı. Ya da belki gözleri yüzünden öyle görünüyordu. “Size ne anlattı?”</p>

    <p>“Bize taleplerini bildirdi, Cauthon Efendi,” dedi Elayne resmi bir sesle. Celladın blokunun önünde durmak böyle bir his olmalıydı. Ne olursa olsun başını dik tutmak ve yüzündeki ifadeyi bozmamak dışında yapılacak hiçbir şey yoktu. “Beni Tear Taşı’ndan kurtardığın için içtenlikle teşekkür etmek isterim.” İşte, başlamıştı ve hiç de canı yanmamıştı. Fazla değil.</p>

    <p>Nynaeve dik dik bakarak, dudakları an geçtikçe daha da gerilerek oracıkta durdu. Kadın bu işi tek başına yapmasına <em>bırakmayacaktı.</em> Elayne düşünmeden Kaynak’a kucak açtı ve ince bir Hava akışı ile Nynaeve’in kulak memesine bir fiske attı. Kadın elini kulağına götürüp kaşlarını çattı, ama Elayne serinkanlılıkla Cauthon Efendi’ye dönüp beklemekle yetindi.</p>

    <p>“Ben de teşekkür ederim,” diye mırıldandı Nynaeve sonunda, surat asarak. Eh, Mat alçak sesle konuşmalarını istemişti. Ve Mat duymuş görünmedi. Tuhaf, ama utançla omuzlarını silkti.</p>

    <p>“Ah, şu. Önemli değildi. Büyük olasılıkla, ben gelmesem de az sonra kendiniz kurtulurdunuz zaten.” Başını ellerine eğdi ve ıslak bez parçasını gözlerine bastırdı. “Çıkarken Caira’ya söyler misiniz, bana biraz şarap puncu getirsin. Sıcak bakışlı ince, güzel kız.”</p>

    <p>Elayne titredi. <em>Önemli değil</em> miydi? Adam bir özür <em>talep etmişti,</em> Elayne o özrü dileyerek <em>tevazu</em> göstermişti ve şimdi de <em>önemli değil</em> oluyordu, öyle mi? Mat ne duygudaşlık, ne de acıma hak ediyordu! Elayne hâlâ <em>saidar</em>’la doluydu. Nynaeve üzerinde kullandığından daha kalın bir akışla Mat’e vurmayı düşündü. Tilki başı boynundayken bir işe yarayacağından değil. Diğer yandan, tilki başı sarkıyordu ve Mat’e dokunmuyordu. Dokunmazken de aynı şekilde koruyor muydu acaba?..</p>

    <p>Nynaeve parmaklarını pençe yaparak Mat’in üzerine atılarak spekülasyonlarına son verdi. Elayne aralarına girmeyi ve Nynaeve’i omuzlarından yakalamayı başardı. Uzun bir an boyunca, boyları arasındaki farka rağmen burun buruna bakıştılar; sonunda Nynaeve yüzünü buruşturarak gevşedi ve Elayne onu bırakabileceğini hissetti.</p>

    <p>Mat’in başı hâlâ eğikti; hiçbir şeyin farkında değildi. O madalyon onu korusa da korumasa da, Elayne köşedeki yayı alabilir, Mat uluyana kadar dövebilirdi onu. Elayne yanaklarının kızardığını hissetti; Nynaeve’in her şeyi mahvetmesini engellemişti, ama şimdi de her şeyi mahvetmeye kendisi hazırlanıyordu. Daha da kötüsü, Nynaeve’in yüzündeki alaylı, tatmin dolu gülümsemeye bakılırsa, kafasından geçenleri o da çok iyi biliyordu.</p>

    <p>“Dahası var, Cauthon Efendi,” diye bildirdi, omuzlarını dikleştirerek. Nynaeve’in yüzündeki gülümseme kayboldu. “Aynı zamanda, hak ettiğin teşekkürü etmekte bu kadar geciktiğimiz için özür dilemek istiyoruz. Alçakgönüllülükle... özür... diliyoruz...” Bunları biraz duraksayarak söyledi. “... o zamandan bu yana sana ettiğimiz muameleden dolayı.” Nynaeve elini yalvarırcasına uzattı, ama Elayne onu duymazdan geldi. “Pişmanlığımızı göstermek için, şunlara söz veriyoruz.” Aviendha özür dilemenin yalnızca başlangıç olduğunu söylemişti. “Seni hiçbir şekilde küçük görmeyeceğiz ya da küçük düşürmeyeceğiz ya da... ya da sana emir vermeye kalkışmayacağız.” Nynaeve irkildi. “Güvenliğimiz için endişe ettiğini anlıyoruz, bu yüzden sana nereye gittiğimizi söylemeden saraydan ayrılmayacağız ve vereceğin tavsiyeleri dinleyeceğiz.” Işık, Elayne’in Aiel olmaya hiç niyeti yoktu, bütün bunları yapmayı hiç istemiyordu, ama Aviendha’nın saygısını kazanmak istiyordu. “Eğersen... bizim...” Onunla karı-kardeş olmaya da niyeti yoktu –<em>fikrin</em> kendisi edepsizceydi– ama Aviendha’dan hoşlanıyordu. “...kendimizi gereksiz yere tehlikeye attığımıza karar verirsen...” Rand’ın ikisinin de yüreğini ele geçirmiş olması Aviendha’nın suçu değildi. Min’in de. “...senin seçeceğin korumaları kabul edeceğiz...” Kader, <em>ta’veren</em> ya da başka her ne olursa olsun, sebebi buydu işte. İki kadını da kardeş gibi seviyordu. “...ve onları mümkün olduğunca uzun süre yanımızda tutacağız.” Bunu ona yaptığı için <em>kavrulsundu</em> o adam! Kastettiği Mat Cauthon değildi. “Andor’un Aslan Tahtı üzerine yemin ediyorum.” Bir buçuk kilometre yol koşmuş gibi nefes aldı. Nynaeve’in yüzünde, köşeye kıstırılmış porsuk gibi bir ifade vardı.</p>

    <p>Mat yavaşça başını onlara çevirdi ve bez parçasını indirip kızarmış gözlerinden tekini ortaya çıkardı. “Boğazından aşağı demirden bir çubuk zorlamışlar gibi konuşuyorsunuz, Leydim,” dedi alayla. “Bana Mat demenize izin veriyorum.” İğrenç adam! Görgü kuralları denen şey o adamı burnundan ısırsa bile, yine de tanımazdı! O kanlı gözler Nynaeve’e kaydı. “Ya sen, Nynaeve? Diğeri ‘biz, biz’ diye konuştu durdu, ama sen tek kelime etmedin.”</p>

    <p>“Sana bağırmayacağım,” diye bağırdı Nynaeve. “Kalanlar için de söz veriyorum seni... seni!..” Şimdi verdiği sözü bozmadan söylemek istediği sözlerin hiçbirini söyleyemeyeceğini fark edince dilini tuttu. Yine de, bağırmasının etkisi son derece keyif verici olmuştu.</p>

    <p>Mat haykırarak ürperdi, bezi düşürdü ve iki eliyle kafasını kavradı. Gözleri yuvalarından uğramıştı. “Lanet zarlar,” ya da öyle bir şey sızlandı. Aniden Elayne’in aklına, etkili sözleri konusunda Mat’in oldukça iyi bir kaynak olabileceği geldi. Seyisler ve benzerleri, onu görür görmez dillerini düzeltiyor gibiydiler. Elbette, Elayne Mat’e görgü kurallarını öğreteceğine, onu Rand için faydalı biri haline getireceğine dair kendi kendine söz vermişti, ama bunu yapmak için diline karışması gerekmiyordu. Aslında, yapmamaya söz vermediği bir sürü şey olduğunu fark etmişti. Buna işaret etmek Nynaeve’i epey yatıştıracaktı.</p>

    <p>Uzun bir süreden sonra Mat boş bir sesle konuştu. “Teşekkür ederim, Nynaeve.” Durdu ve kuvvetle yutkundu. “Siz ikinizi başka birilerinin kılık değiştirmiş hali sandım bir süre. Hâlâ hayatta olduğuma göre, geri kalan kısmı da halletsek olur. Birgitte’in, sizin için bir şeyi bulmamı istediğinizi söylediğini hatırlar gibiyim. Nedir?”</p>

    <p>“Sen bulmayacaksın,” dedi Nynaeve kararlı bir sesle. Eh, belki kararlıdan biraz daha sert, ama Nynaeve’i paylamaya Elayne’in hiç niyeti yoktu. Adam her irkilmeyi hak ediyordu. “Bize eşlik edeceksin ve biz bulacağız.”</p>

    <p>“Şimdiden sözünden dönüyor musun, Nynaeve?” Bir şekilde, Mat alayla sırıtmayı başardı. O gözlerle, ifadesi özellikle iğrenç görünüyordu. “Dediğim gibi yapacağınıza söz vermeyi daha demin bitirdiniz. Tasma takılmış evcil bir <em>ta’veren</em> istiyorsanız, gidin Rand’a ya da Perrin’e sorun ve ne diyeceklerini dinleyin.”</p>

    <p>“Biz hiç de öyle bir söz vermedik, Matrim Cauthon,” diye terslendi Nynaeve, ayak parmakları üzerinde yükselerek. “Ben hiç de öyle bir söz vermedim!” Mat’e fırlatacak bir şey bulmak için çevresine bakındı. Örgüsü bile dikenlerini çıkarmış gibi görünüyordu.</p>

    <p>Elayne öfkesine daha iyi hâkim oluyordu. Mat’i sopalayarak hiçbir yere varamazlardı. “Tavsiyelerini <em>dinleyeceğiz</em> ve mantıklı gelirse kabul edeceğiz... Mat Efendi,” diye payladı nazikçe. Gerçekten de onun dediği gibi yapmaya söz verdiklerini mi düşünmüştü... Ama Mat’e baktığı zaman, onun öyle sandığını anladı. Ah, Işık! Nynaeve haklıydı. Adam sorun çıkaracaktı.</p>

    <p>Elayne öfkesini sıkı sıkı dizginledi. Bir kez daha yönlendirerek Mat’in ceketini sandalyeden kaldırdı ve duvardaki çengellerden birine astı, sonra eteklerini dikkatle düzelterek, dimdik bir sırtla, sandalyeye oturdu. Cauthon Efendi’ye –Mat’e– ve kendi kendine verdiği sözleri tutmak zor olacaktı, ama Mat’in söylediği ya da yaptığı hiçbir şey onu etkileyemezdi. Nynaeve oturacak tek diğer yeri, alçak, oymalı bir ayak taburesini süzdü ve ayakta kaldı. Bir eli örgüsüne gidecek oldu, sonra kollarını kavuşturdu. Ayağını uğursuz uğursuz yere vuruyordu.</p>

    <p>“Atha’an Miere ona Rüzgârlar Çanağı adını veriyor. Mat Efendi... Mat. O bir <em>ter’angreal</em>...”</p>

    <p>Sözlerinin sonunda, Mat’in hastalıklı görüntüsü bir heyecan ışığı ile aydınlandı. “İşte bunu bulmaya değer,” diye mırıldandı. “Rahad’da.” Başını iki yana salladı ve irkildi. “Size hemen şunu söyleyeyim. İkiniz de, yanınıza adam başı dört beş Kızılkol almadan ırmağın diğer yanına adım atmayacaksınız. Aslında, saraydan çıkmayacaksınız. Birgitte ceketimin içine tıkılmış bulduğum nottan bahsetti mi? Ona anlattığımdan eminim. Bir de Carridin ve adamın Karanlıkdostları var; o adamın bir iş peşinde olmadığını söyleyemezsiniz bana.”</p>

    <p>“Amyrlin olarak Egwene’i destekleyen her Aes Sedai, Kule tarafından zarar verilme riski altında.” Her yere korumalarla gitmek? Işık! Nynaeve’in gözlerinde tehlikeli bir ışık parladı ve ayağı yeri daha hızlı dövmeye başladı. “Saklanamayız, Mat Ef... Mat ve saklanmayacağız. Zamanı geldiğinde Jaichim Carridin’in icabına bakılacaktır.” Ona her şeyi anlatmaya söz vermemişlerdi ve Mat’in dikkatinin dağılmasına izin veremezlerdi. “Daha önemli meseleler var.”</p>

    <p>“Zaman içinde mi?” diye başladı Mat, sesi inanmazlıkla yükselerek, ama Nynaeve sözünü kesti.</p>

    <p>“Adam başı dört beş koruma mı?” dedi ekşi ekşi. “Bu saç...” Bir anlığına gözlerini kapattı ve ses tonu yumuşadı. Birazcık. “Demek istediğim, bu mantıklı değil. Elayne ve ben, Birgitte ve Aviendha. O kadar askerin yok. Zaten, asıl ihtiyacımız olan sensin.” Bu, sonuncusu ağzından kerpetenle çekilmiş gibiydi. Çok büyük bir itiraftı.</p>

    <p>“Birgitte ve Aviendha’nın bakıcıya ihtiyacı yok,” dedi Mat dalgın dalgın, “Herhalde bu Rüzgârlar Çanağı Carridin’den daha önemlidir, ama... Karanlıkdostlarının özgürce dolaşmasına izin vermek doğru gelmiyor.”</p>

    <p>Nynaeve’in yüzü yavaşça morardı. Elayne boy aynasında kendi yüzünü kontrol etti ve kendine hâkim göründüğünü görünce rahatladı. En azından görünüşte öyleydi. Adam anlaşılmazdı! Bakıcı? Hangisi daha kötü olurdu, düşünemiyordu: o hakareti bilerek yüzlerine çarpması mı, yoksa fark etmeden ağzından kaçırmış olması mı? Aynada yine kendini süzdü ve çenesini azıcık indirdi. Bakıcı! Aynada, bir kendine hâkimiyet timsaliydi.</p>

    <p>Mat kanlı gözlerle onları inceledi, ama hiçbir şey görmemiş gibiydi. “Birgitte’in söyledikleri bu kadar mıydı?” diye sordu ve Nynaeve ters ters yanıt verdi, “Bu kadarı da oldukça yeterliydi, bana sorarsan, senin için bile.” Açıklanamaz bir şekilde, Mat şaşırmış ve memnun olmuş göründü.</p>

    <p>Nynaeve irkildi, sonra kollarını daha da sıkı kavuşturdu. “Madem şu anda bizimle gelecek halin yok... bana öyle kaşlarını çatma, Mat Cauthon; bu küçük düşürmek değil, basit gerçek! –sabahın geri kalanını saraya taşınmak için kullanabilirsin. Eşyalarını bizim taşıyacağımızı sanma. Yük atı olmaya söz vermedim.”</p>

    <p>“Gezgin Kadın yeterince iyi,” diye başladı Mat, sonra durdu ve yüzüne şaşkın bir ifade yayıldı. Dehşet dolu bir ifade, diyebilirdi Elayne. Bu ona, kafası kavun gibiyken hırlamamayı öğretirdi. En azından, akşamdan kalmışken kendi kafası öyle geliyordu. Elbette, Mat bundan ders almayacaktı. Erkekler, bu sefer yanmayacağını düşünerek ellerini ateşe sokar dururlardı, Lini hep böyle derdi.</p>

    <p>“Çanağı ilk denememizde bulacağımızı bekleyemezsin,” diye devam etti Nynaeve, “<em>ta’veren</em> olsan da olmasan da. Meydanı aşman gerekmezse her gün çıkmak çok daha kolay olur.” Her sabah onu beklemek zorunda kalmazlarsa, demek istemişti. Ona göre, yatakta oyalanmak için kullanacağı tek bahane sarhoşluk olmazdı, tam tersine.</p>

    <p>“Dahası,” diye ekledi Elayne, “böylece bize göz kulak olabilirsin.” Nynaeve gırtlağından, inlemeye çok benzeyen bir ses çıkardı. Mat’in kandırılması gerektiğini görmüyor muydu? Mat’in onlara göz kulak olmasına <em>izin</em> vereceğine söz vermemişti, değil mi?</p>

    <p>Mat ne Elayne’i, ne de Nynaeve’i duymuş gibiydi. Sefil gözleri dalmıştı. “Neden şimdi durdular ki?” diye inledi, zar zor duyulan bir sesle. Işık aşkına, bunun anlamı neydi?</p>

    <p>“Odalar krallara layık, Mat Ef... Mat. Onları Tylin seçti, onun odasından biraz ötede. Kraliçe şahsen ilgileniyor. Mat, Kraliçe’yi gücendiremeyiz, değil mi?”</p>

    <p>Mat’in yüzüne bakan Elayne, çabucak yönlendirerek pencerelerden birini açtı ve lavaboyu dışarı boşalttı. Midesini boşaltmak üzere bir adam görmüşse, şu anda kırmızı gözlerle ona bakmaktaydı.</p>

    <p>“Neden bu kadar yaygara yapıyorsun, anlamıyorum,” dedi. Aslında, anladığını sanıyordu. Buradaki hizmetkâr kadınlardan bazıları Mat’in onları pençelemesine izin veriyordu muhtemelen, ama saraydakilerin bunu yapacağı kuşkuluydu. Mat gecelerini âlem yaparak, kumar oynayarak da geçiremeyecekti. Tylin onun Beslan’a kötü örnek olmasına izin vermezdi kuşkusuz. “Hepimiz fedakârlıkta bulunmalıyız.” Bir çabayla orada bıraktı, Aviendha ne derse desin, Mat’e ona düşen fedakârlıkların küçük ve adil, kendilerine düşen fedakârlıkların devasa ve haksız olduğunu söylemedi. Nynaeve <em>her tür</em> fedakârlığa şiddetle karşı çıkmıştı.</p>

    <p>Mat yine başını ellerine eğdi ve omuzlarını sarsa sarsa, boğulur gibi sesler çıkardı. Gülüyordu! Elayne lavaboyu Hava akışları üzerinde kaldırdı ve Mat’in kafasına vurmayı düşündü. Ama Mat bakışlarını bir daha kaldırdığında, bir sebepten öfkelenmiş görünüyordu. “Fedakârlık ha?” diye hırladı. “Ben sizden fedakârlık yapmanızı istesem kulaklarımı yumruklar, çatıyı kafama geçirirdiniz!” Hâlâ sarhoş olabilir miydi?</p>

    <p>Elayne adamın korkutucu bakışlarını görmezden gelmeye karar verdi. “Kafandan bahsetmişken. Şifa istersen, Nynaeve verir, eminim.” Yönlendirecek kadar öfkelendiği kesindi.</p>

    <p>Nynaeve hafifçe irkildi ve göz ucuyla ona baktı. “Elbette,” dedi telaşla. “Eğer istiyorsan.” Yanaklarındaki kırmızılık, Elayne’in o sabaha dair kuşkularını doğruluyordu.</p>

    <p>Mat, her zamanki zarafeti ile, alayla güldü. “Kafamı boş ver. Aes Sedailer olmadan da başımın çaresine bakabiliyorum.” Sonra, Elayne’e göre sırf işleri daha da karmaşık hale getirmek için, çekinerek ekledi, “Ama yine de teşekkürler.” İçtenmiş gibi!</p>

    <p>Elayne ağzı açık kalacakken kendine hâkim oldu. Erkekler hakkındaki bilgisi Rand ve Lini ile annesinin anlattıkları ile sınırlıydı. Rand da Mat Cauthon kadar kafa karıştırıcı mı olacaktı?</p>

    <p>Gitmeden önce, hemen saraya taşınacağı konusunda Mat’ten söz aldı. Mat söz verdi mi yerine getirirdi, Nynaeve gönülsüzce de olsa onaylamıştı, ama küçücük bir çatlak bulsa, sözünden dönmek için yüz ayrı yol denerdi. İşte <em>bunu</em> hevesle vurgulamıştı. Mat kasvetli, üzgün bir yüz buruşturma ile söz verdi ya da belki, yine gözleri yüzünden öyle gelmişti. Elayne lavaboyu onun ayaklarının dibine bıraktığında, gerçekten minnettar göründü. Elayne duygudaşlık hissetmeyecekti. Hissetmeyecekti işte.</p>

    <p>Koridora çıkıp Mat’in kapısını kapattıklarında, Nynaeve yumruğunu tavana salladı. “O adam bir taşın sabrını bile dener! O kafayla kalmak istediğine memnun oldum! Beni duyuyor musun? Memnun! Sorun çıkaracak. Çıkaracak.”</p>

    <p>“Siz ikiniz onun kendisi için çıkardığından daha fazla sorun çıkaracaksınız.” Konuşan kişi koridorda, uzun adımlarla yaklaştı. Saçları kırlaşmış, güçlü bir yüzü ve emredici bir sesi olan bir kadındı. Kaşlarını hafifçe çatmıştı. Göğsüne sarkan evlilik hançerine rağmen, Ebou Darlılara göre daha açık tenliydi. “Caira söylediğinde inanamadım. İki elbiseye sığdırılmış bu kadar aptallık gördüğümden kuşkuluyum.”</p>

    <p>Elayne kadını baştan aşağı süzdü. Çömezken bile bu şekilde hitap edilmeye alışmamıştı. “Peki sen kimsin, iyi kadın?”</p>

    <p>“Ben Setalle Anan’ım, bu hanın sahibi, çocuğum,” diye yanıt verdi kadın kuru kuru, sonra koridorun karşısında bir kapıyı açtı, ikisini birer kollarından yakaladı ve kapıdan öyle çabuk geçirdi ki Elayne terliklerinin yerden havalandığını sandı.</p>

    <p>“Bir şeyleri yanlış anlamış görünüyorsun, Anan Hanım,” dedi serinkanlılıkla, kadın onları bırakıp kapıyı kapattığında.</p>

    <p>Nynaeve nezaket gösterecek durumda değildi. Elini kaldırıp Büyük Yılan yüzünü göstererek hararetle konuştu, “Bak hele buraya...”</p>

    <p>“Çok şirin,” dedi kadın ve ikisini öyle hızlı ittirdi ki kendilerini yan yana yatakta oturur buldular. Elayne’in gözleri inanmazlıkla irileşti. Anan denen bu kadın sert bir ifade ile, yumruklarını kalçalarına dayayarak, kendi kızlarını azarlıyormuş gibi karşılarına geçti. “Onları teşhir etmek ne kadar aptal olduğunuzu gösteriyor. İzin verecek olsanız, o genç adam sizi birer dizine oturtup hoplatabilir, bundan eminim, birkaç öpücük ve başka ne vermek istiyorsanız onu alır, ama size zarar vermez. Ama bu işi sürdürerek siz ona zarar verebilirsiniz.”</p>

    <p>Ona <em>zarar</em> vermek mi? Kadın, Mat’in onları <em>hoplattığını</em> sanıyordu –sanıyordu;– Elayne gülmeli mi, ağlamalı mı, bilemedi, ama eteklerini düzelterek doğruldu. “Dediğim gibi, Anan Hanım, yanlış anlamışsın.” Devam ederken sesi rahatladı, şaşkınlığı yerini sükûnete bıraktı. “Ben Andor’un Kız-Veliahtı Elayne Trakand’ım. Yeşil Ajah’tan bir Aes Sedai’yim. Ne düşünüyorsun bilmiyorum...” Anan Hanım parmağını burnuna uzatınca neredeyse şaşı olacaktı.</p>

    <p>“Madem adın bu, Elayne, seni ve diğer aptal kızı sürükleye sürükleye mutfağa götürüp ağzınızı yıkamama engel olan bir şey varsa, gerçekten birazcık yönlendiriyor olabileceğiniz gerçeğidir. Yoksa, bunu bile yapamadığınız halde, o yüzüğü takacak kadar aptal mısınız? Sizi uyarıyorum, Tarasin Sarayı’ndaki Aes Sedailer için hiç fark etmez. Orada Aes Sedailer olduğunu biliyor musunuz? Biliyorsanız, dürüst olmak gerekirse, budala değilsiniz, kör aptallarsınız.”</p>

    <p>Her sözcükte Elayne’in öfkesi daha da büyüyordu. Ahmak? Kör aptal? Buna tahammül etmeyecekti, özellikle de sürüne sürüne Mat Cauthon’a geldikten hemen sonra. Mat Cauthon? Dışarıdan bakıldığında sükûnetini koruyordu, ama Nynaeve değil.</p>

    <p>Nynaeve öfke içinde dik dik baktı ve ayağa fırlarken <em>saidar</em>’ın parıltısına sarındı. Hava akışları Anan Hanımı omuzlarından ayak bileklerine dek sardı, eteklerini ve jüponlarını bacaklarına yapıştırdı. Neredeyse kadını yere yıkacaktı. “Tesadüfe bak ki, saraydaki o Aes Sedailerden biri benim. Tam olarak, Sarı Ajah’tan Nynaeve al’Meara. Şimdi, benim <em>seni</em> mutfağa götürmemi ister misin? Ağız yıkamak konusunda ben de bir şeyler biliyorum.” Elayne hancının uzattığı kolundan uzaklaştı.</p>

    <p>Kadın akışların baskısını hissediyor olmalıydı ve yarım akıllı biri bile o görünmez bağların ne olması gerektiğini anlardı, ama kadın gözünü bile kırpmadı! Yeşil benekli gözleri kısıldı, o kadar. “Demek en azından içinizden biri yönlendirebiliyor,” dedi sakin sakin. “Beni aşağı sürüklemene izin vermeliyim, çocuğum. Bana ne yaparsan yap, öğlen olmadan gerçek Aes Sedailerin ellerine geçersin; bunun üzerine iddiaya girebilirim.”</p>

    <p>“Beni duymadın mı?” diye sordu Nynaeve. “Ben!..”</p>

    <p>Anan denen kadın durmadı bile. “Takip eden bir seneyi ağlayarak geçirmekle kalmayacaksınız, bunun bir kısmını, Aes Sedai olduğunuzu söylediğiniz insanların önünde yapacaksınız. Emin olun, söyletirler size. Karaciğerinizi suya çevirirler. Kendi yolunuza gitmenize izin vermeliyim, yoksa siz beni bırakır bırakmaz koşa koşa meydanı geçer, saraya giderim. Bunu yapmamamın tek sebebi, herkese ders olsun diye sizinle beraber Lord Mat’i de cezalandıracak olmaları. Size yardım ettiğine dair ellerinde kanıt olmasa bile. Dediğim gibi, o genç adamı severim.”</p>

    <p>“Sana söylüyorum...” diye denedi Nynaeve yine, ama hancı <em>yine</em> ona konuşma fırsatı vermedi. Bohça gibi bağlanmış olmasına rağmen, kadın yamaç aşağı yuvarlanan bir kaya gibiydi. Koskoca bir yamaçtan yuvarlanması, yoluna çıkan her şeyi dümdüz etmesi gibiydi.</p>

    <p>“Yalanı sürdürmek bir işe yaramaz, Nynaeve. Yaşın, ah, üç aşağı beş yukarı yirmi gösteriyor, bu yüzden yaşlanman yavaşlamaya başlamışsa on yaş daha büyük olabilirsin. Hatta dört beş senedir şal takıyor bile olabilirsin. Yalnız, bir şey var.” Oynatabildiği tek parçası olan başı Elayne’e döndü. “Sen, kızım, yaşlanmanın yavaşlaması için çok gençsin ve hiçbir kadın senin kadar gençken şal takmamıştır. Kule tarihinde, asla. Kule’ye gitmişsen, iddiaya girerim beyaz giyiyordun ve Çömezler Sorumlusu ne zaman senden tarafa baksa ciyaklıyordun. O yüzüğü bir kuyumcuya yaptırdın –bunu yapacak kadar aptal kadınların çıktığını duydum– ya da belki Nynaeve senin için çalmıştır. Eğer kendisininki gerçekse. Her durumda, sen Aes Sedai olamıyorsan Nynaeve de olamaz. Hiçbir Aes Sedai, Aes Sedai numarası yapan biriyle yolculuk etmez.”</p>

    <p>Elayne kaşlarını çattı ve alt dudağını çiğnemekte olduğunu fark etmedi. Yavaşladı. Yavaşlamak. Ebou Dar’da bir hancı bu sözcükleri nereden biliyor olabilirdi? Belki de Setalle Anan genç bir kızken Kule’ye gitmişti, ama orada fazla kalmış olamazdı, çünkü yönlendiremediği açıktı. Yeteneği kendi annesininki kadar küçük olsa bile Elayne anlardı ve Morgase Trakand’ın yeteneği öyle azdı ki, güçlü bir Ev’in vârisi olmasa birkaç hafta sonra geri gönderilirdi muhtemelen.</p>

    <p>“Onu bırak, Nynaeve,” dedi gülümseyerek. Gerçekten de kadına karşı daha iyi duygular beslemeye başlamıştı. Tar Valon’a kadar onca yolu gitmek, sonra geri gönderilmek korkunç olmalıydı. Kadının onlara inanması için bir sebep yoktu –bir şey aklına takılıyordu, ama ne olduğunu çıkaramıyordu–, hem de hiç sebep yoktu, ama Tar Valon yolculuğunu yapmışsa, belki Mol Hara’dan da geçerdi. Merilille ya da diğer Aes Sedailerden biri kadına haddini bildirirdi.</p>

    <p>“Onu bırakmak mı?” diye ciyakladı Nynaeve. “Elayne?”</p>

    <p>“Onu bırak. Anan Hanım, görüyorum ki seni ikna etmenin tek yolu...”</p>

    <p>“Amyrlin ve üç Temsilci beni ikna edemedi, çocuğum.” Işık, kadın bir cümlenin tamamlanmasına izin verecek miydi? “Şimdi, oyun oynamak için zamanım yok. İkinize yardım edebilirim. En azından, bunu yapabilecek, yolunu şaşıranları kabul eden kadınlar tanıyorum. Sizi onlara götürmeye razı olduğum için Lord Mat’e şükredin, ama bilmek zorundayım. Kule’ye hiç gittiniz mi, yoksa yabani misiniz? Oraya gittiyseniz, Kule’den gönderildiniz mi, yoksa kaçtınız mı? Gerçeği söyleyin. Her duruma farklı yaklaşırlar.”</p>

    <p>Elayne omuzlarını silkti. Yapmak için geldikleri şeyi yapmışlardı; zaman harcamaya son verip şimdi yapmaları gereken işe girişmeye hazırdı. “Madem ikna olmayacaksın, başka yol kalmadı. Nynaeve? Artık gitsek iyi olacak.”</p>

    <p>Hancının çevresindeki akışlar kayboldu. Nynaeve’in çevresindeki parıltı da, ama Nynaeve orada durmuş, kadını ihtiyatla, umutla izlemekteydi. Dudaklarını ıslattı. “Bize yardım edebilecek bir grup kadın mı tanıyorsun?”</p>

    <p>“Nynaeve?” dedi Elayne. “Kimsenin yardımına ihtiyacımız yok. Biz Aes Sedai’yiz, unuttun mu?”</p>

    <p>Anan Hanım ona alayla bakarak eteklerini silkeleyip düzeltti, sonra eğilip iç etekliklerinin teşhir ettiği kısmını düzenledi. Dikkati Nynaeve’deydi; Elayne hayatı boyunca bu kadar dışlanmış hissetmemişti. “Zaman zaman bir yabaniyi, kaçağı ya da Kabuledilmiş ya da şal sınavlarında başarısız olmuş bir kadını kabul eden birkaç kadın tanıyorum. Toplamda en az elli kişi olmalılar, ama sayı değişiyor. Gerçek bir Aes Sedai tarafından derinin yüzülmesinden korkmadan kendine bir yaşam kurmana yardım edebilirler. Şimdi, bana yalan söyleme. Kule’ye hiç gittiniz mi? Kaçtıysanız, geri dönmeye karar verebilirsiniz. Kule, Yüzyıl Savaşları sırasında bile, kaçakların çoğunu bulmayı başardı, bu yüzden bu küçük karışıklığın onları durduracağını sanma. Aslında, benim önerim meydanı geçip Aes Sedailerin merhametine sığınmanız olur. Pek büyük bir merhamet olmaz, korkarım, ama bana inanın, sizi sürükleye sürükleye götürürlerse göreceğinizden daha fazla olur. Ondan sonra bir daha izin almadan Kule <em>arazisini</em> terk etmeyi bile düşünmezsiniz.”</p>

    <p>Nynaeve derin bir nefes aldı. “Bize Kule’den gitmemiz söylendi, Anan Hanım. Kaç kez sorarsan sor, buna yemin ederim.”</p>

    <p>Elayne inanmazlık içinde bakakalmıştı. “Nynaeve, sen ne <em>diyorsun?</em> Anan Hanım, biz <em>gerçekten</em> Aes Sedai’yiz.”</p>

    <p>Anan adlı kadın kahkaha attı. “Çocuğum, bırak da Nynaeve ile konuşmamı bitireyim. En azından o aklını başına devşirecek kadar büyümüş. Heyet’e bunu söylersen, hiç nazik davranmazlar. Yönlendirebilmene de aldırmazlar. Onlar da yönlendirebiliyor ve aptalı oynarsanız poponuza şaplak atarlar ya da burnunuzdan yakalayıp sokağa atarlar.”</p>

    <p>“Bu <em>Heyet</em> kim?” diye sordu Elayne. “Biz <em>gerçekten</em> Aes Sedai’yiz. Tarasin Sarayı’na gelirsen görürsün.”</p>

    <p>“Ben onu idare ederim,” deme cüretini gösterdi Nynaeve. Bir yandan da, asıl deliren oymuş gibi Elayne’e kaşlarını çatıyor, yüzünü buruşturuyordu.</p>

    <p>Anan adlı kadın başını sallamakla yetindi. “Güzel. Şimdi o yüzükleri çıkarın ve kaldırın. Heyet bu tür aldatmacalara izin vermiyor. Size dersinizi vermek için erittirirler onları. Gerçi, elbiselerinize bakılırsa paranız var. Yüzükleri çalmışsanız, Reanne’e söylemeyin. Öğrenmeniz gereken kurallardan ilki, aç kalsanız bile çalmamanız gerektiği. Dikkat çekmek istemiyorlar.”</p>

    <p>Elayne bir elini yumruk yaptı ve arkasına sakladı. Ve Nynaeve’in uysal uysal yüzüğünü çıkarmasını ve kemer kesesine tıkmasını izledi. Merilille, Adeleas ya da diğerlerinden biri onun tam Aes Sedai olduğunu unuttuğunda uluyan Nynaeve!</p>

    <p>“Güven bana, Elayne,” dedi Nynaeve.</p>

    <p>Kadının neyin peşinde olduğunu bilse bunu daha rahat yapabilirdi Elayne. Yine de, ona güveniyordu. Çoğu zaman. “Küçük bir fedakârlık,” diye mırıldandı. Aes Sedailer gerektiği zaman yüzüklerini çıkarırlardı ve Elayne tam Aes Sedai numarası yaptığı sırada kendi yüzüğünü çıkarmıştı, ama artık o yüzüğü takmaya hakkı vardı. O altın yüzüğü çıkarmak, neredeyse fiziksel bir acı veriyordu.</p>

    <p>“Arkadaşınla konuş, çocuğum,” dedi Anan adlı kadın Nynaeve’e, sabırla. “Reanne Corly bu surat asmalara, dudak bükmelere tahammül etmez ve sabahımı boşa harcattığınızı anlarsam... Hadi, gelin. Lord Mat’i sevdiğim için şanslısınız.”</p>

    <p>Elayne kıl payı farkla serinkanlılığını korumayı başarmıştı. Surat asmak? <em>Dudak bükmek?</em> Fırsat bulduğunda Nynaeve’i en hassas yerlerinden tekmeleyecekti!</p>
  </div>
</body>
</html>
