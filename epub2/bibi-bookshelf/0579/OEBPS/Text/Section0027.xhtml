<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Mantığın Zaferi">17<br />
    Mantığın Zaferi</h1>

    <p>Tylin sonunda gitmesine izin verdiğinde Mat uzun adımlarla saraydan çıktı. Bir işe yarayacağını düşünse koşardı. Kürek kemiklerinin arası öyle ürperiyordu ki, kafasında dans eden zarları neredeyse unutuyordu. En kötü an –bir düzine arasındaki en kötüsü– Beslan’ın annesine takılması, balolar için kendine şirin bir eşlikçi bulması gerektiğini söylemesi ve Tylin’in gülerek bir kraliçenin genç adamlara ayıracak zamanının olmadığını söylemesi ve bunu o lanet kartal gözlerle Mat’e bakarak yapması olmuştu. Mat artık tavşanların neden bu kadar hızlı koştuğunu biliyordu. Gözü hiçbir şey görmeden, ayaklarını yere vura vura Mol Hara Meydanı’nı geçti. Nynaeve ve Elayne Jaichim Carridin ile oynaşıyor olsaydı, Elaida da o uzun zaman önce ölmüş kraliçenin iki boydan daha yüksek, denize işaret eden heykelinin altındaki çeşmenin içinde duruyor olsaydı bile dönüp bakmadan önlerinden geçerdi.</p>

    <p>Gezgin Kadın’ın salonu loştu ve dışarıdaki parlak sıcaktan sonra göreceli olarak serindi. Mat minnetle şapkasını taktı. Havada hafif bir pipo dumanı vardı, ama geniş, kemerli pencerelerin üzerindeki arabesk oymalı kepenkler içeriye yeterince ışık bırakıyordu. Swovan Gecesi için şöminenin üzerine solgun çam dalları bağlanmıştı. Bir köşede, flüt çalan iki kadın ve dizlerinin arasına küçük bir davul sıkıştırmış bir adam, Mat’in sevmeye başladığı tiz, tempolu bir müzik çalıyorlardı. Günün bu saatinde bile birkaç müşteri vardı, göreceli olarak sade yünlüler içinde dışarlıklı tüccarlar ve muhtelif loncaların yeleklerini giymiş birkaç da Ebou Darlı. Burada çömezler, hatta seyyahlar yoktu; sarayın bu kadar yakınındayken, Gezgin Kadın’ın, değil gecelemek, içki içmek ve yemek yemek için bile ucuz bir yer olduğu söylenemezdi.</p>

    <p>Köşedeki masada yuvarlanan zarlar kafasının içindeki hissi yankılıyordu, ama Mat diğer yöne, adamlarından üçünün bir başka masanın çevresindeki sıralarda oturduğu yere döndü. Gözlerinin olduğundan da küçük görünmesine sebep olan bir burna sahip, gür bıyıklı bir Cairhienli olan Corevin beline kadar soyunmuş, dövmeli kollarını başının üzerine kaldırmıştı. Vanin adamın karnını sarıyordu. Vanin Corevin’in üç katıydı, ama sırasından taşan, kelleşmeye yüz tutmuş bir çuval içyağı gibi görünüyordu. Ceketi, bir haftadır onun içinde uyuyormuş gibi kırışıktı; hizmetkâr kadın tarafından ütülendikten bir saat sonra bile böyle görünürdü. Tüccarların bazıları üç adamı huzursuzlukla süzüyordu, ama Ebou Darlılar değil; erkek ya da kadın, onlar böylelerini, hatta daha kötülerini çok görmüşlerdi.</p>

    <p>Sol yanağına kaba bir şahin dövmesi yapılmış Tearlı bir alay lideri olan, lamba çeneli Harnan Corevin’i paylıyordu. “...lanet balıkçının ne dediği umurumda bile değil, seni keçi dölü kurbağa. Lanet sopanı kullandın ve lanet suçlamaları kabul etmiyorsun, hem de sırf...” Mat’i gördüğü zaman sustu ve hiçbir şey söylemiyormuş gibi görünmeye çalıştı. Aslında, yalnızca dişi ağrıyormuş gibi görünmeyi başarabiliyordu.</p>

    <p>Mat sorsa, Corevin’in kayıp kendi hançerinin üzerine düştüğünü ya da öyle budalaca bir şey söylerlerdi. Mat’in de buna inanıyor gibi yapması gerekirdi. Bu yüzden sıradışı hiçbir şey görmemiş gibi, yumruklarını masaya dayayarak eğildi. Doğrusu, o kadar da sıradışı bir şey değildi zaten. Şimdiden iki düzine kavgaya karışmamış tek adam Vanin’di; bir sebepten, bela arayan adamlar, tıpkı Nalesean’da olduğu gibi, Vanin’in de uzağından geçiyordu. Aradaki tek fark, Vanin’in bundan hoşnut görünmesiydi. “Thom ya da Juilin döndü mü?”</p>

    <p>Vanin sargılardan başını kaldırmadı. “Tırnaklarının ucunu bile görmedim. Ama Nalesean bir süreliğine geldi.” Vanin “lordum” saçmalıklarını es geçiyordu. Asilleri seviyormuş gibi yapmıyordu. Bunun tek talihsiz istisnası Elayne’di. “Odana demir destekli bir sandık bıraktı ve süsler hakkında bir şeyler geveleyerek çıkıp gitti.” Dişlerinin arasındaki boşluktan tükürecekmiş gibi yaptı, sonra hizmetkâr kadınlardan birine baktı ve vazgeçti. Anan Hanım yerlerine tüküren, kemik atan, hatta piposunu boşaltan herkesin üzerine ölüm gibi çullanırdı. “Oğlan ahırda,” diye devam etti Mat sormadan, “kitabı ve hancının kızlarından biri ile beraber. Kızlardan biri daha oğlan poposunu çimdiklediği için patakladı onu.” Sonuncusunu bitirirken, bir şekilde bu onun suçuymuş gibi baktı Mat’e.</p>

    <p>“Zavallı ufaklık,” diye mırıldandı Corevin, sargıların yerinde durup durmayacağını görmek için dönerek. Adamın bir koluna leopar ve yabandomuzu, diğerine aslan ve kadın dövmeleri yapılmıştı. “Burnunu çeke çeke ağladı. Ama Leral elini tutmasına izin verince neşelendi.” Adamların hepsi, bir sürü amca gibi göz kulak oluyorlardı Olver’e, ama hiçbir annenin oğluna yaklaşmasını istemeyeceği türden amcalar gibi.</p>

    <p>“Ona bir şey olmaz,” dedi Mat kuru kuru. Muhtemelen oğlan bu alışkanlıklarını “amcalarından” öğreniyordu. Şimdi de bir dövme yaptırırlardı ona. En azından Olver dışarı kaçıp sokak çocukları ile oynamaya kalkışmamıştı; bunu, yetişkin kadınların başlarına bela olmak kadar çok seviyor gibiydi. “Harnan, sen burada bekle ve Thom ya da Juilin’i görürsen bırakma. Vanin, senin Chelsaine Sarayı çevresinde neler öğrenebileceğine bakmanı istiyorum. Üç Kule Kapısı’nın yakınında.” Duraksadı ve odada göz gezdirdi. Hizmetkâr kadınlar yiyecek ve daha çok içeceklerle girip çıkıyordu. Müşterilerin çoğu gümüş kupalarına dalmış gibiydi. Dokumacı yeleği giymiş iki kadın şarap punçlarını görmezden gelerek, masanın üzerinden birbirlerine doğru eğilerek sessizce tartışıyorlardı. Tüccarlardan bazıları ellerini sallayarak ve parmaklarını içkilerine batırıp masaya rakamlar yazarak pazarlık ediyor gibiydi. Müzik konuşmaları kulak misafirlerine karşı korurdu, ama Mat yine de sesini alçalttı.</p>

    <p>Jaichim Carridin’in Karanlıkdostu ziyaretçiler kabul ettiği haberi Vanin’in yuvarlak yüzünün bir kaş çatış ile çarpılmasına sebep oldu. Kimin gördüğüne aldırmadan tükürecekmiş gibi bakıyordu adam. Harnan pis Beyazpelerinler hakkında bir şeyler mırıldandı ve Corevin Carridin’i Şehir Bekçileri’ne ihbar etmeyi önerdi. Bu, diğer ikisinden öyle tiksinti dolu bakışlar çekti ki adam yüzünü bira kupasına gömdü. Mat’in tanıdığı, bu sıcakta Ebou Dar birası içebilen birkaç adamdan biriydi. Aslında, gerçekten içebilen birkaç adamdan biri.</p>

    <p>“Dikkatli ol,” diye uyardı Mat Vanin doğrulurken. Aslında endişelendiğinden değil. Vanin böylesine şişman bir adam için şaşırtıcı bir hızda hareket ederdi. En az iki ülkedeki en iyi at hırsızı idi ve bir Muhafız’ın yanından bile görülmeden geçebilirdi ama... “Pis tiplerdir onlar. Hem Beyazpelerinler, hem de Karanlıkdostları.” Adam homurdanmakla yetindi ve Corevin’e gömleğini ve ceketini alıp gelmesini işaret etti.</p>

    <p>“Lordum?” dedi Harnan, onlar giderlerken. “Lordum, dün Rahad’da sis olduğunu duydum.”</p>

    <p>Mat tam dönecekken durdu. Harnan endişeli görünüyordu, adamı endişelendirecek çok şey bulunmazdı. “Ne demek sis?” Bu sıcakta, lapa kadar yoğun bir sis bir yürek atımı kadar bile dayanmazdı.</p>

    <p>Alay önderi huzursuzca omuzlarını silkti ve kupasının içine baktı. “Sis. İçinde... bazı şeyler... olduğunu duydum.” Başını kaldırıp Mat’e baktı. “Bazı insanların kaybolduğunu duydum. Ve bazıları bulunduğunda, kısmen yenmiş oldukları görülmüş.”</p>

    <p>Mat ürpermemeyi başardı. “Sis gitti, değil mi? Sen içinde değildin. Kendini sisin içinde bulduğunda endişelenirsin. Yapabileceğim tek şey bu.” Harnan kuşkuyla kaşlarını çattı, ama saf gerçek buydu. O şer kabarcıkları –Rand böyle diyordu onlara, zamanında Moiraine böyle demişti– seçtikleri yerde, seçtikleri zaman patlıyorlardı ve Rand’ın bile onları durdurmak için yapabileceği bir şey yok gibiydi. Bu konuda endişelenmek, yarın sokakta başınıza bir kiremitin düşüp düşmeyeceği konusunda endişelenmek kadar fayda ederdi ancak. Aslında, daha az, çünkü evden çıkmamaya karar verme şansınız vardı.</p>

    <p>Ama endişelenmeye değer bir şey vardı. Nalesean kazandıklarını yukarı kata bırakmıştı. Lanet asiller altını su gibi saçardı. Mat Harnan’ı kupasını incelemeye bırakarak odanın arkasındaki korkuluksuz merdivene yöneldi, ama daha oraya varamadan hizmetkâr kadınlardan biri yanaştı.</p>

    <p>Caira puslu bakışları olan ince, dolgun dudaklı bir kadındı. “Sizi arayan bir adam geldi, Lordum,” dedi, eteklerini bir yandan diğerine sallayarak ve uzun kirpiklerin arasından ona bakarak. Sesinde de puslu bir tını vardı. “Havai Fişekçi olduğunu söyledi, ama bana hırpani bir tip gibi geldi. Yemek ısmarladı ve Anan Hanım yemek vermeyi reddedince gitti. Adam sizin ödemenizi istemişti.”</p>

    <p>“Bir dahaki sefere, güvercinim, adamın yemeğini verin,” dedi Mat ona, kadının açık yakasından içeri bir gümüş marka sokarak. “Anan Hanım’la ben konuşurum.” Bir Havai Fişekçi bulmayı istiyordu gerçekten –gerçek bir Havai Fişekçi, talaş dolu çatapatlar satan biri değil– ama artık fark etmezdi. Altın ortalıklarda dururken değil. Ve Rahad’da sisler, Karanlıkdostları, Aes Sedailer, aklını askıda unutmuş lanet Tylin varken değil.</p>

    <p>Caira kıkırdadı ve okşanmış bir kedi gibi kıvrıldı. “Odanıza biraz punç getirmemi ister misiniz, Lordum? Ya da başka bir şey?” Kadın umutla, davetkârca gülümsedi.</p>

    <p>“Belki daha sonra,” dedi Mat, parmağının ucu ile kadının burnuna dokunarak. Kadın yine kıkırdadı; hep kıkırdardı. Anan Hanım izin verse, Caira eteğini öyle yükseğe dikerdi ki baldırı, hatta daha fazlası ortada kalırdı, ama hancı hizmetkâr kadınlara kızları kadar yakından göz kulak oluyordu. Hemen hemen. “Belki daha sonra.”</p>

    <p>Geniş, taş basamakları tırmanırken Caira’yı aklından çıkardı. Olver konusunda ne yapacaktı? Oğlan kadınlara bu şekilde davranabileceğini düşünüyorsa, bir gün başı gerçekten belaya girecekti. Onu Harnan ile diğerlerinden olabildiğince uzak tutması gerekiyordu, herhalde. Oğlanı kötü etkiliyorlardı. Her şeyin üzerine bir de bu! Başka bir sorun çıkmadan Nynaeve ile Elayne’i Ebou Dar’dan çıkarmalıydı.</p>

    <p>Odası ön taraftaydı. Pencereleri meydana bakıyordu. Kapıya yaklaşırken koridor tahtaları arkasında gıcırdadı. Yüz farklı handa dikkatini çekmezdi, ama Gezgin Kadın’ın zemini gıcırdamazdı.</p>

    <p>Arkasına baktı –ve tam zamanında dönerek şapkasını düşürdü ve kalın sopayı kafasına değil sol koluna yedi. Darbe parmaklarını uyuşturdu, ama kalın parmaklar boğazına gömülür, onu odasının kapısına doğru ittirirken çaresizce tutundu. Kafası bir gümleme ile kapıya çarptı. Gözlerinin önünde gümüş çerçeveli siyah benekler uçuştu ve gördüğü ter kaplı yüzü bulandırdı. Doğru düzgün görebildiği tek şey iri bir burun ve sarı dişlerdi ve onlar da pusluydu. Aniden bilincini yitirmek üzere olduğunu fark etti. O parmaklar hem soluk borusunu, hem de beynine kan taşıyan damarları tıkıyordu. Boş eli ile ceketinin altına uzandı ve ne için kullanıldıklarını artık hatırlamıyormuş gibi gelen parmaklarla hançer kabzalarını yokladı. Sopa elinden kurtuldu. Onun kalktığını gördü, kafasına inmek üzere olduğunu hissetti. Odaklanarak kınından bir hançer çekti ve sapladı.</p>

    <p>Saldırgan tiz bir çığlık kopardı ve Mat sopanın omzundan sekerek yere düştüğünü zar zor fark etti, ama adam boğazını bırakmadı. Mat sendeleyerek onu ittirdi, bir eli ile parmakları boğazından koparmaya çalıştı, diğeri ile hançerini tekrar tekrar sapladı.</p>

    <p>Adam aniden Mat’in hançerinden kayarak düştü. Neredeyse hançer de düşüyordu. Neredeyse Mat de. Nefes nefese tatlı hava soluyarak bir şeye, bir kapı çerçevesine tutunarak ayakta kalmaya çalıştı. Yerde, sade yüzlü bir adam bir daha hiçbir şey göremeyecek gözlerle ona bakıyordu. Kıvrık Murandy bıyıkları, önemsiz bir tüccar ya da zengin bir dükkâncının giyeceği türden koyu mavi ceketi olan, iri yapılı bir adamdı. Hiç de hırsıza benzemiyordu.</p>

    <p>Aniden kavga ederken açık bir kapıdan içeri girmiş olduklarını fark etti. Mat’inkinden daha küçük bir odaydı, penceresizdi, dar yatağın iki yanındaki sehpaların üzerinde duran iki yağ lambası loş bir ışık veriyordu. Sıska, sarı saçlı bir adam büyük, açık sandıktan dönerek cesede tuhaf tuhaf baktı. Sandık odadaki boş alanın çoğunu kaplıyordu.</p>

    <p>Mat böylesine kaba bir şekilde odasına girdiği için özür dilemek için ağzını açtı ve sıska adam kemerindeki uzun hançeri ve yatağın üzerindeki kalın sopayı kapıp, sandığın üzerinden Mat’in üzerine atladı. Ölü bir yabancıya bakılacağı gibi bakmamıştı. Mat sallanarak kapı çerçevesine tutundu ve elinin altından hançeri fırlattı. Kabza elinden fırlar fırlamaz bir başkasını çekmek için elini ceketinin altına soktu. Hançeri adamın boğazına saplandı. Mat neredeyse düşecekti yine, ama bu sefer hissettiği rahatlama yüzünden. Adam boğazını kavradı, parmaklarının arasından kan fışkırıyordu. Adam geri geri, açık sandığın üzerine devrildi.</p>

    <p>“Şanslı olmak iyi bir şey,” diye gakladı Mat.</p>

    <p>Sendeleyerek hançerini aldı ve adamın gri ceketine silerek temizledi. Diğerinden daha iyi bir ceketti; yündü, ama kesimi daha iyiydi. Düşük bir lord giymekten utanmazdı. Yakasına bakarak, bir Andorlu. Sandığın üzerine yayılmış adama bakarak kaşlarını çattı. Bir ses başını kaldırmasına sebep oldu.</p>

    <p>Uşağı kapıda durmuş, kocaman, siyah demirden bir kızartma tavasını arkasına saklamaya çalışıyor, ama başaramıyordu. Nerim eksiksiz bir tencere takımı sahibiydi. Bir lordun hizmetkârının yolculuk ederken ihtiyaç duyacağı başka her şeyi de, Olver ile paylaştığı, Mat’in odasının yanındaki odada saklıyordu. Adam bir Cairhienli için bile kısaydı ve sıpsıskaydı. “Korkarım Lordum yine ceketine kan bulaştırmış,” diye mırıldandı adam hüzünlü bir sesle. Başka türlü konuştuğu gün güneş batıdan doğacaktı. “Keşke Lordum kıyafetlerine biraz daha dikkat etse. Leke bırakmadan kanı çıkarmak çok zor ve böcekler kumaşı delik deşik etmek için daha iyi bir sebep aramıyor zaten. Bu mekânda hayatım boyunca gördüğümden daha fazla böcek var, Lordum.” Ne iki ölü adamdan, ne de kızartma tavası ile ne yapmayı düşündüğünden bahsediyordu.</p>

    <p>O çığlık başkalarının dikkatini de çekmişti; Gezgin Kadın çığlıkların kulak ardı edildiği hanlardan değildi. Koridorda ayak sesleri duyuldu ve Anan Hanım Nerim’i kararlılıkla kenara iterek yaklaştı ve eteklerini kaldırarak yerdeki cesedin çevresinden dolandı. Kocası arkasından girdi. Kare yüzlü, gri saçlı bir adamdı. Kadim ve Şerefli Ağlar Cemiyeti’nin ikili küpesi sol kulağından sarkıyordu. Aşağıdaki halkanın üzerindeki iki beyaz taş, adamın kaptanlık ettiği tekneye ek olarak iki teknesi daha olduğunu anlatıyordu. Mat’in Anan Hanım’ın kızlarına çok fazla gülümsememesinin bir sebebi Jasfer Anan’dı. Adam iş bıçağını kemerinin arkasında taşıyordu; daha uzun, kıvrık bir hançeri de. Uzun, mavi yeşil yeleği düello yaraları ile çizik çizik olmuş kollarını teşhir ediyordu. Ama adam hayattaydı ve o yara izlerini bırakan adamların çoğu değildi.</p>

    <p>Bir başka sebep de Setalle Anan’ın kendisiydi. Mat o hana gelene kadar annesi yüzünden bir kızı geri çeviren birisi olmamıştı; söz konusun anne kaldığı hanın sahibi bile olsa. Ama Anan Hanım’da başka bir şey vardı. Kulaklarındaki büyük, altın halkalar, irkilmeden cesetleri incelerken sallandı. Saçlarındaki grilere rağmen güzel bir kadındı ve evlilik hançeri normalde Mat’in gözlerini lambaya cezbedilen pervaneler gibi cezbedecek yuvarlaklıkların arasına sarkıyordu, ama kadına bakmak şeye bakmak gibi olurdu... Annesine değil. Bir Aes Sedai’ye belki –ama bunu yapmıştı elbette, yalnızca bakmıştı– ya da Kraliçe Tylin’e, Işık Mat’e yardımcı olsun. Nedenini bulmak kolay değildi. Yalnızca, kadında değişik bir şey vardı. Yalnızca, Setalle Anan’ı gücendirecek bir şey yapmayı düşünmek zor geliyordu.</p>

    <p>“İçlerinden biri koridorda üzerime saldırdı.” Mat sandığı hafifçe tekmeledi; üzerine yayılmış, kolları ve bacakları sarkan adama rağmen boş bir ses çıkardı. “Adam dışında boş bu. Sanırım çaldıkları ile doldurmayı düşünüyorlardı.” Altınla olabilir miydi? Bunu duymuş olmaları olası değildi, daha birkaç saat olmuştu, ama Anan Hanım’a onca altını saklayacak daha güvenli bir yer olup olmadığını soracaktı.</p>

    <p>Kadın, dingin kahverengi gözlerle, sakin sakin başını salladı. Hanında hançerlenen adamlar onu rahatsız etmezdi. “Sandığı kendi kendilerine taşımakta ısrar ettiler. Stokumuz, dediler. Siz gelmeden hemen önce oda tuttular. Birkaç saatliğine, Nor Chasen’e doğru yola çıkmadan önce biraz uyumak için, dediler.” Bu doğuda, kıyıda küçük bir köydü, ama muhtemelen yalan söylemişlerdi. Kadının ses tonu bu kadarını ima ediyordu zaten. Anan Hanım ölü adamlara, sarsa sarsa yanıt alabilmeyi dilermiş gibi baktı. “Ama oda konusunda titiz davrandılar. Emirleri sarı saçlı adam veriyordu. Gösterdiğim ilk üçünü reddetti, sonra bunu, tek bir hizmetkâr için düşünülmüş odayı kabul etti. Eli sıkı biri olduğunu düşündüm.”</p>

    <p>“Bir hırsız bile cimrilik edebilir,” dedi Mat dalgın dalgın. Bu, kafasının içindeki zarların yuvarlanmasına sebep olacak türden bir şeydi –o adam tesadüfen koca handa gıcırdayan tek tahtaya basmamış olsaydı kırılacak olan kafanın içinde– ama lanet şeyler hâlâ yuvarlanıyordu. Mat bundan hiç hoşlanmamıştı.</p>

    <p>“Yani yalnızca bir tesadüf olduğunu mu düşünüyorsunuz, Lordum?”</p>

    <p>“Başka ne olabilir ki?”</p>

    <p>Kadının verecek yanıtı yoktu, ama yine cesetlere bakarak kaşlarını çattı. Belki de Mat’in düşündüğü kadar sakin değildi. Zaten Ebou Dar yerlisi değildi.</p>

    <p>“Son zamanlarda şehirde çok fazla serseri var.” Jasfer’in sesi gürdü ve normal konuşurken bile balıkçı teknesinde emirler yağdırıyormuş gibi görünürdü. “Belki koruma tutmayı düşünmelisiniz.” Anan Hanım’ın tek yaptığı kocasına bakarak tek kaşını kaldırmak oldu, ama adam hemen, kendini savunurcasına ellerini kaldırdı. “Barış üzerinde olsun, karıcığım. Düşünmeden konuştum.” Ebou Darlı kadınlar kocalarına karşı hoşnutsuzluklarını keskin bir şekilde göstermekle tanınırlardı. Adamdaki yara izlerinin birkaçını da Anan Hanım’ın bırakmış olması hiç de olasılıkdışı değildi. Evlilik hançeri pek çok değişik işe yarıyordu.</p>

    <p>Mat bir Ebou Darlı ile evli olmadığı için Işık’a şükrederek kendi hançerini diğerlerinin yanındaki kınına soktu. Işık’a şükür kimseyle evli değildi. Parmakları bir kâğıt parçasına sürtündü.</p>

    <p>Anan Hanım kocasını o kadar kolay bırakmayacaktı. “Sık sık yapıyorsun bunu, kocacığım,” dedi, göğüslerinin arasındaki hançeri elleyerek. “Başka kadınlar olsa üzerinde durmamazlık etmezlerdi. Elynde bana hep, sen haddini bilmeden konuştuğun zaman yeterince kararlı davranmadığımı söyler. Kızlarım için iyi bir örnek teşkil etmeliyim.” Kadının ekşiliği küçük bir gülümseme ile eridi. “Haddin bildirilmiş say. Ben de sana, hangi teknede kimin, hangi ağı çekeceğini söylemekten kaçınırım.”</p>

    <p>“Bana karşı çok iyisin, karıcığım,” diye yanıt verdi adam kuru kuru. Ebou Dar’da hancılar loncası yoktu, ama şehirdeki bütün hanlar kadınların elindeydi; Ebou Darlılara göre, bir erkeğin sahip olduğu hanın ya da bir kadının sahip olduğu geminin peşini talihsizlik bırakmazdı. Balıkçılar loncasında da kadın yoktu.</p>

    <p>Mat kâğıdı çekti. Kar beyazdı, pahalı ve sert cinsten. Katlanıp küçücük yapılmıştı. Üzerindeki birkaç satır, Olver’in kullanacağı türden köşeli harflerle yazılmıştı. Ya da el yazısının tanınmasını istemeyen bir yetişkinin kullanacağı cinsten.</p>

    <blockquote class="duzyazi">
      <p>ELAYNE VE NYNAEVE ÇOK İLERİ GİDİYOR. ONLARA HÂLÂ KULE’NİN TEHDİDİ ALTINDA OLDUKLARINI HATIRLAT. DİKKATLİ OLMALARI İÇİN UYAR, YOKSA ELAIDA’DAN AF DİLEMEK İÇİN DİZ ÇÖKMÜŞ BULACAKLAR KENDİLERİNİ.</p>
    </blockquote>

    <p>Hepsi buydu, imza yok. <em>Hâlâ</em> mı tehdit altında? Bu, yeni bir şey olmadığını düşündürüyordu ve asiler tarafından bir şekilde tuzağa düşürüldükleri fikrine uymuyordu. Hayır, bu yanlış soruydu. Bu notu kim bırakmıştı? Açık ki basitçe notu uzatıp gidemeyeceğini düşünen biri. Bu sabah ceketini giydiğinden beri kim böyle bir fırsat bulmuş olabilirdi? Sabah orada olmadığından emindi. Çok yaklaşmış biri. Biri... Farkında olmadan, “O Kadın Gözlerimi Kamaştırıyor ve Zihnimi Puslandırıyor” şarkısını mırıldanırken buldu kendini. Burada sözleri farklıydı; “Tepetaklak, Yusyuvarlak,” diyorlardı. Yalnızca Teslyn ve Joline uyuyordu tarife, ama imkânsızdı.</p>

    <p>“Kötü haber mi, Lordum?” diye sordu Anan Hanım.</p>

    <p>Mat notu cebine soktu. “Kadınları anlayan erkek çıkmış mıdır acaba? Yalnızca Aes Sedailer kastetmiyorum. Herhangi bir kadını.”</p>

    <p>Jasfer kükredi ve karısı anlamlı anlamlı ona bakınca adamın kahkahası daha da gürleşti. Anan Hanım’ın Mat’e fırlattığı bakış, mükemmel dinginliği ile Aes Sedaileri bile utandırırdı. “Erkekler bakar ve dinlerlerse kolayca anlayabilirler, Lordum. Asıl kadınların işi zor. Bizim erkekleri anlamaya çalışmamız gerekiyor.” Jasfer kapı çerçevesine tutundu. Esmer yüzünden gözyaşları akıyordu. Karısı başını eğerek yan yan baktı ona, sonra serinkanlı bir sükûnet timsali gibi döndü –ve adamın kaburgalarının altını öyle yumrukladı ki adamın dizleri boşandı. Adamın kahkahası kesilmeden, bir hırıltı kazandı. “Ebou Dar’da bir deyiş vardır, Lordum,” dedi kadın Mat’e, omzunun üzerinden. “Bir erkek karanlıkta dikenli çalılardan bir labirent gibidir ve yolu kendisi bile bilmemektedir.”</p>

    <p>Mat hıhladı. Ne de faydası olmuştu ama. Ama Teslyn, Joline ya da bir başkası, –bir başkası olmalıydı, bir de kim olduğunu bulabilse– Beyaz Kule çok uzaklardaydı. Jaichim Carridin ise tam burada. İki cesede kaşlarını çattı. Yüz başka serseri de öyle. Bir şekilde, o iki kadının güven içinde Ebou Dar’dan çıkmasını sağlayacaktı. Sorun şuydu ki, bunu nasıl yapacağına dair en ufak fikri yoktu. O lanet zarların durmasını diledi.</p>

    <p class="paragraf">Joline’in Teslyn ile paylaştığı daire oldukça genişti. İkisi için birer yatak odası, hizmetkârları için birer tane daha oda, Teslyn Joline’in Muhafızlarının yanlarında kalmasına tahammül edebilse Blaeric ile Fen’in kullanabileceği bir oda daha vardı. Kadın bütün erkekleri potansiyel kuduz kurt olarak görüyordu ve Teslyn bir şey istediğinde kadına laf yetiştirmek imkânsızdı. Elaida kadar amansızdı, yoluna ne çıkarsa çıksın ezer geçerdi. Her açıdan, kesinlikle eşit konumdaydılar, ama açık bir avantaj olmadan kimse Teslyn’e karşı kazanamazdı. Joline içeri girdiğinde kadın oturma odasında, yazı masasının başındaydı ve kalemi korkunç cızırtılar çıkarıyordu. Mürekkep konusunda her zaman cimrilik ederdi.</p>

    <p>Joline tek kelime etmeden onun yanından geçti ve balkona çıktı. Balkon beyaza boyalı uzun bir kafesten ibaretti. Demir işi öyle sıkıydı ki üç kat aşağıda, bahçede çalışan adamlar orada biri olup olmadığını görmekte güçlük çekerdi. Bu bölgenin çiçekleri normalde sıcağa dayanırdı, vahşi renkleri sarayın içini bile gölgede bırakıyordu, ama aşağıdaki bahçede hiç çiçek yoktu. Bahçıvanlar su dolu kovalarda çakıl döşeli patikalarda dolanıyorlardı, ama hemen hemen bütün yapraklar sarı ya da kahverengiydi. İşkence altında bile itiraf etmezdi, ama sıcak Joline’i korkutuyordu. Karanlık Varlık dünyaya dokunuyordu ve tek umutları başıboş dolaşan bir oğlandı.</p>

    <p>“Ekmek ve su ha?” dedi Teslyn aniden. “Cauthon denen oğlanı Kule’ye göndermek, demek. Planlarımızda değişiklik olduysa, lütfen başkalarına söylemeden önce bana bilgi verir misin?”</p>

    <p>Joline yanaklarını kızardığını hissetti. “Merilille’e haddinin bildirilmesi gerekiyordu. Ben çömezken ders veriyordu.” Teslyn de; sınıflarını demirden pençe ile yöneten sert bir öğretmen. Konuşma tarzı tek başına hatırlatmaya yetiyordu, dengi ya da değil, ona karşı çıkmamasını söyleyen anlamlı bir uyarı. Ama Merilille daha düşük düzeydeydi. “Bizi sınıfın önüne çıkartır, istediği yanıtı almak için zorlar, zorlardı, ta ki biz orada, herkesin önünde ağlamaya başlayana kadar. Duygudaşlık gösterileri yapardı ya da belki gerçekten duygudaşlık gösterirdi, ama bizi ne kadar çok okşar, ağlamamamızı ne kadar çok söylerse o kadar kötü olurdu.” Aniden sustu. Bunca şeyi söylemeyi düşünmemişti. Hepsi Teslyn’in suçuydu, hep ona, elbisesindeki bir leke yüzünden oracıkta fırçalayacakmış gibi bakardı. Ama anlıyor olmalıydı; Merilille ona da ders vermişti.</p>

    <p>“Bunca zaman boyunca bütün bunları unutmadın mı?” Teslyn’in sesinde çıplak inanmazlık vardı. “Bize ders veren Aes Sedailer yalnızca görevlerini yapıyorlardı. Bazen Elaida’nın senin hakkında söylediği şeyin doğru olduğunu düşünüyorum.” Sinir bozucu cızırtılar yine başladı.</p>

    <p>“Yalnızca... Merilille asıl büyükelçi oymuş gibi konuşmaya başladığında aklıma geldi.” Bir asi yerine bir büyükelçi gibi. Joline bahçeye bakarak kaşlarını çattı. Beyaz Kule’yi kıran, kırılışı bütün dünyaya teşhir eden o kadınların her birinden tiksiniyordu. Onlar ve onlara yardım eden herkesten. Ama Elaida da fena halde eline yüzüne bulaştırmıştı. Şimdi asi olan Aes Sedailer, birazcık çaba ile yatıştırılabilirdi. “Benim hakkımda ne dedi? Teslyn?” Kalemin cızırtısı devam etti. Tıpkı taş tahtaya sürtünen tırnaklar gibi. Joline içeri girdi. “Elaida ne dedi?”</p>

    <p>Teslyn mektubunun üzerine, ya mürekkebini kurıtmak ya da Joline’den saklamak için bir başka sayfa koydu, ama hemen yanıt vermedi. Joline’e bakarak kaşlarını çattı –ya da belki yalnızca baktı, Teslyn söz konusu olunca bazen anlamak zor oluyordu– ve sonunda içini çekti. “Pekâlâ. Madem bilmek zorundasın. Senin hâlâ çocuk olduğunu söyledi.”</p>

    <p>“Bir <em>çocuk</em> mu?” Joline’in şoku diğer kadını hiç etkilemedi.</p>

    <p>“Bazıları,” dedi Teslyn sakin sakin, “çömez beyazını giydikleri günden itibaren pek az değişirler. Bazıları hiç değişmez. Elaida senin hiç büyümediğini, hiç de büyümeyeceğini düşünüyor.”</p>

    <p>Joline, konuşmaktan kaçınarak, öfkeyle başını arkaya attı. Şalı aldığı sırada <em>annesi</em> daha çocuk olan birinden bu sözleri duymak! Elaida çömezken çok fazla pohpohlanmıştı, gücü ve olağanüstü öğrenme hızı yüzünden çok fazla yüceltilmişti. Joline kadının bu yüzden Elayne, Egwene ve yabani Nynaeve’e bu kadar öfkelendiğini düşünüyordu; çünkü onlar Elaida’dan daha güçlüydüler, çok hızlı ilerlemeye zorlanmış olsalar da, onlar çömez olarak çok daha az zaman geçirmişlerdi. Neden, Nynaeve aslında hiç çömezlik yapmamıştı ve bu hiç duyulmamış bir şeydi.</p>

    <p>“Madem konuyu sen açtın,” diye devam etti Teslyn, “belki durumdan faydalanmaya bakmalıyız.”</p>

    <p>“Ne demek istiyorsun?” Joline Gerçek Kaynak’a kucak açarak Hava yönlendirdi ve turkuaz kakmalı sehpanın üzerindeki gümüş sürahiyi kaldırıp gümüş bir kadehi punçla doldurdu. Her zamanki gibi, <em>saidar</em>’a kucak açmanın coşkusu içini doldurdu, hem heyecan verdi, hem yatıştırdı.</p>

    <p>“Çok açık bana sorarsan. Elaida’nın emirleri hâlâ geçerli. Elayne ve Nynaeve bulunur bulunmaz Kule’ye götürülecek. Beklemeyi kabul ettim, ama belki daha fazla beklememeliyiz. Al’Vere denen kızın yanlarında olmaması yazık. Ama ikisi bize Elaida’nın iyi niyetini kazandırır yine ve aralarına Cauthon denen oğlanı da katarsak... O üçü sayesinde bizi, bizzat al’Thor’u getirmişiz gibi karşılar. Bu Aviendha da, yabani ya da değil, iyi bir çömez olur.”</p>

    <p>Kadeh Hava üzerinde Joline’in eline doğru süzüldü ve kadın gönülsüzce Güç’ü salıverdi. Kaynak’a ilk dokunduğu zamanki şevkini hiç kaybetmemişti. Çiykavunu <em>saidar</em>’ın yerini tutamıyordu. Aldığı cezanın en kötü tarafı da, <em>saidar</em>’a dokunma hakkını kaybetmiş olmasıydı. Hemen hemen en kötü tarafı. Cezasını kendisi belirlemişti, ama Elaida ceza sert olmazsa kendisinin belirleyeceğini açıkça ifade etmişti. Joline o durumda sonucun çok daha kötü olacağından kuşku etmiyordu. “İyi niyet mi? Teslyn, kadın bizi, sırf başkalarına bunu yapabileceğini göstermek için küçük düşürdü. Bizi, önemli bulduğu her şeyden mümkün olduğunca uzağa, bu sinekli deliğe gönderdi. Elinden gelse Aryth Okyanusu’nun diğer yanına gönderirdi. Bir düzine asilden daha az güce sahip bir kraliçeye gönderilmiş elçiler. Aralarından biri zahmet etse, yarın tahtını altında alabilirler kadının. Ve sen de Elaida’nın iyi niyetini yeniden kazanmak istiyorsun, öyle mi?”</p>

    <p>“Ama o Amyrlin Makamı.” Teslyn, üzerinde bir başka sayfa bulunan mektuba dokundu, sonra düşüncelerini düzenlemeye çalışırmış gibi sayfaları biraz o tarafa, biraz bu tarafa kaydırdı. “Bir süre sessiz kalarak kucak köpeği olmadığımızı ona belli ettik, ama çok uzun süre sessiz kalmak ihanet olarak görülebilir.”</p>

    <p>Joline burnunu çekti. “Saçma! O kızlar geri götürüldükleri zaman kaçtıkları için ceza görecekler. Şimdi bir de tam Aes Sedai gibi davrandıkları için.” Ağzı gerildi. Bu konuda ikisi de suçluydu, aynı zamanda onlara böyle davranma izni verenler de, ama içlerinden birinin Joline’in Ajahındanmış gibi davranması büyük bir fark yaratıyordu. Bu yüzden Yeşil Ajah’ın Elayne’le işi bittiği zaman, Andor tahtına gerçekten de terbiye edilmiş bir genç kadın oturacaktı. Gerçi, belki Elayne’in ilk önce Aslan Tahtı’na oturması daha iyi olabilirdi. Her durumda, eğitiminin tamamlanması gerekiyordu. Joline, ne yapmış olursa olsun Kule’nin Elayne’i kaybetmesine göz yummayı düşünmüyordu.</p>

    <p>“Asilere katılmalarını unutma.”</p>

    <p>“Işık, Teslyn, muhtemelen asilerin Kule’den alıp götürdüğü kızlar gibi, kapılıp gitmişlerdir. Yarın mı, yoksa gelecek sene mi ahırları küreyecekleri fark eder mi?” Asilerin yanındaki çömezler ve Kabuledilmişler böyle bir ceza ile karşı karşıya kalacaklardı. “Ajahlar bile onları ellerine geçirmek için bekleyebilirler. Güvende olmadıklarından değil. Onlar Kabuledilmiş ve dilediğimiz zaman elimizi uzatıp alabileceğimiz bir yerde beklemekten memnun görünüyorlar. Ben derim ki, Elaida’nın bizi koyduğu yerde bekleyelim ve ellerimizi kavuşturmaya, dilimizi tutmaya devam edelim. Ta ki Elaida ne yaptığımızı öğrenmek için güzel güzel sorana kadar.” Elaida da kendini, Siuan gibi makamından edilmiş bulana kadar beklemeye hazır olduğunu söylemedi. Kuşkusuz Salon kadının zorbalıklarına ve beceriksizliklerine sonsuza dek tahammül etmeyecekti, ama Teslyn bir Kızıl’dı ve bunu işitmek hiç hoşuna gitmezdi.</p>

    <p>“Herhalde acil bir durum yok,” dedi Teslyn yavaşça. Telaffuz etmediği “ama” odada yankılandı.</p>

    <p>Joline bir başka Hava akışı ile, masanın yanına top ayaklı bir sandalye çekerek oturdu ve arkadaşını sessizliğin hâlâ en iyi politika olduğuna ikna etmeye çalıştı. Demek hâlâ çocuktu, öyle mi? Joline’in istediği olsa, Elaida yalvarıp yakarana kadar Ebou Dar’dan tek kelime duyamazdı.</p>

    <p class="paragraf">Masanın üzerindeki kadının beli, bağlarının izin verdiğince büküldü. Gözleri yuvalarından uğrayacak gibi oldu, boğazı bitmek tükenmek bilmeyen, keskin bir çığlıkla gerildi. Aniden çığlık hırıltılı boğulma seslerine dönüştü. Kadın sarsıldı, tepeden tırnağa titredi, sonra sessizlik içinde yığıldı. İri iri açılmış, görmeyen gözler örümcek ağları ile kaplı bodrum tavanına dikildi.</p>

    <p>Küfretmek mantıksızdı, ama Falion ağzını açsa bütün ahır uşaklarından daha iyi yapabilirdi bu işi. Bir sefer daha, Ispan yerine Temaile’in burada olmasını diledi. Temaile’in soruları hevesle yanıtlanıyordu ve o hazır olana kadar kimse ölmüyordu. Elbette, Temaile işinden gereğinden fazla hoşlanıyordu, ama konu bu değildi.</p>

    <p>Falion bir kez daha yönlendirerek kadının giysilerini pis zeminden toparladı ve cesedin üzerine bıraktı. Kırmızı deri kemer düştü ve Falion onu eliyle kaparak yığının üzerine çarptı. Belki başka yöntemler kullanmalıydı, ama kayışlar, kerpetenler, sıcak demirler çok... pisti. “Cesedi bir yerlerde, bir ara sokakta bırakın. Gırtlağını kesin ki soyulmuş gibi görünsün. Cüzdanındaki paraları siz alabilirsiniz.”</p>

    <p>Taş duvarın dibinde, topuklarının üzerine çökmüş, bekleyen iki adam bakıştılar. Arnin ile Nad kardeş gibi görünüyor olabilirlerdi. İkisi de siyah saçlı, boncuk gözlü, yara izleri ile kaplıydı ve üç adam kadar kaslıydılar, ama basit emirleri yerine getirecek beyinleri vardı. Genelde. “Affedersiniz, Hanımefendi,” dedi Arnin tereddütle, “ama kimse inanmaz...”</p>

    <p>“Ne denildiyse onu yapın!” diye terslendi kadın. Yönlendirerek adamı ayağa kaldırdı ve taşlara çarptı. Adamın başı duvardan sekti, ama bu kadarı ona zarar vermiş olamazdı kuşkusuz.</p>

    <p>Nad, “Peki, Hanımefendi. Nasıl emrederseniz, Hanımefendi,” sözleri geveleyerek masaya koştu. Kadın Arnin’i bıraktığında, adam gevezelenmedi, ama daha fazla itiraz etmeden, sallanarak yaklaştı ve cesedin çöp yığını gibi toparlanıp götürülmesine yardım etti. Eh, artık çöp yığınından farkı yoktu zaten. Kadın patladığı için pişman olmuştu. Kontrolünü öfkenin ele geçirmesi mantıksızdı. Ama bazen etkili oluyormuş gibi görünüyordu. Bunca seneden sonra, bu onu hâlâ şaşırtıyordu.</p>

    <p>“Moghedien, o bundan hoşlanmayacak,” dedi Ispan, adamlar gider gitmez. İnce, siyah örgülerine takılmış mavi yeşil boncukları şıkırdatarak başını salladı. Bütün bu süre içinde bir köşede, gölgelerin arasında kalmıştı. Örülen küçük bir büyü sayesinde hiçbir şey duymamıştı.</p>

    <p>Falion dik dik bakmamayı başardı. Ona kalsa, seçeceği son arkadaş Ispan olurdu. Kadın Mavi’ydi ya da eskiden öyleydi. Belki hâlâ öyleydi. Falion, Kara’ya katıldığı için Beyaz Ajah’tan vazgeçmiş gibi hissetmiyordu kendini. Maviler fazla hararetli olurlardı, mutlak duygusuzlukla bakılması gereken şeylere duygu karıştırırlardı. O, bir başka Beyaz olan Rianna’yı seçerdi. Ama pek çok mantık meselesinde kadının tuhaf, hiç de sağlam olmayan görüşleri vardı. “Moghedien bizi unuttu, Ispan. Yoksa ondan özel mesaj mı aldın? Her durumda, bahsedilen hazine yok.”</p>

    <p>“Moghedien var olduğunu söylüyor.” Ispan kararlılıkla başladı, ama sesi çabucak hararet kazandı. “<em>Angreal, sa’angreal</em> ve <em>ter’angreal</em>’lerden oluşan bir hazine. Bir kısmı bizim olacak. Kendimize ait <em>angreal</em>’ler, Falion. Hatta belki <em>sa’angreal</em>’ler. Bize söz verdi.”</p>

    <p>“Moghedien yanılmış.” Falion diğer kadının gözlerinin şokla irileşmesini izledi. Terkedilmişler yalnızca insandı. Bu dersi öğrenmek Falion’u da sersemletmişti, ama bazıları ders almayı reddediyorlardı. Terkedilmişler çok çok daha güçlüydü, bilgileri çok çok daha fazlaydı ve büyük olasılıkla ölümsüzlük ödülünü çoktan almışlardı, ama bütün kanıtlara bakarak, birbirlerine karşı aynı battaniye altındaki iki Murandyli kadar çok entrika çeviriyor, mücadele ediyorlardı.</p>

    <p>Ispan’ın şoku hızla yerini öfkeye bıraktı. “Arayan başkaları var. Hepsi boş yere mi arıyor? Arayan Karanlığın Dostları var; diğer Terkedilmişler tarafından görevlendirilmiş olmalılar. Eğer Terkedilmişler arıyorsa, yine de hiçbir şey olmadığını söyleyebilir misin?” Kadın bir türlü görmüyordu. Eğer bir şey bulunamıyorsa, bunun en açık sebebi o şeyin var olmadığı idi.</p>

    <p>Falion bekledi. Ispan aptal değildi, yalnızca Terkedilmişler karşısında hissettiği huşudan aptala dönmüştü. Falion insanların, zaten farkında olmaları gereken bir şeyi kendi kendilerine anlamaları gerektiğine inanırdı. Tembel zihinlerin çalıştırılması gerekirdi.</p>

    <p>Ispan eteklerini savurarak, tozlara ve eski örümcek ağlarına kaşlarını çatarak odayı adımladı. “Burası leş gibi kokuyor. Aynı zamanda da pis!” Kocaman, siyah bir hamamböceğinin duvara tırmandığını görünce ürperdi. Bir anlığına parıltıya sarındı; bir akış, böceği bir çıtlama sesi ile ezdi. Ispan yüzünü buruşturarak, Güç değil onları kullanmış gibi ellerini sildi. Narin bir midesi vardı, ama neyse ki eyleme geçmeden bastırabiliyordu onu. “Başarısızlığı Terkedilmişlerden birine raporlayacağım, Falion. Liandrin’e yaptıklarına imrenmemizi sağlayacak, değil mi?”</p>

    <p>Falion’un tam olarak ürperdiği söylenemezdi. Ama bodrumu aştı ve kendine bir kadeh erik puncu doldurdu. Erikler bayatlamıştı ve punç fazla tatlıydı, ama elleri titremedi. Moghedien’den korkmak kesinlikle mantıklıydı, ama korkuya teslim olmak değildi. Belki kadın ölmüştü. Kuşkusuz şimdiye dek onları çağırmış ya da uyurken <em>Tel’aran’rhiod</em>’a sokup bir kez daha, neden hâlâ emirlerini yerine getirmediklerini sormuş olurdu. Ama bir ceset görene kadar, tek mantıklı seçim, Moghedien her an ortaya çıkabilirmiş gibi devam etmekti. “Bir yol var.”</p>

    <p>“Nasıl? Ebou Dar’daki bütün Bilge Kadınları sorgulamak mı? Kaç tanesi var? Yüz? İki yüz? Tarasin Sarayı’ndaki Aes Sedailer bunu fark ederdi, bence.”</p>

    <p>“<em>Sa’angreal</em> sahibi olma düşlerini unut, Ispan. Uzun süredir saklı kalmış depo yok, bir sarayın altında gizli bir bodrum yok.” Falion serin, ölçülü bir sesle konuşuyordu, belki Ispan ne kadar heyecanlanırsa o kadar ölçülü bir sesle. Sesinin tınısı ile bir sınıf dolusu çömezi büyülemek her zaman hoşuna gitmişti. “Bilge Kadınların hemen hemen hepsi yabani, bizim öğrenmek istediğimiz şeyleri bilmeleri olasılığı düşük. Hiçbir yabaninin, değil <em>sa’angreal; angreal</em> sakladığı bile görülmemiştir. Öyle olsa mutlaka duyulurdu. Tam tersine, bütün kayıtlar Güç’le ilgili bir nesne bulan bir yabaninin, Beyaz Kule’nin gazabını çekme korkusu ile, ondan en kısa zamanda kurtulduğunu söylüyor. Diğer yandan, Kule’den atılan kadınlar aynı korkuya sahip görünmüyor. Senin de çok iyi bildiğin gibi, gitmeden önce üstleri arandığı zaman, üçte birinin gerçek bir Güç nesnesi ya da öyle olduğunu düşündüğü bir şey saklamış olduğu görülüyor. Şu anda bu tanıma uyan birkaç Bilge Kadın arasında, mükemmel seçim Callie idi. Dört sene önce Kule’den çıkarıldığında, küçük bir <em>ter’angreal</em> çalmaya çalıştı. Çiçek imgeleri ve çağlayan sesi çıkaran faydasız bir şey, ama yine de <em>saidar</em>’la ilişkili bir nesne. Aynı zamanda, kadın tüm diğer çömezlerin sırlarını keşfetmeye çalıştı ve genelde başarılı oldu. Ebou Dar’da, değil büyük bir hazine, tek bir <em>angreal</em> bile olsa, sence kadın burada kaldığı dört sene içinde bulmaz mıydı?”</p>

    <p>“Ben şalı <em>takıyorum,</em> Falion,” dedi Ispan sıradışı bir aksilikle. “Ve bütün bunları senin kadar iyi biliyorum. Bir yol daha olduğunu söyledin. Hangi yol?” Kadın beynini kullanmayı reddediyordu işte.</p>

    <p>“Moghedien’i hazine kadar mutlu edecek ne var?” Ispan ayağını yere vurarak ona bakmakla yetindi. “Nynaeve al’Meara, Ispan. Moghedien onu kovalamak için bıraktı bizi, ama açık ki kadın bir şekilde kaçmış. Eğer ona Nynaeve’i –ve yanında Trakand denen kızı– verirsek, yüz <em>sa’angreal</em> bulamamış olsak bile affeder bizi.” Elbette, bu Terkedilmişlerin ne kadar mantıksız olduğunu gösteriyordu. Aynı zamanda hem mantıksız, hem de sizden daha güçlü birilerinin yanında son derece dikkatli olmak en iyisiydi, elbette. Ispan daha güçlü değildi.</p>

    <p>“Onu, ilk ortaya çıktığı zaman, benim dediğim gibi öldürmeliydik,” diye tükürdü kadın. Ellerini sallayarak ileri geri yürüdü, pislikler terliklerinin altında gıcırdayarak ezildi. “Evet, evet, biliyorum. Saraydaki Aes Sedailer, onlar kuşkulanabilirdi. Onların dikkatini çekmek istemiyoruz. Ama Tanchico’yu unuttun mu? Tear’ı? O kızların geldiği her yere, arkalarından felaket geliyor. Bana sorarsan, onları öldüremiyorsak, Nynaeve al’Meara ile Elayne Trakand’dan olabildiğince uzak durmalıyız. Olabildiğince uzak!”</p>

    <p>“Sakin ol, Ispan. Sakin ol.” Falion’un yatıştırma çabası kadını daha fazla sinirlendirmiş gibiydi, ama Falion emindi. Mantık duyguyu bastırırdı.</p>

    <p class="paragraf">Dar, gölgeli ara sokağın göreceli serinliği içinde, ters çevrilmiş bir fıçının üzerinde oturmakta olan adam, kalabalık caddenin karşısındaki evi inceledi. Aniden yine başına dokunduğunu fark etti. Başı ağrımıyordu, ama başı bazen... tuhaf... geliyordu. Genellikle, hatırlayamadıkları hakkında düşündüğü zaman.</p>

    <p>Beyaz badanalı, üç katlı ev, sözde birkaç sene önce kuzeye yaptığı bir yolculuk sırasında tanıştığı iki arkadaşı tarafından ziyaret edilmekte olan bir kuyumcuya aitti. Arkadaşlar eve girerken bir kez görülmüştü, bir daha da ortaya çıkmamışlardı. Bunu öğrenmek kolay olmuştu, iki kadının Aes Sedai olduğunu öğrenmek biraz daha zor.</p>

    <p>Yırtık yelek içinde ince, genç bir adam, kafasında hiç de iyi olmayan düşünceler çevirerek, ıslık çala çala geldi ve onun fıçının üzerinde oturduğunu görünce durdu. Ceketi ve gölgede oturuyor olması –ve geri kalan özellikleri, diye ekledi hüzünle– muhtemelen cazip gelmişti. Ceketinin altına uzandı. Elleri artık kılıç kullanacak güç ve esneklikten yoksundu, ama otuz seneden uzun süredir üzerinde taşıdığı iki uzun bıçak birden fazla kılıç kullanıcısını şaşırtmıştı. Belki gözlerine de bir şey yansımıştı, çünkü genç adam vazgeçti ve ıslık çala çala uzaklaştı.</p>

    <p>Evin yanında, kuyumcunun ahırına giden kapı açıldı ve iki iri yarı adam kirlenmiş saman ve pislik dolu bir el arabasını iterek dışarı çıktı. Ne peşindeydiler? Arnin ve Nad ahır küreyecek adamlar değildi.</p>

    <p>Burada, gölgede kalmaya ve sonra Carridin’in küçük, şirin katilini bir kez daha bulup bulamayacağına bakmaya karar verdi.</p>

    <p>Elini bir daha başından çekti. Eninde sonunda hatırlayacaktı. Çok zamanı kalmamıştı, ama sahip olduğu tek şey buydu. Bu kadarını hatırlıyordu.</p>
  </div>
</body>
</html>
