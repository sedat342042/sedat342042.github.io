<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="31. Mashiara">31<br />
    Mashiara</h1>

    <p>Kayık iskeleden uzaklaşırken Nynaeve maskesini yanına, minderli sıranın üzerine fırlattı ve kollarını kavuşturarak, örgüsünü sıkı sıkı kavrayarak ve boşluğa bakarak arkasına yaslandı. Her şeye kaşlarını çatıyordu. Rüzgârı dinlediği zaman, hâlâ korkunç bir fırtınanın yaklaşmakta olduğunu duyuyordu, çatıları yerinden söken, ahırları dümdüz eden türden bir fırtınanın. Irmağın o anda dalgalanmasını dileyecekti neredeyse.</p>

    <p>“Hava bozmuyorsa, Nynaeve,” diye taklit etti, “o zaman gidecek kişi sen olmalısın. Gemiler Hanımı, aramızdaki en güçlü kadını yollamazsak alınabilir. Aes Sedailerin buna büyük önem verdiklerini biliyorlar. Bah!” Bunu söyleyen Elayne’di. “Bah” kısmı dışında. Elayne, Merilille’in saçmalıklarına tahammül etmenin, Nesta ile bir kez daha yüzleşmeye yeğ olduğunu düşünüyordu. Biri ile ilişkiniz kötü başlamışsa, düzeltmek kolay değildi –Mat Cauthon bunu kanıtlıyordu!– ve Nesta din Reas İki Ay ile ilişkileri biraz daha kötüleşirse, kadın hepsini işe koşmaya başlayabilirdi.</p>

    <p>“Korkunç kadın!” diye homurdandı Nynaeve, minderlerin üzerinde kıpırdanarak. Nynaeve Deniz Halkı’na onun gitmesini önerdiğinde Aviendha daha iyi davranmamıştı, o insanlar Aviendha karşısında büyülenmişti. Sesini tizleştirdi, titizleştirdi. Ses Aviendha’nınkine hiç benzemiyordu, ama ruh hali uyuyordu. “Bu sorunun ne olduğunu öğrenme zamanımız geldiğinde öğreniriz, Nynaeve al’Meara. Belki bugün Jaichim Carridin’i izleyerek öğreniriz.” Aiel kadını hiçbir şeyin korkutmadığı gerçeği olmasa, Aviendha’nın Carridin’i gözetleme hevesine bakarak, onun korktuğunu düşünürdü. Kalabalıklar tarafından itilip kakılarak sıcak sokakta geçen bir gün hoş olmazdı ve festival varken bugün daha da beter olurdu. Nynaeve kadının hoş, tazeleyici bir kayık gezintisinden zevk alacağını düşünürdü.</p>

    <p>Kayık sarsıldı. Hoş, tazeleyici bir kayık gezintisi, dedi Nynaeve kendi kendine. Koyda hoş, serin esintiler. Kuru değil, nemli esintiler. Kayık sallandı. “Ah, kan ve küller!” diye inledi. Şaşkınlık içinde, elini ağzına kapattı ve haklı bir öfke içinde topuklarını sıranın önüne vurdu. Deniz Halkı’na uzun süre tahammül etmesi gerekecekse, ağzından Mat’in dilindeki kadar çok pislik çıkması doğaldı. Mat hakkında düşünmek istemiyordu. O... o <em>adam</em> için bir gün daha ellerini kavuşturursa... saçlarını kökünden sökecekti! Şimdiye dek mantıksız bir şey istediğinden değil, ama Nynaeve onun her an mantıksız bir şey istemesini bekleyip duruyordu. Bir de tavırları vardı!..</p>

    <p>“Hayır!” dedi kararlılıkla. “Midemi sakinleştirmek istiyorum, bulandırmak değil.” Kayık yavaş yavaş sallanmaya başlamıştı. Nynaeve giysilerine yoğunlaşmaya çalıştı. Giysiler konusunda, Elayne gibi saplantılı değildi, ama ipekler ve danteller hakkında düşünmek onu yatıştırıyordu.</p>

    <p>Her şey, Gemiler Hanımı’nı etkilemek, kaybettikleri konumu yeniden kazanmak için seçilmişti. Ne işe yarayacaksa. Eteklerde, sarı çizgili yeşil ipek kullanılmıştı. Kol yenleri ve korse altın iplikle işlenmiş, etek uçları, bilekler ve yaka altın rengi dantellerle süslenmişti. Ciddiye alınmak istiyorsa, belki de yaka daha yüksek olmalıydı, ama Nynaeve’de daha yüksek yakalı elbise yoktu. Deniz Halkı gelenekleri düşünülünce, oldukça terbiyeliydi. Nesta onu olduğu gibi kabullenmek zorundaydı; Nynaeve al’Meara kimse için değişmeyecekti.</p>

    <p>Örgüsüne taktığı sarı, opal iğneler kendisinindi –Tarabon Panarch’ının armağanı– ama göğsündeki, zümrütler ve incilerle dolu, yelpaze şeklindeki altın kolye Tylin tarafından sağlanmıştı. Sahip olmayı düşlemediği kadar zengin bir parça; Mat’i getirdiği için bir armağan olduğunu söylemişti Tylin, ki bu hiç mantıklı gelmiyordu, ama belki de Kraliçe böylesine kıymetli bir armağan vermek için bir bahaneye ihtiyaç duyduğunu düşünüyordu. Altın-fildişi bilezikler Aviendha’dandı. Tek bir gümüş kolyeden daha fazlasını nadiren takan bir kadına göre, şaşırtıcı bir mücevher koleksiyonu vardı. Nynaeve, Aiel kadının hiç takmadığı şu güzel, güllerden ve dikenlerden oluşan fildişi bileziği de ödünç istemişti; şaşırtıcı şekilde, Aviendha en kıymetli malı oymuş gibi bileziği göğsüne bastırmıştı ve Elayne onu teselli etmeye başlamıştı. İkisi birbirlerinin omzuna yaslanıp ağlamaya başlasa şaşmazdı Nynaeve.</p>

    <p>O ikisinde, tuhaf bir şeyler dönüyordu. Bu tür saçmalıklara kapılmayacak kadar aklı başında kadınlar olduklarını bilmese, kaynağında bir erkeğin olduğunu düşünürdü. Eh, Aviendha son derece aklı başında bir kadındı; Elayne hâlâ Rand’ı özlüyordu, ama Nynaeve onu suçlayamazdı...</p>

    <p>Aniden tepesinde, dev miktarlarda <em>saidar</em> örgüleri hissetti ve...</p>

    <p>...ve tepetaklak tuzlu sularda çırpınmaya başladı. Hava bulmak için yukarı yüzmeye çalıştı, eteklerine dolandı, çırpındı. Başı suyun yüzüne çıktı ve suyun yüzeyinde süzülen minderlerin arasında, şaşkın şaşkın bakınarak, derin derin nefes aldı. Bir an sonra, tepesinde yamuk duran şeklin kamaradaki sıralardan biri olduğunu fark etti. Kamara duvarlarından bir parça da görebiliyordu. Bir hava cebinin içinde kalmıştı. Büyük değildi; kollarını tamamen uzatmadan iki yanına dokunabilirdi. Ama nasıl?.. İşitilir bir gümleme ırmağın dibine ulaştıklarını işaret etti; tepetaklak olmuş kamara sarsıldı, eğildi. Nynaeve hava cebinin biraz küçüldüğünü düşündü.</p>

    <p>İlk yapması gereken, herhangi bir şeyi düşünmeye başlamadan önce, tüm havayı kullanmadan sudan çıkmaktı. Yüzmeyi biliyordu –köydeyken, Suormanı’nda sık sık yüzmeye giderdi– onu rahatsız eden suyun çalkalanmaya başlamasıydı. Ciğerlerini doldurarak iki büklüm oldu ve kapının olması gereken yere yüzdü, etekleri yüzünden beceriksizce tekmeledi. Elbiseyi çıkarmak işe yarayabilirdi, ama ırmağın yüzüne üzerinde iç etekliği, çorapları ve mücevherlerinden başka hiçbir şey olmadan çıkacak değildi. Onları geride bırakmaya da niyeti yoktu. Dahası, kemer kesesini kaybetmeden elbisesini çıkarması imkânsızdı ve o kesenin içindekileri kaybetmektense boğulmayı tercih ederdi.</p>

    <p>Su karanlık ve ışıksızdı. Uzattığı parmakları tahtaya çarptı ve kapıyı bulana kadar oyma işini yokladı. Kapının kenarı boyunca gezdirdi parmaklarını –ve bir menteşe buldu. Kafasının içinde küfürler ederek, ihtiyatla diğer yanı yokladı. Evet! Kilidin kulpu! Kaldırdı ve dışa doğru ittirdi. Kapı beş santim oynadı –ve durdu.</p>

    <p>Nynaeve’in ciğerleri zorlanıyordu. Hava cebine geri yüzdü, ama yalnızca ciğerlerini yeniden doldurana kadar kaldı. Bu sefer kapıyı daha hızlı buldu. Parmaklarını aralıktan uzatarak kapının açılmasını neyin engellediğini anlamaya çalıştı. Parmakları çamura gömüldü. Belki küçük bir çukur kazıp... Biraz daha yükseği yokladı. Yine çamur. Gittikçe daha büyük telaşla, parmaklarını aralık boyunca gezdirdi, sonra inanmayı reddederek tersi yönde gezdirdi. Boylu boyunca, sağlam, yapış yapış çamurdan başka hiçbir şey bulamadı.</p>

    <p>Bu sefer, hava cebine geri yüzdüğünde, tepesindeki sıranın kenarına tutundu ve nefes nefese asılı kaldı. Kalbi çılgınca atıyordu. Hava... yoğunlaşmış gibiydi.</p>

    <p>“Burada ölmeyeceğim,” diye mırıldandı. “Burada ölmeyeceğim!”</p>

    <p>Eli berelenene kadar sırayı yumrukladı. Yönlendirmesine izin verecek öfkeyi bulmaya çalıştı. Ölmeyecekti. Burada değil. Yalnız. Nerede öldüğünü kimse bilemeyecekti. Mezarı olmayacaktı, yalnızca ırmağın dibinde çürüyen bir ceset. Kolu bir şapırtı ile düştü. Nefes almaya çalıştı. Gözlerinin önünde siyah ve gümüş rengi benekler dans ediyordu; bir tünelin içine bakar gibiydi. Öfkeli olmadığını fark etti belli belirsiz. <em>Saidar</em>’a uzanmaya çalıştı, ama artık ona dokunabileceğine inanmıyordu. Burada ölecekti. Umut olmadan. Lan olmadan. Ve umut kaybolduğu zaman, sönmeye yüz tutmuş bir mumun alevi gibi bilincin kıyılarında, hayatı boyunca hiç yapmadığı bir şey yaptı. Tamamen teslim oldu.</p>

    <p><em>Saidar</em> içine aktı, içini doldurdu.</p>

    <p>Tepesindeki ahşabın aniden dışa doğru büküldüğünü, patladığını zar zor fark etti. Hava kabarcıkları ile birlikte yukarı süzüldü, tahtadaki delikten geçip karanlığa sürüklendi. Belirsizce, bir şeyler yapması gerektiğini düşündü. Ne yapması gerektiğini zar zor hatırlıyordu. Evet. Suyu zayıfça tekmeledi; kollarını oynatarak yüzmeye çalıştı. Bedeni süzülmekle yetindi.</p>

    <p>Bir şey elbisesini yakaladı. Aklına bu karanlık derinliklerde köpekbalıkları, aslanbalıkları ve Işık bilir başka neler olabileceği geldi ve paniğe kapıldı. Bir bilinç kıvılcımı Güç’ten bahsetti, ama Nynaeve yumruklarını, ayaklarını çılgınca savurdu, parmak boğumlarının sağlam bir şey çarptığını hissetti. Ne yazık ki, aynı zamanda çığlık attı ya da atmaya çalıştı. Boğazından içeri dolan su çığlığını, <em>saidar</em>’ı boğdu. Neredeyse son bilinç zerresini de boğuyordu.</p>

    <p>Bir şey örgüsünü çekti, sonra yine ve Nynaeve sürüklenmeye başladı... bir yere doğru. Artık mücadele edecek durumda değildi, yenmekten bile korkacak durumda değildi.</p>

    <p>Aniden başı suyun yüzünü yardı. Arkadan eller dolandı ona –köpekbalığı değil, eller– ve kaburgalarını son derece aşina bir şekilde sıktı. Nynaeve öksürdü –burnundan su fışkırdı–, tekrar öksürdü, acıyla. Ve ürpererek nefes aldı. Hayatında hiçbir şey bu kadar tatlı gelmemişti.</p>

    <p>Bir el çenesini yakaladı ve aniden Nynaeve yine sürüklenmeye başladı. Dermansız kalmıştı. Tek yapabildiği sırtüstü süzülmek, nefes almak ve gökyüzüne bakmaktı. Öylesine mavi. Öylesine güzel. Gözlerindeki yanmanın tek sebebi tuzlu ırmak suyu değildi.</p>

    <p>Sonra bir kayığın kenarından yukarı itildi, kaba bir el poposundan ittirerek daha yukarı kaldırdı onu. Sonunda, kulaklarında pirinç küpeler olan iki sıska adam eğilip yakaladılar onu ve kayığa çektiler. Bir iki adım yürümesine yardım ettiler, ama Nynaeve’i kurtaran kişiye yardım etmek için onu bıraktıklarında Nynaeve ıslak lapadan yapılmış bir kule gibi çöküverdi.</p>

    <p>Titrek eller ve dizler üzerinde, birinin güverteye atıp bıraktığı kılıca, çizmelere ve yeşil cekete baktı. Ağzını açtı –ve midesindeki her şeyi, Eldar Irmağı’nı boşalttı. Tüm ırmağı, öğle yemeğini ve kahvaltısını döküyordu sanki; arada birkaç balık ve kendi terliklerini de yutmuş olduğunu görse şaşmazdı. Seslerin farkında vardığında ağzını elinin tersine siliyordu.</p>

    <p>“Lordum iyi mi? Lordum çok uzun süre dipte kaldı.”</p>

    <p>“Beni bırak, adam,” dedi gür bir ses. “Hanımı saracak bir şey bul.” Lan’in sesi, her gece işitmeyi düşlediği ses.</p>

    <p>Nynaeve iri iri açılmış gözlerle, feryadını bastırdı; öleceğini sandığı zaman hissettiği dehşet, şimdi içinden geçen dehşetin yanında hiç sayılırdı. Hiç! Bu bir kâbustu! Şimdi olamazdı! Bu şekilde değil! Boğulmuş bir sıçan gibi iki büklüm olmuş, midesini önüne dökmüşken değil!</p>

    <p>Düşünmeden <em>saidar</em>’a kucak açtı ve yönlendirdi. Giysilerindeki, saçlarındaki su hızla döküldü, yaşadığı talihsizliğe dair tüm izler frengi deliğinden akıp gitti. Ayağa fırlayarak çabucak kolyesini düzeltti, saçlarını ve elbisesini düzeltmek için elinden geleni yaptı, ama tuzlu sulara gömülmek ve sonra hızla kurumak ipekte epey tuz lekesi ve ancak sıcak ütü kullanan yetenekli bir elin giderebileceği kırışıklıklar bırakmıştı. Saç telleri kafasından fırlamak istiyordu ve örgüsündeki opaller öfkeli bir kedinin diken diken olmuş kuyruğunu süsler gibiydiler.</p>

    <p>Fark etmezdi. Nynaeve bir sükûnet timsaliydi, bahar başlangıcındaki esintiler kadar serin ve kendine hâkimdi... Lan arkadan yaklaşıp onu ürkütmesin, Nynaeve’in tamamen rezil olmasına sebep olmasın diye hızla döndü.</p>

    <p>Ancak Lan’in korkuluktan bu yana daha ikinci adımını atmakta olduğunu gördüğünde ne kadar hızlı hareket ettiğini fark etti. Gördüğü en güzel erkekti. Gömlek, pantolon ve çoraplar içinde, sırılsıklamken bile muhteşemdi. Sular sızdıran saçları yüzündeki sert hatlara yapışmıştı ve... Yüzünde, yumruk yemiş gibi, yarılmış, mor bir bere şişmekteydi. Nynaeve yumruğunun bir yere çarptığını hatırlayarak elini ağzına kapattı.</p>

    <p>“Ah, hayır! Ah, Lan, özür dilerim! İsteyerek yapmadım!” Aradaki mesafeyi aştığını hatırlamıyordu; yalnızca, oradaydı işte, ayakuçlarına basarak yükselmiş, parmaklarını nazikçe yaranın üzerine koymuştu. Beş Güç’ü beceriyle ördü ve adamın güneşten bronzlaşmış yanağı pürüzsüz hale geldi. Ama başka yerleri de incinmiş olabilirdi. Nynaeve Araştırmak için akışları ördü; yeni yaralarla karşılaşınca içten içe irkildi, tuhaf bir şey daha vardı, ama adam boğa kadar sağlıklı görünüyordu. Aynı zamanda, Nynaeve’i kurtarırken sırılsıklam olmuştu. Nynaeve, kendini kuruttuğu gibi kuruttu onu; su adamın ayaklarının dibine döküldü. Ona dokunmaktan kendini alamıyordu. İki elini onun sert yanaklarında, harika mavi gözlerinde, güçlü burnunda, kararlı dudaklarında, kulaklarında gezdirdi. O ipeksi, siyah saçları parmaklarıyla taradı, saçlarını tutan örülmüş deri bandı düzeltti. Dili de kendine ait bir iradeye sahip gibiydi. “Ah, Lan,” diye mırıldandı. “Gerçekten buradasın.” Biri kıkırdadı. Nynaeve değil –Nynaeve al’Meara kıkırdamazdı– ama biri kıkırdamıştı. “Düş değil. Ah, Işık, buradasın. Nasıl?”</p>

    <p>“Tarasin Sarayı’ndan bir hizmetkâr ırmağa gittiğini söyledi. İskeledeki bir adam da hangi kayığa bindiğini söyledi. Mandarb nalını düşürmese dün burada olurdum.”</p>

    <p>“Umurumda değil. Şimdi buradasın. Buradasın.” Kıkırdayan o değildi işte.</p>

    <p>“Belki de Aes Sedai’dir,” diye mırıldandı kayıkçılardan biri, pek de alçak olmayan bir sesle, “ama ben yine kadının kendini o kurdun ağzına tıkmaya kararlı bir ördekçik olduğunu söylerim.”</p>

    <p>Nynaeve’in yüzü kıpkırmızı oldu. Ellerini iki yanına, topuklarını güverteye indirdi. Başka zaman olsa, o adama haddini bildirirdi mutlaka. Başka zaman olsa, düşünebilirdi. Lan kafasındaki bütün düşünceleri kaçırtmıştı. Kolunu yakaladı. “Kamarada yalnız konuşabiliriz.” Kürekçilerden biri kıkırdamış mıydı?</p>

    <p>“Kılıcım ve...”</p>

    <p>“Ben getiririm,” dedi, güvertedeki eşyaları Hava akışları ile kaparak. O hödüklerden biri <em>gerçekten</em> kıkırdadı. Bir başka Hava akışı kamara kapısını çekip açtı. Nynaeve Lan’i, kılıcını ve kalanları içeri tıktı ve kapıyı güm diye kapattı.</p>

    <p>Işık, köydeki Calle Coplin bu kadar cüretkâr davranmazdı, herhalde. Üstelik, bütün tüccar korumaları Calle’nin doğum izini, yüzü kadar iyi tanırdı. Ama bu aynı şey değildi. Hiç değildi! Yine de, birazcık daha az... hevesli davransa bir zararı dokunmazdı. Elleri Lan’in yüzüne gitti yine –yalnızca saçlarını biraz daha düzeltmek için; o kadar– ve Lan iri elleriyle, nazikçe onun bileklerini yakaladı.</p>

    <p>“Bağ artık Myrelle’de,” dedi sessizce. “Sen kendine bir Muhafız bulana kadar beni sana ödünç veriyor.”</p>

    <p>Nynaeve sakin sakin sağ elini kurtardı ve tüm gücüyle Lan’in yüzüne tokat attı. Adamın başı yerinden kıpırdamadı bile, bu yüzden Nynaeve diğer elini de kurtardı ve daha sıkı bir tokat attı. “Nasıl yapabildin?” Yeterli olmamıştır diye, sorusunu yeni bir tokatla noktaladı. “Beklediğimi biliyordun!” Sırf anlatmak istediğini vurgulamak için bir tane daha gerekiyordu sanki. “Böyle bir şeyi nasıl yapabildin? Ona nasıl izin verebildin?” Bir tokat daha. “Kavrul, Lan Mandragoran! Kavrul! Kıyamet Çukuru’nun dibinde kavrul! Kavrul!”</p>

    <p>Adam –<em>lanet</em> adam– tek kelime etmedi. Edebileceğinden değil, elbette; nasıl bir bahane öne sürebilirdi ki? Nynaeve ona tokat ardına tokat yağdırırken oracıkta durdu, kılını kıpırdatmadı. Hiç kırpmadığı gözleri tuhaf görünüyordu. Nynaeve’in kızarttığı yanaklarına bakarak, görünse de olurdu. Ama Nynaeve’in tokatları adamı pek az etkilemişse de, Nynaeve’in avuçları fena halde yanmaya başlamıştı.</p>

    <p>Sert bir yüz ifadesi ile yumruğunu sıktı ve bütün gücüyle Lan’in karnına bir yumruk attı. Adam homurdandı. Hafifçe.</p>

    <p>“Bu meseleyi sakin ve mantıklı bir biçimde konuşacağız,” dedi, gerileyerek. “Yetişkinler olarak.” Lan başını sallamakla yetindi, oturdu ve çizmelerini yakına çekti! Nynaeve sol eliyle saçlarını yüzünden çekerken sağ elini arkasına saklayıp, berelenen parmaklarını Lan’e göstermeden gerdi. Adamın bu kadar sert olmaya hakkı yoktu, Nynaeve ona vurmak isterken değil. Lan’in bir kaburgasını çatlattığını ummak çok fazlaydı.</p>

    <p>“Ona teşekkür etmelisin, Nynaeve.” Adam nasıl bu kadar sakin konuşabiliyordu! Lan ayağını sıkıca bir çizmenin içine oturttu ve Nynaeve’e bakmadan; diğerini almak üzere eğildi. “Benimle bağ kurmak istemezdin.”</p>

    <p>Hava akışları adamın bir tutam saçını yakaladı ve başını acı verici bir şekilde arkaya çekti. “Bana dul otlarından vermek istemediğin hakkındaki o saçmalıkları tekrarlamaya bir daha cüret edersen –cüret etmen yeterli– Lan Mandragoran, ben... ben...” Yeterince etkili bir şey bulamadı. Tekmelemek yetmezdi. Myrelle. Myrelle ve Muhafızları. Kavrulası adam! Derisini şerit şerit doğramak bile yetmezdi!</p>

    <p>Lan, başı arkaya çekilmiş, öne eğilmiyordu sanki. Önkollarını dizlerine dayadı ve gözlerinde o tuhaf bakışla Nynaeve’i izledi. “Sana söylememeyi düşündüm, ama bilmeye hakkın var,” dedi. Yine de sesine bir tereddüt geldi; Lan asla tereddüt etmezdi. “Moiraine öldüğü zaman –bir Muhafız’ın Aes Sedaisi ile olan bağı koptuğu zaman– bazı değişimler olur...”</p>

    <p>Lan devam ederken Nynaeve’in kolları ona dolandı ve titrememek için sıkı sıkı sarıldı. Çeneleri sıkılmaktan ağrıyordu. Hızla elini çekiyormuş gibi, onu tutan akışı bıraktı, <em>saidar</em>’a bıraktı, ama Lan doğruldu ve bu dehşeti hiç irkilmeden, Nynaeve’i izleyerek anlatmaya devam etti. Nynaeve aniden Lan’in gözlerindeki, kışın yüreğinden de soğuk bakışı anladı. Öldüğünü bilen ve buna aldırmayan bir adamın gözleri, o uzun uykuyu hevesle bekleyen bir adamın gözleri. Ağlamama çabası ile Nynaeve’in gözleri yanıyordu.</p>

    <p>“İşte, görüyorsun,” diye bitirdi Lan, yalnızca dudaklarına dokunan bir gülümseme ile; kabullenen bir gülümseme, “bu iş bittiğinde, Aes Sedai yaklaşık bir sene acı çeker ve ben hâlâ ölü olurum. Sen bundan esirgendin. Sana son armağanım, <em>Mashiara.</em>” <em>Mashiara.</em> Kaybettiğim aşkım.</p>

    <p>“Ben bir Muhafız bulana kadar benim Muhafızım olacaksın, öyle mi?” Nynaeve’in sesi, sakinliği ile kendi kendini şaşırttı. Şimdi gözyaşlarına boğulamazdı. Gözyaşlarına boğulmayacaktı. Şimdi, her zamankinden de fazla, gücünü toplaması gerekiyordu.</p>

    <p>“Evet,” dedi Lan ihtiyatla, diğer çizmesini ayağına geçirerek. Her zaman, yarı ehli bir kurt gibi görünmüştü. Şimdi, gözleri daha da vahşi gösteriyordu onu.</p>

    <p>“Güzel.” Nynaeve eteklerini düzeltirken, kamarayı aşıp ona gitme dürtüsünü bastırdı. Korktuğunu görmesine izin veremezdi. “Çünkü onu buldum. Sen. Moiraine hayattayken bekledim ve diledim; Myrelle için aynısını yapmayacağım. Bağını bana verecek.” Myrelle Lan’in bağını ona verecekti. Kadını saçlarından yakalayıp sürükleye sürükleye Tar Valon’a götürmesi gerekse bile. Aslında, sırf genel prensipler gereği de sürükleyebilirdi. “Hiçbir şey söyleme,” dedi keskin bir sesle, Lan ağzını açtığı zaman. Parmakları kemer kesesine sürtündü. Kesenin içinde, ipek bir mendile sardığı, Lan’in mühür yüzüğü duruyordu. Bir çabayla sesini sakinleştirdi; adam hastaydı ve sert sözler hastalığına iyi gelmezdi. Ama gerçekten çaba göstermesi gerekmişti; onu baştan aşağı fırçalamak, sonra döndürüp diğer yandan fırçalamak istiyordu; onu ve o kadını her düşündüğünde örgüsünü kökünden sökmek istiyordu. Sesini sakin tutmak için çabalayarak sözlerine devam etti.</p>

    <p>“İki Nehir’de, Lan, biri diğerine yüzük verdiğinde, nişanlanmışlar sayılır.” Bu yalandı. Nynaeve Lan’in öfke içinde ayağa fırlamasını bekledi, ama Lan ihtiyatla gözlerini kırpıştırmakla yetindi. “Biz yeterince uzun süre nişanlı kaldık. Bugün evleneceğiz.”</p>

    <p>“Bunun için dua ederdim,” dedi Lan yumuşak sesle, sonra başını iki yana salladı. “Bunun neden olamayacağını biliyorsun, Nynaeve. Olabilse bile, Myrelle...”</p>

    <p>Öfkesine hâkim olmak, nazik davranmak için kendi kendine verdiği tüm sözlere rağmen Nynaeve <em>saidar</em>’a sarındı ve adam Nynaeve’in işitmek istemediği şeyi itiraf edemeden ağzını bir Hava tıkacı ile tıkadı. Lan itiraf etmediği sürece, hiçbir şey olmamış gibi davranabilirdi. Ama Myrelle’i bir ele geçirince! Opaller avucunu acıtıyordu. Elini, yanmış gibi örgüsünden çekti. Adam açık ağzının üzerinden kızgınlıkla ona bakarken Nynaeve parmaklarını onun saçlarını okşamakla meşgul etti. “Eşler ve diğer kadınlar arasındaki fark hakkında küçük bir ders,” dedi hafif bir sesle. Çok çabalaması gerekiyordu. “Benim yanımda bir daha Myrelle’in adını ağzına almazsan çok memnun olurum. Anladın mı?”</p>

    <p>Adam başını salladı ve Nynaeve akışı salıverdi, ama Lan ağzını biraz oynattıktan sonra, “İsim vermiyorum, Nynaeve, ama bağ sayesinde hissettiğim her şeyi onun bildiğini biliyorsun. Karı koca olursak...” dedi.</p>

    <p>Nynaeve yüzünün alev alacağını sandı. Bu hiç aklına gelmemişti! Lanet Myrelle! “Ben olduğumu bilmesini sağlamanın yolu var mı?” dedi sonunda ve yanakları gerçekten tutuşacaktı neredeyse. Özellikle de Lan hayretler içinde kahkaha atarak kamara duvarına yaslandığında.</p>

    <p>“Işık, Nynaeve, tam bir şahinsin! Işık! Ta şeyden bu yana gülmemiştim...” Neşesi soldu, gözlerindeki, bir anlığına solan soğukluk geri geldi. “Keşke olabilseydi, Nynaeve, ama...”</p>

    <p>“Olabilir ve olacak,” diye sözünü kesti Nynaeve. Fazla konuşmalarına izin verirseniz erkekler her zaman üste çıkıyor gibiydi. Kendini onun dizlerinin üzerine bıraktı. Henüz evli değillerdi, bu doğruydu, ama adam bu kayığın mindersiz sıralarından daha yumuşaktı. Nynaeve rahat etmek için biraz kıpırdandı. Eh, en azından sıralardan daha sert değildi. “Alışsan iyi olur. Lan Mandragoran. Kalbim sana ait ve sen de seninkinin bana ait olduğunu itiraf ettin. <em>Sen</em> bana aitsin ve seni bırakmayacağım. Benim Muhafızım ve kocam olacaksın, hem de çok uzun bir ömür boyunca. Ölmene izin vermeyeceğim. <em>Bunu</em> anlayabiliyor musun? Gerektiği kadar inatçı olabilirim.”</p>

    <p>“Hiç fark etmemiştim,” dedi Lan ve Nynaeve’in gözleri kısıldı. Adamın ses tonu fena halde... kuru gelmişti.</p>

    <p>“Artık biliyorsun,” dedi Nynaeve kararlılıkla. Başını çevirerek, adamın arkasındaki oyma işi perdenin ötesine baktı, sonra kamaranın önündeki perdenin ötesine bakmak için boynunu uzattı. Taş rıhtımdan uzanan uzun, taş iskelelerin önünden geçiyorlardı; Nynaeve ileride, daha fazla iskeleden ve akşam güneşi altında beyaz beyaz parlayan şehirden başka bir şey göremiyordu. “Nereye gidiyoruz?” diye mırıldandı.</p>

    <p>“Seni kayığa alır almaz bizi kıyıya çıkarmalarını söyledim,” dedi Lan. “Irmaktan bir an önce çıkmak en iyisi gibi geldi.”</p>

    <p>“Sen?..” Nynaeve ağzını kapattı. Lan Nynaeve’in nereye, neden gittiğini bilmiyordu; bildikleri ile, elinden gelenin en iyisini yapmıştı. Ve Nynaeve’in <em>hayatını</em> kurtarmıştı. “Henüz şehre dönemem, Lan.” Boğazını temizleyerek ses tonunu değiştirdi. Ona karşı ne kadar nazik olması gerekiyorsa gereksin, bu kadar tatlı Nynaeve’in midesini bulandırıyordu. “Deniz Halkı gemilerine, <em>Rüzgârdakoşan</em>’a gitmem gerekiyor.” Çok daha iyi; hafif, ama fazla hafif değil ve kararlı.</p>

    <p>“Nynaeve, kayığının tam arkasındaydım. Neler olduğunu gördüm. Benden elli adım ilerideydin ve bir sonraki anda elli adım geride gördüm kayığı ve batıyordu. Şerateş olmalı.” Daha fazlasını söylemesine gerek yoktu; Nynaeve onun adına söyledi, hem de Lan’in sahip olamayacağı kadar çok bilgiyle.</p>

    <p>“Moghedien,” diye nefes verdi. Ah, bir başka Terkedilmiş olabilirdi ya da belki, Kara Ajah’tan biri olabilirdi, ama Nynaeve emindi. Eh, Moghedien’i bir kez değil, iki kez yenmişti. Gerekirse bir üçüncü kez de yenebilirdi. Yüzü özgüvenini paylaşmıyor olmalıydı.</p>

    <p>“Korkma,” dedi Lan, yanağına dokunarak. “Ben yanındayken hiç korkma. Moghedien’le yüzleşmen gerekiyorsa, yönlendirmeni sağlayacak kadar öfkelendiririm seni. Bu konuda özel bir yeteneğim var gibi.”</p>

    <p>“Beni bir daha asla öfkelendirmeyeceksin,” diye başladı Nynaeve ve durdu, iri iri gözlerle ona baktı. “Öfkeli değilim,” dedi yavaşça.</p>

    <p>“Şimdi değil, ama gerektiğinde...”</p>

    <p>“Öfkeli değilim,” diye güldü Nynaeve. Sevinçle ayaklarını salladı, kahkahalar atarak yumruklarını Lan’in göğsüne indirdi. İçi <em>saidar</em>’la dolmuştu; bu sefer yalnızca yaşam ve coşku ile değil, aynı zamanda huşu ile de. Tüy kadar hafif Hava akışları ile Lan’in yanaklarını okşadı. “Öfkeli değilim, Lan,” diye fısıldadı.</p>

    <p>“Engelin kalkmış.” Lan onun sevincini paylaşarak sırıttı, ama sırıtışı gözlerini ısıtmadı.</p>

    <p><em>Sana bakacağım, Lan Mandragoran,</em> diye söz verdi Nynaeve sessizce. <em>Ölmene izin vermeyeceğim.</em> Onun göğsüne yaslandı, onu öpmeyi düşündü, hatta... <em>Sen Calle Coplin değilsin,</em> dedi kendi kendine, kararlılıkla.</p>

    <p>Aklına aniden korkunç bir düşünce geldi. Daha önce gelmediği için daha da korkunç. “Kayıkçılar?” dedi sessizce. “Korumalarım?” Lan hiçbir şey söylemeden başını salladı ve Nynaeve içini çekti. Korumalar. Işık, onların Nynaeve’in korumasına ihtiyacı vardı, Nynaeve’in onların korumasına değil. Suçunu Moghedien’e yıkacak dört ölüm daha. Binlercesinin üzerine dört tane daha, ama Nynaeve’i ilgilendirdiği kadarıyla bunlar kişiseldi. Eh, Moghedien sorununu şu anda halledecek durumu yoktu.</p>

    <p>Ayağa kalktı ve giysileri konusunda ne yapabileceğine bakmaya başladı. “Lan, kayıkçılara dönmelerini söyler misin? Bütün güçleriyle kürek çekmelerini söyle.” Yine de, gece çökmeden sarayı göremeyecekti. “Ve içlerinden birinin tarağa benzer bir şeyi olup olmadığını öğren.” Nesta ile bu şekilde yüzleşemezdi.</p>

    <p>Lan ceketini ve kılıcını aldı, eğilerek selam verdi. “Nasıl emrederseniz, Aes Sedai.”</p>

    <p>Nynaeve dudaklarını büzerek Lan’in kapıyı arkasından kapatmasını izledi. Ona gülüyordu, öyle mi? Nynaeve, <em>Rüzgârdakoşan</em>’da onları evlendirebilecek birinin olduğuna iddiaya girebilirdi. Ve Deniz Halkı’ndan anladığı kadarıyla, Lan Mandragoran’ın kendini, denileni yapmaya söz verirken bulacağına da iddiaya girebilirdi. O zaman kim kime gülüyor, görürlerdi.</p>

    <p>Kayık sarsılarak ve sallanarak dönmeye başladı. Nynaeve’in midesi, kayıkla birlikte çalkalandı.</p>

    <p>“Ah, Işık!” diye inledi, sıraya çökerek. Neden engelle birlikte bu mide bulantısını da kaybedememişti ki? <em>Saidar</em>’a kucak açarken, havanın tenine dokunmasını hissedebiliyordu ve her şeyi daha da kötüleştiriyordu. <em>Saidar</em>’ı bırakmanın da faydası olmuyordu. Bir daha kusmayacaktı. Lan’i sonunda onun kılacaktı. Bu harika bir gün olacaktı. Bir de fırtına yaklaştığını hissetmeyi bıraksa.</p>

    <p class="paragraf">Elayne kapıyı tıkladığında güneş çatıların üzerinde parlıyordu. Arkasındaki sokakta kalabalıklar dans ediyor, eğleniyorlar, havayı kahkahalar, şarkılar ve parfüm kokuları ile dolduruyorlardı. Elayne festivalden zevk alma şansı bulabilmeyi diledi aylak aylak. Birgitte’inki gibi bir kostüm giymek eğlenceli olabilirdi. Ya da, bu sabah gördüğü, Tylin’in nedimelerinden biri olan Leydi Riselle’in üzerindeki gibi. Maskeli dolaştığı sürece. Kapıyı daha yüksek sesle çaldı.</p>

    <p>Gri saçlı, kare çeneli hizmetçi kapıyı açtı. Elayne yeşil maskesini indirdiğinde yüzü aniden öfkeye boğuldu. “Sen! Ne demeye geri?..” Merilille maskesini çıkardığında, Adeleas ile diğerleri de taklit ettiği zaman öfkesi yerini bembeyaz bir surata bıraktı. Kadın açığa çıkan her yaşı belirsiz yüzle irkildi, hatta Sareitha’nınkinde bile. Belki o zamana kadar, görmeyi beklediği şeyleri görmeye başlamıştı.</p>

    <p>Hizmetçi ani bir feryatla kapıyı ittirip kapatmaya çalıştı, ama Birgitte Elayne’in yanından geçti ve tüylü omzunu kapıya dayayıp açtı. Hizmetçi birkaç adım geriledi, sonra kendini topladı, ama bağırmaya ya da kaçmaya niyetleniyorsa da, Birgitte bunu yapamadan yanında bitti ve kadının kolunu hemen omzunun altından yakaladı.</p>

    <p>“Sakin ol,” dedi Birgitte kararlılıkla. “Şamata, bağrışma istemiyoruz, değil mi?” Kadının kolunu yalnızca tutuyor, ona destek oluyor gibi görünüyordu, ama hizmetçi son derece dik ve kıpırtısız duruyordu. İri iri gözlerle Birgitte’in tüy sorguçlu maskesine bakarak başını yavaşça iki yana salladı.</p>

    <p>“Adın nedir?” diye sordu Elayne, herkes arkasından giriş holüne doluştuğu zaman. Kapı kapanarak dışarıdan gelen sesi boğdu. Hizmetçinin gözleri, herhangi birine çok uzun süre bakmaya dayanamıyormuş gibi, bir birine, bir ötekine kayıyordu.</p>

    <p>“C-c-cedora.”</p>

    <p>“Bizi Reanne’e götüreceksin, Cedora.” Cedora başını salladı; ağlamak üzere gibi görünüyordu.</p>

    <p>Birgitte kadının kolunu tutmaya devam ederken Cedora gergin gergin yukarı kata tırmandı. Elayne Birgitte’e kadını bırakmasını söylemeyi düşündü, ama istediği son şey kadının bağırarak alarm vermesi ve evdeki herkesin dört bir yana kaçışmasıydı. Elayne’in yönlendirmesi yerine Birgitte’in kas gücünü kullanmalarının sebebi buydu. Cedora’nın korkusunun çektiği acıdan daha büyük olduğunu düşündü. Bu gece herkes en az birazcık korkacaktı.</p>

    <p>“B-b-burada,” dedi Cedora, kırmızı bir kapıya doğru başını sallayarak. Nynaeve ile Elayne’in o talihsiz görüşmeyi yaşadığı oda. Elayne kapıyı açtı ve içeri girdi.</p>

    <p>Reanne oradaydı, On Üç Günah oyulmuş şömineye sırtını verip oturmuştu. Elayne’in daha önce hiç görmediği on iki kadın daha vardı. Açık yeşil duvarların dibindeki sandalyelere oturmuşlardı. Pencereler sıkı sıkı kapatılmış, perdeler çekilmişti ve hepsi terliyordu. Çoğu Ebou Dar elbiseleri giymişti, ama bir tanesinin teni zeytin rengiydi; çoğunun yüzünde çizgiler vardı ve en az bir tanesinin saçları kırlaşmaya başlamıştı ve her biri şu ya da bu ölçüde yönlendirebiliyordu. Yedi tanesi kırmızı kemer takıyordu. Elayne elinde olmadan içini çekti. Nynaeve haklı çıktığında, siz çığlık atmak isteyene kadar tekrarlardı bunu.</p>

    <p>Reanne, Cedora gibi kıpkırmızı bir yüzle, öfkeyle ayağa fırladı ve ilk sözleri de hemen hemen aynıydı. “Sen! Ne cüretle yüzünü burada?..” Sözcükler ve öfke, aynı sebepten dolayı söndü. Merilille ve diğerleri Elayne’in peşinden içeri girmişti. Kırmızı kemerli, derin yakalı, sarı saçlı bir kadın hafif bir ses çıkardı, gözleri arkaya yuvarlandı ve hiç kemiği yokmuş gibi kırmızı sandalyesinden kayıverdi. Kimse ona yardım etmeye kalkışmadı. Kimse Cedora’yı bir köşeye götürüp orada bırakan Birgitte’e bakmadı. Kimse nefes almıyor gibiydi. Elayne’in içinden, sırf ne olacağını görmek için “öcüü” diye bağırmak geçti.</p>

    <p>Reanne bembeyaz bir yüzle, olduğu yerde sallandı ve gözle görülür bir çabayla kendini toplamaya çalıştı, ama fazla başarılı olamadı. Kapının önünde dizilmiş beş serin yüzlü Aes Sedai’yi taraması ve başlarının kim olduğuna karar vermesi yalnızca bir an aldı. Sendeleyerek Merilille’e yaklaştı ve başını eğerek dizlerinin üzerine çöktü. “Bizi affedin, Aes Sedai.” Tapınırcasına konuşmuştu ve dizlerinden biraz daha az titriyordu. Aslında, zor konuşuyordu. “Yalnızca birkaç arkadaştan ibaretiz. Hiçbir şey yapmadık, hele Aes Sedailerin itibarını düşürecek bir şey, hiç. Bu kız size ne anlatmış olursa olsun, buna yemin ederim. Size ondan bahsedecektik, ama korktuk. Yalnızca konuşmak için toplanıyoruz. Onun bir Aes Sedai arkadaşı var. Onu da yakaladınız mı? Sizin için diğerini tarif edebilirim, Aes Sedai. Ne dilerseniz yaparım. Yemin ederim biz...”</p>

    <p>Merilille yüksek sesle boğazını temizledi. “Adın Reanne Corly, sanırım?” Reanne irkildi ve öyle olduğunu fısıldadı. Hâlâ yere, Gri Aes Sedai’nin ayaklarına bakıyordu. “Korkarım Elayne Sedai’ye hitaben konuşmalısın, Reanne.”</p>

    <p>Reanne’in başı, <em>son derece</em> tatminkâr bir şekilde, hızla kalktı. Merilille’e bakakaldı, sonra fincan fincan açılmış gözlerini yavaşça Elayne’e çevirdi. Dudaklarını yaladı. Uzun, derin bir nefes aldı. Dizlerinin üzerinde Elayne’e doğru döndü, başını eğdi. “Affınızı diliyorum, Aes Sedai,” dedi kurşun gibi ağır bir sesle. “Bilmiyordum. Ben...” Uzun, ümitsiz bir nefes daha aldı. “Ne ceza vermeye karar verirseniz, alçakgönüllülükle kabul ediyoruz, elbette, ama lütfen, yalvarırım inanın...”</p>

    <p>“Ah, kalk ayağa,” diye sözünü kesti Elayne sabırsızlıkla. Aes Sedai olduğunu bu kadının Merilille ile diğerlerini kabullendiği gibi kabullenmesini istiyordu, ama yaltaklanılması Elayne’in midesini bulandırıyordu. “Doğru. Ayağa kalk.” Reanne itaat edene kadar bekledi, sonra gidip kadının sandalyesine oturdu. Yaltaklanmaya gerek yoktu, ama kimin lafının dinlendiği konusunda kuşku kalmasını istemiyordu. “Rüzgârlar Çanağı’ndan haberiniz olduğunu hâlâ inkâr ediyor musun, Reanne?”</p>

    <p>Reanne ellerini açtı. “Aes Sedai,” dedi art niyetsiz bir tavırla, “değil bir <em>angreal</em> ya da <em>sa’angreal,</em> hiçbirimiz bir <em>ter’angreal</em> bile kullanmayız.” Art niyetsiz ve şehirdeki bir tilki kadar ihtiyatlı. “Sizi temin ederim, Aes Sedai’ymişiz gibi davranmaya çalışmadık bile. Biz yalnızca birkaç arkadaştan ibaretiz, görüyorsunuz. Beyaz Kule’ye girmemize bir kez izin verilmiş olduğu gerçeği ile birbirimize bağlandık. O kadar.”</p>

    <p>“Yalnızca birkaç arkadaş,” dedi Elayne kuru kuru, birbirine dayayıp kaldırdığı parmaklarının üzerinden. “Bir de Garenia var, elbette. Ve Berowin ve Derys ve Alise.”</p>

    <p>“Evet,” dedi Reanne gönülsüzce. “Onlar da var.”</p>

    <p>Elayne başını yavaşça iki yana salladı. “Reanne, Beyaz Kule Kandaşlarınızdan haberdar. Kule <em>eskiden beri</em> biliyordu.” Tearlı görünen, ama kuyumcular loncasının simgesini taşıyan mavi beyaz, ipek bir yelek giymiş esmer bir kadın boğuk bir feryat kopardı ve tombul ellerini ağzına bastırdı. İnce, saçları kırlaşmaya başlamış, kırmızı kemer takmış bir Saldaealı içini çekerek çöküverdi ve yerdeki sarı saçlı kadına katıldı. İki kadın daha, bayılacakmış gibi sallandı.</p>

    <p>Kendi adına, Reanne teyit için kapının önündeki Aes Sedailere baktı ve aradığı teyidi gördüğünü düşündü. Merilille’in yüzü dinginden çok buz gibiydi ve Sareitha yüzünü buruşturdu, sonra kendine hâkim oldu. Vandene ve Careane dudaklarını birbirine bastırmıştı. Adeleas bile onların ruh haline katılır gibiydi; daha önceden tanımadığı böcekleri incelermiş gibi, bakışlarını duvar boyunca dizilmiş, oturan kadınlar üzerinde gezdiriyordu. Elbette, Reanne’in gördükleri ve gerçekler anı değildi. Elayne’in kararını kabul etmişlerdi, ama ne kadar, “Evet, Elayne,” derlerse desinler, bu işten hoşlanmıyorlardı. Araya sıkıştırdıkları “Ama Elayne”ler olmasa, iki saat önce burada olurlardı. Bazen önderlik etmek, gütmek demekti.</p>

    <p>Reanne bayılmadı, ama yüzü korkuyla doldu. Ellerini yakarırcasına kaldırdı. “Kandaşları yok etmeyi mi düşünüyorsunuz? Bunca zaman sonra, neden şimdi? Ne yaptık ki şimdi üzerimize geliyorsunuz?”</p>

    <p>“Kimse sizi yok etmeyecek,” dedi Elayne ona. “Careane, madem kimse o ikisine yardım etmiyor, sen eder misin, lütfen?” Odadakiler yerlerinde sıçradılar, kızardılar, sonra Careane harekete geçmeyi başardı, bayılan iki kadının yanında birer kişi diz çöktü, burunlarının dibine kokulu tuzlar tuttular. “Amyrlin Makamı yönlendirebilen bütün kadınların Kule ile bağlantılı olmasını istiyor,” diye devam etti Elayne. “Öneri, kabul etmek isteyen bütün Kandaşlara açık.”</p>

    <p>O kadınların her birinin çevresine Hava akışları örseydi, onları daha kıpırtısız tutamazdı. O akışları sıksaydı, yuvalarından bu kadar uğramış gibi görünen gözler yaratamazdı. Bayılan kadınlardan biri aniden inledi ve öksürdü. Burnunun altında fazla uzun kalan minik tuz şişesini ittirdi. Bu herkesi kendine getirdi ve bir kakofoni başladı.</p>

    <p>“Yani Aes Sedai olabilir miyiz?” diye sordu kuyumcu yelekli Tearlı heyecanla. Aynı anda kırmızı kemeri herkesinkinden iki kat uzun, yuvarlak yüzlü bir kadın, “Öğrenmemize izin verecekler mi? Bize yine ders verecekler mi?” diye patladı. Acı verici ölçüde hevesli sesler, her yönden sel gibi akıyordu. “Gerçekten de biz?..” “Gerçekten bizi?..”</p>

    <p>Reanne öfkeyle onlara döndü. “Ivara, Sumeko, hepiniz, haddinizi aşıyorsunuz! Aes Sedailerin huzurunda konuşuyorsunuz! Aes Sedailerin <em>huzurunda</em> konuşuyorsunuz.” Titreyerek elini yüzünden geçirdi. Mahcup bir sessizlik çöktü. Bakışlar yere dikildi, yanaklar kızardı. O kırışık yüzlere, gri ve beyaz saçlara rağmen, Elayne’in aklına Sonuncu Çan’dan sonra Çömezler Sorumlusu’nun içeri girip bir yastık kavgasını bastığı bir çömez grubu geldi.</p>

    <p>Reanne tereddütle, parmak uçlarının arkasından Elayne’e baktı. “Gerçekten de Kule’ye dönmemize izin verilecek mi?” diye mırıldandı eline doğru.</p>

    <p>Elayne başını salladı. “Aes Sedai olmayı öğrenebilecekler bu fırsata sahip olacak, ama herkese yer var. Yönlendirebilen her kadına.”</p>

    <p>Reanne’in gözleri dökmediği yaşlarla parlıyordu. Elayne emin değildi, ama kadının, “Yeşil olabilirim,” diye fısıldadığını sandı. Yanına koşup ona sarılmamak çok zordu.</p>

    <p>Diğer Aes Sedailerin hiçbiri duygularını belli etmiyordu, ama Merilille daha da sertti. “Bir soru sorabilir miyim, Elayne? Reanne, kaç tane... sizlerden kaçını alacağız?” Kuşkusuz duraksadığı sırada, “kaç yabani ve ilk seferinde başaramayan kaç kadın?” sorusunu değiştirmişti.</p>

    <p>Reanne fark etmişse ya da tahmin etmişse bile, ya duymazdan geldi ya da umurunda değildi. “Bu öneriyi reddeden olacağını sanmıyorum,” dedi nefes nefese. “Herkese haber göndermek zaman alacak. Uzak duruyoruz, anlıyorsunuzdur, ki...” Endişe içinde, ağlamaklı bir şekilde kahkaha attı. “...Aes Sedailer bizi fark etmesin. Şu anda kütükte bin yedi yüz seksen üç isim var.”</p>

    <p>Çoğu Aes Sedai şokunu, sakin bir ifadenin arkasına saklamayı öğrenirdi. Yalnızca Sareitha’nın gözleri irileşti. Aynı zamanda, sözleri sessizce tekrarladı, ama Elayne kadının dudaklarını okuyabiliyordu. <em>İki bin yabani! Işık bize yardım et!</em> Elayne, yüzünü kontrol altına alabildiğinden emin olana kadar eteklerini düzeltirmiş gibi yaptı. Gerçekten de Işık’ın yardımına ihtiyaçları vardı.</p>

    <p>Reanne sessizliklerini yanlış anladı. “Daha fazlasını mı bekliyordunuz? Her sene kazalar birkaçımızı aramızdan alıp götürüyor. Ya da, başka herkeste olduğu gibi, doğal ölümler. Korkarım Kandaşlar son bin sene içinde azaldı. Belki de Beyaz Kule’den ayrılan kadınlara yaklaşmakta aşırı ihtiyatlı davrandık, ama sorgulanırken içlerinden birinin bizi ihbar edeceğinden korkuyorduk ve... ve...”</p>

    <p>“Hiç hayal kırıklığına uğramadık,” diye temin etti Elayne onu, yatıştırıcı jestler yaparak. Hayal kırıklığı? Neredeyse çılgınca kıkırdayacaktı. Aes Sedailerden iki kat fazla Kandaş vardı! Egwene, yönlendirebilen kadınları Kule’ye getirmek konusunda üzerine düşeni yapmadığını söyleyemezdi. Ama Kandaşlar yabanileri reddediyorsa... Konudan ayrılmamalıydı; Kandaşları Kule’ye kazandırmaktan daha önemli şeyler vardı. “Reanne,” dedi nazikçe, “Rüzgârlar Çanağı’nın nerede olabileceğini artık hatırlar mısın, sende?”</p>

    <p>Reanne kıpkırmızı kesildi. “Onlara hiç dokunmadık, Elayne Sedai. Neden topladılar onları, bilmiyorum. Bu Rüzgârlar Çanağı’nı hiç duymadık, ama tarif ettiğiniz gibi bir depo var. Yeri...”</p>

    <p>Aşağıda, bir kadın kısaca yönlendirdi. Biri saf dehşetle haykırdı.</p>

    <p>Elayne ok gibi yerinden fırladı. Diğerleri de öyle. Birgitte, o tüylerin arasından bir yerden bir hançer çıkardı.</p>

    <p>“Bu Derys olmalı,” dedi Reanne. “Evde, başka kimse yok.”</p>

    <p>Elayne öne atıldı ve Reanne kapıya yönelirken kadının kolunu yakaladı. “Daha Yeşil olmadın,” diye mırıldandı ve gamzeli gülümseme ile ödüllendirildi. Kadın aynı anda hem şaşırmış, hem memnun olmuş, hem de çekingendi. “Bunu biz halledeceğiz, Reanne.”</p>

    <p>Merilille ve diğerleri iki yana dizildiler. Elayne’in peşinden dışarı çıkmaya hazırlandılar, ama Birgitte herkesten önce kapıya vardı ve sırıtarak elini kapı koluna uzattı. Elayne yutkundu ve sessiz kaldı. Bu Muhafız’ın onuruydu, Gaidinler öyle derdi; ilk girecek ve son çıkacak kişi olmak. Ama yine de içini <em>saidar</em>’la doldurarak Muhafızını tehdit edecek herhangi bir şeyi ezmeye hazırlandı.</p>

    <p>Birgitte kulpu çeviremeden kapı açıldı.</p>

    <p>Mat, Elayne’in hatırladığı ince hizmetçiyi iterek, kasıla kasıla içeri girdi. “Burada olabileceğinizi düşünmüştüm ben de.” Derys’in dik bakışlarını görmezden gelerek küstahça sırıttı ve devam etti. “En sevdiğim meyhanede içki içen bir sürü Muhafız bulduğumda aklıma gelen bu oldu. Bir kadının peşinden Rahad’a gitmiştim. Tam olarak söylemek gerekirse, içinde kimsenin yaşamadığı bir evin tepesine. Kadın çıktıktan sonra, yerdeki tozlar sayesinde hangi odaya girdiğini açıkça görebildim. Kapısında kocaman, paslı, lanet bir kilit var, ama bin krona karşı popoma bir tekmeye iddiaya girerim, sizin Çanak o kapının arkasında.” Derys Mat’i tekmelemeye kalktı ve Mat kadını ittirdi ve kemerinden çektiği küçük bir hançeri elinde hoplatmaya başladı. “İçinizden biri bu yaban kedisine kimin tarafında olduğumu söyler mi? Bıçaklı kadınlar bugünlerde beni huzursuz ediyor.”</p>

    <p>“Bütün bunları zaten biliyoruz, Mat,” dedi Elayne. Eh, en azından öğrenmek üzereydiler ve Mat’in yüzündeki sersemlemiş bakış <em>paha biçilmezdi.</em> Birgitte’ten bir şey hissetti. Diğer kadın ona ifadesiz bir yüzle bakıyordu, ama Elayne’in kafasının arkasındaki o küçük duygu düğümü onaylamazlık saçıyordu. Muhtemelen Aviendha’nın da hoşuna gitmeyecekti. Ağzını açmak, Elayne’in yaptığı en zor işlerden biriydi. “Ama sana teşekkür etmeliyim, Mat. Aradığımız şeyi tamamen senin sayende bulduk.” Mat’in açık kalan ağzı, Elayne’in çektiği acıya değerdi.</p>

    <p>Mat ağzını çabucak kapattı, ama yine açtı ve, “O zaman bir tekne kiralayalım ve şu lanet çanağı alalım. Şansımız varsa Ebou Dar’dan bu gece ayrılabiliriz,” dedi.</p>

    <p>“Bu saçma, Mat. Ve seni küçük düşürdüğümü söyleme bana. Karanlıkta Rahad’da sürünmeyeceğiz ve çanağı kullanana kadar Ebou Dar’dan ayrılmayacağız.”</p>

    <p>Mat itiraz etmeye çalıştı, elbette, ama Derys Mat’in dikkatinin başka yerde olmasından faydalanarak yine ona tekme atmaya çalıştı. İnce kadın peşinden koşarken, Mat, birilerinin ona yardım etmesi hakkında ciyaklayarak Birgitte’in arkasına kaçtı.</p>

    <p>“O senin Muhafızın mı, Elayne Sedai?” diye sordu Reanne kuşkuyla.</p>

    <p>“Işık, hayır! Muhafızım Birgitte.” Reanne’in ağzı açık kaldı. Bir soruyu yanıtladığına göre, kendisinin de bir soru sorabileceğine karar verdi Elayne. Başka bir Aes Sedai’ye soramayacağı bir soru. “Reanne, bana söylemende sakınca yoksa, kaç yaşındasın?”</p>

    <p>Kadın Mat’e bakarak duraksadı, ama Mat hâlâ sırıtmakta olan Birgitte’i Derys’e karşı siper etmeye çalışıyordu. “Gelecek isim günümde,” dedi Reanne, dünyadaki en olağan şeymiş gibi, “dört yüz on iki yaşında olacağım.”</p>

    <p>Merilille düşüp bayıldı.</p>
  </div>
</body>
</html>
