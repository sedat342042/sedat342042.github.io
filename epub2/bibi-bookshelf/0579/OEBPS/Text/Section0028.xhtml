<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="18. Sabanın Toprağı Kırdığı Gibi">18<br />
    Sabanın Toprağı Kırdığı Gibi</h1>

    <p>Rand <em>saidin</em>’i kavrayarak giriş odasının bir köşesine ördüğü düğümü çözdü. Sonra Tek Güç’ü bıraktı, küçük, gümüş zarflı kadehini kaldırdı ve, “Biraz daha çay,” dedi. Lews Therin kafasının arkasında öfkeyle homurdandı.</p>

    <p>Ağır yaldız kaplı, oymalı sandalyeler karşılıklı olarak, cilalı taş zemine kakılmış, iki adım genişliğindeki altın Yükselen Güneş’in iki yanına dizilmişti. Tamamen altından yapılmış gibi görünecek kadar yaldızlanmış bir başka yüksek sandalye, aynı ölçüde süslü küçük bir kürsünün üzerinde duruyordu, ama Rand özellikle bunun için serilmiş, yeşil, altın rengi ve mavi renklerle dokunmuş, Tear labirenti desenli halının üzerine bağdaş kurarak oturdu. Karşısında oturan üç klan şefi, kendilerine de sandalye gösterilmiş olsa da, Rand’ın onları sandalyeye oturarak karşılamasından memnun kalmazdı. O adamlar da dikkatle ilerlenmesi gereken bir labirent gibiydi. Rand gömlekle duruyordu, kol yenlerini önkollarından yukarı iterek, onlara dolanmış, metalik renklerle pırıldayan kızıl altın Ejderleri sergiliyordu. Üç Aiel adamın yalnızca sol kollarında taşıdıkları Ejderler <em>cadin’sor</em>’larının altında kalmıştı. Bu şekilde hatırlatması –onun da ölümü göze alarak Rhuidean yolculuğunu yaptığını hatırlatması– gereksizdi belki. Belki.</p>

    <p>O üç yüz Merana’nın mühürlenmiş beklediği köşeden gelmesini beklerken pek az şey ele veriyordu. Janwin’in kırışık yüzü eskimiş ahşaptan oyulmuş gibiydi, ama zaten hep böyle görünürdü ve mavi gri gözleri fırtınalı görünüyorsa, onlar da hep öyle görünürdü. Saçları bile fırtına bulutlarına benziyordu. Ama istikrarlı bir mizacı vardı. Indirian ile tek gözlü Mandelain bambaşka şeyler düşünür gibiydi, ama onların da kırpılmayan gözleri kadındaydı. Aniden Lews Therin, o da Rand’ın gözlerinden izliyormuş gibi sustu.</p>

    <p>Merana’nın yaşı belirsiz hatları klan şeflerinin yüzlerinden de ifadesizdi. Açık gri eteğini düzelterek çöktü ve Rand’ın yanında diz çöküp çaydanlığı kaldırdı. Ayak, kulp ve kapak yerine leopar figürleri konulmuş, altına boyalı gümüşten, dev bir şeydi ve kaldırmak için kadının iki elini birden kullanması gerekmişti. Dikkatle Rand’ın fincanını doldururken biraz sallandı. Kadının tavırları, bu işi sırf kendi istediği için, adamların anlamaya başlayamayacağı sebeplerden dolayı yaptığını söylüyordu; tavırları kadının Aes Sedai olduğunu bağıra çağıra ilan ediyordu. Bu iyi miydi, yoksa kötü mü?</p>

    <p>“İzin almadan yönlendirmelerine izin vermiyorum,” dedi Rand. Klan şefleri sessizliklerini korudular. Merana kalktı ve gidip sırayla her birinin önünde diz çöktü. Mandelain geniş eliyle fincanını kapatarak daha fazla çay istemediğini ifade etti. Diğer ikisi fincanlarını uzattılar, birinin mavi gri, diğerinin yeşil gözleri kadını süzdü. Ne görüyorlardı? Rand başka ne yapabilirdi?</p>

    <p>Kadın ağır çaydanlığı leopar kulplu tepsiye bıraktı ve dizleri üzerinde kaldı. “Lord Ejder’e başka ne şekilde hizmet edebilirim?”</p>

    <p>Sesi bir kendine hâkimiyet örneği idi, ama Rand köşesine dönmesini işaret ettikten sonra, kadın kalkıp döndükten sonra, ince elleri bir anlığına eteğini kavradı. Ama döndüğü zaman Dashiva ve Narishma ile yüz yüze geldiğinden de olabilirdi. İki Asha’man –aslında Narishma yalnızca bir askerdi, Asha’manların en düşük düzeyindeydi, yakasında ne kılıç, ne de Ejder vardı– duvarlara dizilmiş yüksek, altın çerçeveli aynalardan ikisinin arasında kıpırdamadan, duygusuzca bekliyorlardı. En azından, genç olan adam ilk bakışta kıpırtısız ve duygusuz görünüyordu. Başparmaklarını kılıç kemerinin arkasına takmış, Merana’yı görmezden geliyor, Rand ve Aiellere pek az dikkat ediyordu, ama ikinci bakışta aşırı iri, siyah gözlerinin asla belli bir yerde kalmadığını, her an hiç yoktan bir şeyin çıkıp saldırmasını beklermiş gibi dolandıklarını görebiliyordunuz. Saldırmayacaklarını kim bilebilirdi ki? Dashiva’nın aklı bir karış havada gibiydi; dudakları sessizce oynuyor, gözleri kırpışıyor, kaşları yok yere çatılıyordu.</p>

    <p>Rand Asha’manlara baktığında Lews Therin hırladı, ama Rand’ın kafasının içindeki ölü adamı asıl meşgul eden Merana idi. <em>Yalnızca bir aptal, bir aslan ya da bir kadının gerçekten evcilleştirilebileceğine inanır.</em></p>

    <p>Rand sinirle sesi bastırıp küçük bir vızıltıya indirgedi. Lews Therin sesini zorla duyurabilirdi, ama bunun için çaba göstermesi gerekirdi. Rand <em>saidin</em> kavrayarak bir büyü ördü ve Merana ile konuşmalar arasına bir engel koydu. Kaynak’ı bırakınca siniri, kafasının içindeki, kızıl kömürlerin üzerine damlayan su damlaları gibi tıslama daha da arttı. Lews Therin’in uzak, delice sayıklamaları ile eşzamanlı olarak gelen bir yankı.</p>

    <p>Merana göremediği, hissedemediği engelin arkasında, başını kaldırarak, kollarına bir şal asılmış gibi ellerini kavuşturarak bekledi. Tepeden tırnağa Aes Sedai. Kadın Rand’ı ve klan şeflerini serin, sarı benekli açık kahverengi gözlerle izledi. <em>Diğer Aes Sedailer size ne kadar ihtiyacımız olduğunu fark etmiyorlar,</em> demişti ona bu sabah, bu odada, <em>ama sadakat yemini eden hepimiz, Üç Yemin’i ihlal etmeyen bütün emirlerinize itaat edeceğiz.</em> Kadın Sorilea eşliğinde geldiğinde Rand daha yeni uyanmıştı. İkisi de Rand’ın hâlâ sabahlığı içinde oturmasına, kahvaltı ekmeğinden ancak tek lokma alabilmiş olmasına hiç aldırış etmemişlerdi. <em>Pazarlık ve arabuluculuk konusunda yeteneğim vardır. Diğer Aes Sedailerin de başka yetenekleri vardır. İzin verin, yemin ettiğimiz gibi hizmet edelim size. İzin verin ben hizmet edeyim. Size ihtiyacımız var, ama sizin de bize biraz ihtiyacınız var.</em></p>

    <p>Her zamanki gibi, Alanna beyninin bir köşesindeydi. Kadın yine ağlıyordu. Onun neden bu kadar çok ağladığını anlayamıyordu Rand. Çağrılmadan yanına gelmesini ya da Kızlardan bir eşlikçi grubu olmadan odasından çıkmasını yasaklamıştı –dün gece ona yemin eden Aes Sedailere Saray’da oda bulunmuştu, böylece Rand onlara göz kulak olabilecekti– ama kadın onunla bağ kurduğundan beri gözyaşları hissediyordu, gözyaşları ve pençelerce paramparça edilirmiş gibi, ham bir ıstırap. Bazen daha az, bazen daha fazlaydı, ama her zaman oradaydı. Alanna da ona yemin eden Aes Sedailere ihtiyacı olduğunu söylemişti, sonunda kıpkırmızı bir yüzle, yanaklarından yaşlar akarak çığlık çığlığa söylemiş, sonra koşarak kaçmıştı. O da hizmet etmekten bahsetmişti, ama Rand iki kadının da aklındakinin, Merana’nın şimdi yaptığı gibi hizmet etmek olduğundan kuşkuluydu. Belki bir tür üniforma ile daha açık anlatabilirdi.</p>

    <p>Klan şefleri Merana’nın onları izlemesini izlediler. Düşüncelerini tek bir kirpiğin oynaması ile bile belli etmediler.</p>

    <p>“Bilgeler size Aes Sedailerin nerede durduğunu söyledi,” dedi Rand açıksözlülükle. Sorilea adamların bildiğini söylemişti, ama söylemese de, Merana’nın reverans yapıp hizmet gördüğünü ilk keşfettiklerinde şaşırmamalarından da anlaşılabilirdi bu gerçek. “Tepsiyi getirip çay doldurduğunu gördünüz. Benim dediğim gibi gelip gittiğini de gördünüz. İstiyorsanız biraz da dans ettireyim.” Aielleri Aes Sedailerin tasmasının ucunda olmadığına ikna etmek, şu anda Rand’ın onlardan ihtiyaç duyduğu en önemli hizmetti. Gerekirse hepsini dans ettirirdi.</p>

    <p>Mandelain, düşünmek için biraz zamana ihtiyaç duyduğunda hep yaptığı gibi, sağ gözünü örten gri yeşil yamayı düzeltti. Yanağından başlayan büzülmüş bir yara izi deri yamanın altından geçiyor, hemen hemen kel kafasının yarısına kadar uzanıyordu. Sonunda konuştuğunda, Rand’dan birazcık daha az açıksözlüydü. “Bazıları Aes Sedailerin, istediği şeyi elde etmek için hemen her şeyi yapabileceğini söylüyor.”</p>

    <p>Indirian gür, beyaz kaşlarını indirdi ve uzun burnunun üzerinden çayına baktı. Bir Aiel için orta boyluydu, Rand’dan yarım el daha kısaydı, ama adamdaki her şey uzun görünüyordu. Kıraç’ın sıcağı adamın fazla gelen etlerini eritmiş, üzerine biraz da fazla gelmeyenleri kavurmuş gibi görünüyordu. Elmacık kemikleri çıkıktı ve gözleri mağaralara oturtulmuş zümrütler gibiydi. “Aes Sedailerden bahsetmek hoşuma gitmiyor.” O sıska yüzden çıkan gür, zengin sesi insanı hep şaşırtırdı. “Olan oldu. Bırakın onlarla Bilgeler ilgilensin.”</p>

    <p>“Shaido itlerinden bahsetmek daha iyi,” dedi Janwin ılımlı bir sesle. O haşin yüzden bu sesin çıkması da insanı şoke ediyordu. “Birkaç ay, en fazla yarım sene içinde, öldürülebilen her Shaido ölecek –ya da <em>gai’shain</em> yapılacak.” Sesinin yumuşak olması, adamın yumuşak olduğu anlamına gelmiyordu. Diğer ikisi başlarını salladılar. Mandelain hevesle gülümsedi.</p>

    <p>Yine de ikna olmuş görünmüyorlardı. Bu görüşmenin sebebi sözde Shaidolardı ve en önemli konu olmasa da, önemli olmadıkları söylenemezdi. Önemsiz değil –Shaidolar uzun süredir baş belası olmuşlardı– yalnızca, onun kitabında Aes Sedailer ile aynı sayfada değil. Ama sorun çıkarıyorlardı. Timolan’ın Miagomalarına katılan üç klan Kardeşkatili’nin Hançeri’ne yaklaşmışlardı bile ve Janwin’in dediğini yapabilirlerdi, ama <em>gai’shain</em> yapılamayacak, öldürülemeyecek olanlar vardı. Bazıları diğerlerinden daha kritik birer sorundu. “Ya Bilgeler?” diye sordu.</p>

    <p>Bir an adamların yüzleri okunmaz hale geldi; bunu Aes Sedailer bile Aieller kadar iyi yapamazdı. Tek Güç’le yüzleşmek onları korkulmazdı, en azından belli etmezlerdi; kimse ölümden kaçamazdı, Aieller buna inanırdı ve öfkeye kapılmış yüz Aes Sedai, yalnız bir Aiel’in kaldırdığı peçeyi indiremezlerdi. Ama Bilgelerin Dumai Kuyuları’ndaki savaşa katıldığını öğrenmek, güneşin gece doğduğunu, ayın gündüz, kan kırmızı bir gökyüzünde yükseldiğini görmek kadar büyük bir darbe olmuştu onlar için.</p>

    <p>“Sarinde hemen hemen bütün Bilgelerin <em>algai’d’siswai</em> ile birlikte koşacağını söyledi,” dedi Indirian sonunda, gönülsüzce. Sarinde onu takip ederek Kızıl Pınarlardan, Codarraların klan mezrasından gelen Bilge idi. Belki “takip etmek” doğru laf değildi; Bilgeler nadiren takip ederlerdi. Her durumda, Codarra, Shiande ve Daryne Bilgelerinin çoğu mızraklarla birlikte kuzeye gidecekti. “Shaido Bilgelerinin işi... Bilgeler tarafından görülecek.” Adamın ağzı tiksinti ile çarpıldı.</p>

    <p>“Her şey değişiyor.” Janwin’in sesi her zamankinden de yumuşaktı. Söylediğine inanıyordu, ama inanmak istemiyordu. Bilgelerin savaşa katılması, Aieller kadar eski gelenekleri ihlal ediyordu.</p>

    <p>Mandelain abartılı bir özen ile fincanını indirdi. “Corehuin düş sona ermeden Jair’i bir kez daha görmek istiyor. Ben de öyle.” Tıpkı Bael ve Rhuarc gibi, onun da iki karısı vardı; diğer şeflerin yalnızca birer tane vardı. Timolan dışında, ama dul kalmış şefler nadiren yalnız kalırlardı. Bilgeler onların yalnız kalmamasına özen gösterirdi. “Aramızdan herhangi biri bir daha güneşin Üç Kat Topraklar’da doğduğunu görecek mi?”</p>

    <p>“Umarım görür,” dedi Rand yavaşça. <em>Sabanın toprağı kırdığı gibi, o da insanların yaşamlarım kıracak ve var olan her şey onun gözlerindeki ateşle kavrulacak. Ayak izlerinde savaş boruları ötecek, kuzgunlar sesiyle beslenecek ve kılıçlar tacını giyecek.</em> Ejder Kehanetleri, Karanlık Varlık karşısında zafer dışında pek az konuda umut veriyordu ve onun da yalnızca olası olduğunu söylüyordu. Rhuidean Kehaneti, Aiel Kehaneti, Rand’ın onları yok edeceğini söylüyordu. Onun yüzünden klanlar kasvete kapılıyor, kadim gelenekler paramparça oluyordu. Aes Sedailer olmasa bile, şeflerden bazılarının, kollarında Ejderler olsa da olmasa da, Rand al’Thor’u takip etmekle doğru işi mi yaptıklarını merak etmelerine şaşmamak gerekirdi. “Umarım görür.”</p>

    <p>“Her zaman su ve gölge bulasın, Rand al’Thor,” dedi Indirian.</p>

    <p>Onlar gittikten sonra Rand fincanın içine kaşlarını çatarak oturdu, ama koyu renk çayın içinde yanıt bulamadı. Sonunda fincanı tepsinin yanına koydu ve kol yenlerini indirdi. Merana’nın gözleri, düşüncelerini çekip çıkartmaya çalışıyormuş gibi, ona dikilmişti. Kadında sabırsızlık işaretleri de vardı. Rand, sesleri duyabilene kadar köşede kalması gerektiğini söylemişti. Klan şefleri gittikten sonra neden köşesinden çıkamadığını merak ediyordu kuşkusuz. Yaklaşıp, konuşulanları öğrenmek istiyordu.</p>

    <p>“Sence Aes Sedai iplerinde dans ettiğimi mi düşünüyorlar?” dedi.</p>

    <p>Genç Narishma irkildi. Aslında, Rand’dan biraz büyüktü, ama beş altı yaş küçük gösteriyordu. Yanıt ondaymış gibi Merana’ya baktı ve huzursuzlukla omuzlarını kaldırdı. “Ben... bilmiyorum, Lord Ejder.”</p>

    <p>Dashiva gözlerini kırpıştırdı ve kendi kendine mırıldanmayı bıraktı. Başını kuş gibi, yana eğerek yan yan Rand’a baktı. “İtaat ettikleri sürece fark eder mi?”</p>

    <p>“Eder,” dedi Rand. Dashiva omuzlarını silkti ve Narishma düşünceli düşünceli kaşlarını çattı; ikisi de anlamıyor gibiydi, ama belki Narishma sonunda çözebilirdi.</p>

    <p>Kürsüsünün üzerindeki tahtın arkasında, taş zemin üzerine haritalar saçılmıştı. Rand’ın onları bıraktığı yerlerde, rulo yapılmış, katlanmış ya da açılmış halde duruyorlardı. Rand bazılarını çizmesinin ucu ile kaydırdı. Aynı anda idare edilmesi gereken bir sürü şey. Kuzey Cairhien, Kardeşkatili’nin Hançeri denen dağlar, şehrin çevresindeki bölge. Illian, ta Far Madding’e kadar Maredo Ovaları. Tar Valon adası ve çevre kasabalar ve köyler. Ghealdan ve Amadicia’nın bir kısmı. Kafasının içinde hareket ve renk vardı. Lews Therin uzaklardan inledi, güldü, Asha’manları öldürmek, Terkedilmişleri öldürmek hakkında solgun, delice homurtular. İntihar etmek hakkında. Alanna ağlamayı bırakmıştı, keskin ıstırabı ince bir öfke hissinin altında boğulmuştu. Rand ellerini saçlarından geçirdi ve şakaklarına bastırdı. Kendi kafasının içinde yalnız olmak nasıl bir şeydi? Hatırlayamıyordu.</p>

    <p>Yüksek kapılardan biri açıldı ve koridorda nöbet tutan Kızlardan biri içeri girdi. Canlı, sarı kızıl saçları ve her şeye sırıtan yüzü ile Riallin tombul görünmeyi başarıyordu. En azından bir Kız için tombul. “Berelain sur Paendrag ile Annoura Larisen <em>Car’a’carn</em>’ı görmek istiyorlar,” diye bildirdi. Sesi ilk isimde sıcak ve dostça, ikincisinde soğuk ve ifadesiz çıkmıştı, ama sırıtışı hiç değişmemişti.</p>

    <p>Rand içini çekti ve içeri gelmelerini söylemek için ağzını açtı, ama Berelain beklemedi. Fırtına gibi içeri daldı. Annoura, biraz daha sakin bir tavırla, arkasından girdi. Aes Sedai Dashiva ile Narishma’yı görünce biraz ürktü ve Merana’nın köşede durduğunu görünce merakla baktı. Berelain değil.</p>

    <p>“Bunun anlamı nedir, Lord Ejder?” diye sordu, Rand’ın o sabah gönderdiği mektubu sallayarak. Odayı aşıp burnunun altına uzattı. “Neden Mayene’e dönüyorum? Burayı, sizin adınıza iyi idare ettim ve siz bunu biliyorsunuz. Colavaere’in kendi kendini tahta çıkarmasını engelleyemedim, ama en azından sizin yaptığınız yasaları değiştirmesini engelledim. Neden uzaklaştırılıyorum? Ve neden bu bana bir mektupla söyleniyor? Yüzüme değil. Mektupla, hizmetlerim için teşekkür ediliyor ve vergi toplama işi bitmiş bir memur gibi kovuluyorum.”</p>

    <p>Mayene Başı öfkeliyken bile Rand’ın gördüğü en güzel kadınlardan biriydi. Siyah saçları dalga dalga omuzlarına dökülüyor, kör bir adamın bile alık alık bakmasına sebep olacak bir yüzü çevreliyordu. Bir erkek o kara gözlerin içinde boğulup gidebilirdi. Bugün üzerinde pırıl pırıl, gümüş rengi ipekten bir elbise vardı. Elbise incecikti, bir âşığı geceleyin eğlendirmeye daha uygundu. Aslında, yakası kıl payı daha açık olsa, kadın o elbiseyi başkalarının önünde giyemeyecekti. Bu durumda bile, giymesinin uygun olduğundan kuşkuluydu Rand. O mektubu yazarken kendi kendine, çok fazla işi olduğu için, kadınla tartışmaya zaman ayıramayacağı için bu yöntemi seçtiğini söylemişti. Aslında kadına bakmaktan fazla zevk alıyordu; bir sebepten, bunun... tam olarak değil, ama bir şekilde yanlış olduğunu hissetmeye başlamıştı.</p>

    <p>Kadın belirir belirmez Lews Therin sayıklamayı bırakıp usulca mırıldanmaya başladı. Tıpkı bir kadını hayran hayran süzerken yaptığı gibi. Rand aniden kendi kulak memesini ellediğini fark etti ve şoke oldu. Mırıldanma gibi, Lews Therin’in düşünmeden yaptığı bir şey olduğunu anladı. Elini yana indirdi, ama bir anlığına eli yine kulağına gitmek istedi.</p>

    <p><em>Kavrulası, bu benim bedenim!</em> Düşünce bir hırlama gibiydi. <em>Benim!</em> Lews Therin’in mırıldanması şaşkınlık ve kafa karışıklığı içinde kesildi; ölü adam ses çıkarmadan, Rand’ın beyninin en derin gölgelerinin arasına kaçtı.</p>

    <p>Rand’ın sessizliği etkili olmuştu. Berelain mektubu indirdi ve öfkesi kayboldu. Biraz. Gözlerini onunkilere dikerek. Rand’ın yanaklarını kızartan derin bir nefes aldı. “Lord Ejder...”</p>

    <p>“Nedenini biliyorsun,” diye araya girdi Rand. Kadının yalnızca gözlerine bakmak kolay değildi. Tuhaf bir şekilde, kendini Min’in burada olmasını dilerken buldu. Çok tuhaf. Şu anda onun görülerinin bir faydası olmazdı. “Bu sabah o Deniz Halkı gemisinden dönerken, rıhtımda elinde bir hançerle bekleyen biri vardı.”</p>

    <p>Berelain başını horgörüyle arkaya attı. “Üç adımdan daha yakınıma sokulamadı. Yanımda Kanatlı Askerler’den bir düzinesi ve Lord Kumandan Gallenne vardı.” Nurelle Kanatlı Askerler’den bir kısmını Dumai Kuyuları’na götürmüştü, ama bir bütün olarak Kanatlı Askerler’in kumandanı Gallenne idi. Kadının şehirde, Nurelle’le dönenlere ek olarak sekiz yüz askeri vardı. “Bir yankesici yüzünden kuyruğumu kıstırıp kaçacağımı mı düşünüyorsunuz?”</p>

    <p>“Aptalı oynama,” diye hırladı Rand. “Çevrende bir düzine asker varken bir yankesici, ha?” Kadının yanakları kızardı; pekâlâ biliyordu. Rand ona itiraz etme, açıklama ya da buna benzer bir aptallığa girişme şansı tanımadı. “Dobraine Saray’da, senin Colavaere’e ihanet ettiğin söylentilerinin dolaştığını söyledi. Onu desteklemiş olanlar bana öcü demeye korkar, ama seni hançerletmek için gereken parayı da öderler.” Dobraine’e göre, Faile için de geçerliydi bu; o işin icabına bakılıyordu. “Ama fırsat bulamayacaklar, çünkü sen Mayene’e geri gidiyorsun. Elayne Güneş Tahtı’na oturana kadar Dobraine burada senin yerini alacak.”</p>

    <p>Kadın, elbisesinden içeri buz gibi su boca edilmiş gibi kekeledi. Gözleri tehlikeli ölçüde irileşti. Rand, kadın ondan korkmayı bıraktığında memnun olmuştu, ama şimdi o kadar emin değildi. Berelain patlamak üzere ağzını açtığında Annoura koluna dokundu. Berelain hızla başını ona çevirdi. Uzun uzun bakıştılar ve Berelain’in kekelemeleri dindi. Eteklerini sıvazladı ve omuzlarını şiddetle kaldırdı. Rand çabucak bakışlarını kaçırdı.</p>

    <p>Merana büyünün kıyısında bekliyordu. Rand kadının büyüyü geçip, sonra geri mi döndüğünü merak etti –aksi halde, göremediği bir şeyin tam kenarında durmayı nasıl başarabilirdi ki? Rand başını çevirince, kadın gerileyerek duvara dokundu, ama bakışlarını ondan hiç ayırmadı. Yüzüne bakarak, söylenenleri dinleyebilmek için on gün boyunca Rand’ın çayını doldurmaya razı olabilirdi.</p>

    <p>“Lord Ejder,” dedi Berelain, gülümseyerek, “bir de Atha’an Miere meselesi var.” Sesi ılık bal gibiydi; dudaklarının kıvrımı bir kaya parçasında bile öpüşme düşünceleri uyandırırdı. “Dalgahanımı Harine bu kadar uzun süre gemisinde boş oturduğu için hiç memnun değil. Onu birkaç kez ziyaret ettim. Oradaki güçlükleri düzeltebilirim, Lord Dobraine’in bunu yapabileceğinden kuşkuluyum. Ejder Kehanetleri’nde bahsedilse de bahsedilmese de, Deniz Halkı’nın sizin için yaşamsal öneme sahip olduğuna inanıyorum. Siz de onların kehanetleri açısından çok önemlisiniz, ama tam olarak nasıl, söylemeye yanaşmıyorlar.”</p>

    <p>Rand bakakaldı. Bazıları onu öldürmeye kalkışmadan önce bile pek az Cairhienliden teşekkür alan zor bir işi elinde tutmak için neden bu kadar çabalıyordu? Kadın bir hükümdardı, hükümdarlar ve elçilerle iş görmeye alışıktı, sokak serserileri ve karanlıkta hançerler ile değil. Ilık bal ya da değil, bunun sebebi Rand al’Thor’un yanında olmak değildi. Kadın... eh, kendini ona sunmuştu... bir kez, ama zorlu gerçek şuydu ki, Mayene küçük bir ülkeydi ve Berelain güzelliğini, bir erkeğin kılıcını kullandığı gibi kullanıyordu, ülkesini daha güçlü komşusu, Tear tarafından yutulmaktan korumak için. Yanıt basitçe buydu. “Berelain, Mayene’in durumunu sana garanti etmek için başka ne yapabilirim, bilmiyorum, ama dilediğin anlaşmayı yazarım...” Kafasının içinde renkler öyle güçlü bir şekilde döndü ki dili dondu. Lews Therin çirkin çirkin güldü. <em>Tehlikeyi bilen ve korkmayan bir kadın, ancak bir delinin reddedeceği bir hazinedir.</em></p>

    <p>“Garantiler.” Bal kasvetle çevrelenmişti ve bu sefer soğuk bir öfke kabarıyordu. Annoura Berelain’in kolunu çekiştirdi, ama kadın Aes Sedai’ye hiç dikkat etmedi. “Ben sizin garantilerinizle Mayene’de otururken başkaları size hizmet edecek. Kendi ödüllerini isteyecekler ve benim burada ettiğim hizmet eskiyecek, solacak, ama onlarınki yeni ve taze olacak. Yüksek Lord Weiramon size Illian’ı verip karşılığında Mayene’i isterse ne diyeceksiniz? Size Murandy ve Altara’yı, Aryth Okyanusu dışında her şeyi verirse?”</p>

    <p>“Gitme anlamına gelse de bana hizmet edecek misin?” diye sordu Rand sessizce. “Gözümden uzak olacaksın, ama düşüncelerimden değil.” Lews Therin yine, öyle bir şekilde kahkaha attı ki Rand neredeyse kızaracaktı. Bakmaktan zevk alıyordu, ama bazen Lews Therin’in düşündüğü şeyler...</p>

    <p>Berelain inatçı gözlerle baktı ona ve Rand Annoura’nın gözlerinde biriken soruları görebiliyordu. Kadın dikkatle, hangilerini soracağını seçiyordu.</p>

    <p>Kapı yine açıldı ve Riallin girdi. “<em>Car’a’carn</em>’ı görmek için bir Aes Sedai geldi.” Sesi aynı anda hem soğuk, hem kararsız çıkıyordu. “Adı Cadsuane Melaidhrin.” Hemen arkasında çarpıcı ölçüde düzgün hatlı bir kadın girdi. Demir grisi saçlarını kafasının üstünde topuz yapmıştı ve sarkık, altın süslerle süslemişti. Her şey aynı anda oldu.</p>

    <p>“Öldüğünü sanmıştım,” diye inledi Annoura, gözleri yuvalarından uğrarcasına.</p>

    <p>Merana ellerini uzatarak büyünün içinden geçti. “Hayır, Cadsuane!” diye çığlık attı. “Ona zarar vermemelisin! Yapmamalısın!”</p>

    <p>Odada biri, belki birden fazlası <em>saidar</em>’a kucak açarken Rand’ın derisi karıncalandı. Rand hızla Berelain’den uzaklaştı ve Kaynak’ı kavradı, içini <em>saidin</em>’le doldurdu, onun Asha’manları da doldurduğunu hissetti. Bir Aes Sedai’den diğerine bakarken Dashiva’nın yüzü seğiriyordu. Kavradığı Güç’e rağmen, Narishma iki eliyle kılıcının kabzasını yakalamış, Ağaçtaki Leopar duruşuna geçmişti. Kılıcını çekmek üzere görünüyordu. Lews Therin öldürmek ve ölüm hakkında hırladı, hepsini öldür, hemen öldür. Riallin bir şeyler bağırarak peçesini kaldırdı ve aniden odada bir düzine peçeli, mızrağını hazır etmiş Kız belirdi. Berelain’in, herkes delirmiş gibi, ağzı bir karış açık kalakalmış olmasına şaşmamak gerekirdi.</p>

    <p>Bunca şamataya sebep olmuş biri olarak, bu Cadsuane olağanüstü derecede kaygısız görünüyordu. Kızlara baktı ve saçlarındaki altın yıldızları, ayları, kuşları hafifçe sarsarak başını iki yana salladı. “Ghealdan’ın kuzeyinde doğru düzgün gül yetiştirmeye çalışmak ölüme yakın olabilir, Annoura,” dedi kuru kuru, “ama tam olarak mezar sayılmaz. Ah, lütfen sakin ol, Merana, yoksa birilerini korkutacaksın. Çömez beyazlarını çıkardığından beri biraz daha sakinleşmeyi başardığını sanırdım.”</p>

    <p>Merana ağzını açıp kapattı, mahcup görünüyordu. Karıncalanma hissi aniden kayboldu. Ama Rand <em>saidin</em>’i salıvermedi, Asha’manlar da öyle.</p>

    <p>“Sen kimsin?” diye sordu. “Hangi Ajah?” Merana’nın tepkisine bakılırsa Kızıl, ama bir Kızıl Aes Sedai’nin böyle, yapayalnız içeri dalabilmesi için intihara varan bir cesaret gerekirdi. “Ne istiyorsun?”</p>

    <p>Cadsuane’in bakışları bir an için ona takıldı ve yanıt vermedi. Merana’nın dudakları aralandı, ama gri saçlı kadın tek kaşını kaldırarak ona baktı, o kadar. Merana kızardı ve bakışlarını indirdi. Annoura hâlâ yeni gelene, bir hayaletmiş gibi bakıyordu. Ya da bir devmiş gibi.</p>

    <p>Cadsuane tek kelime etmeden, koyu yeşil, bölünmüş eteğini hışırdatarak odayı aşıp iki Asha’man’ın yanına gitti. Rand kadının hep bu aceleci zarafetle hareket ettiğini, zarif, ama boşa zaman harcamayan, kimsenin de zamanını boşa harcamasına izin vermeyen bir şekilde davrandığını hissetti. Dashiva kadını baştan aşağı süzdü ve alayla sırıttı. Kadın doğrudan onun yüzüne bakıyor olmasına rağmen bunu fark etmiş görünmedi; Narishma’nın ellerinde ki kılıcı da fark etmiş görünmedi. Parmağını adamın çenesinin altına götürdü ve başını iki yana çevirerek inceledi. Sonunda Narishma başını çekti.</p>

    <p>“Ne güzel gözler,” diye mırıldandı kadın. Narishma kararsızca gözlerini kırpıştırdı ve Dashiva’nın alaylı sırıtışındaki alay kayboldu, ama yine de öyle kötücül bir sırıtıştı ki biraz önceki ifadesi şimdikine göre daha neşeli kalmıştı.</p>

    <p>“Hiçbir şey yapmayın,” diye terslendi Rand. Dashiva ona dik dik bakma cesaretini gösterdi, sonra surat asarak, Asha’manların kullandığı selamla yumruğunu göğsüne götürdü. “Burada ne işin var, Cadsuane,” diye devam etti Rand. “Bana bak, kavrulası!”</p>

    <p>Kadın, yalnızca başını çevirerek ona baktı. “Demek Yenidendoğan Ejder, Rand al’Thor sensin. Moiraine gibi bir çocuğun bile sana birkaç görgü kuralını öğretmiş olmasını beklerdim.”</p>

    <p>Riallin sağ elindeki mızrağı kalkanının arkasında tuttuğu mızraklara kattı ve Kızların el konuşması ile elini oynattı. Bu sefer kimse gülmedi. Bu sefer, Rand onun aleyhine bir şaka yapmadıklarından emindi. “Sakin ol, Riallin,” dedi, bir elini kaldırarak. “Hepiniz, sakin olun.”</p>

    <p>Cadsuane bunu da görmezden geldi ve Berelain’e gülümsedi. “Demek senin Berelain bu, Annoura. İşittiğimden daha güzelmiş.” Başını eğerek yaptığı reverans oldukça derindi, ama itaat ya da Berelain’den daha aşağı konumda olduğunu ima eden bir reverans değildi. Aslında, bir nezaket gösterisinden başka hiçbir şey değil. “Leydi Mayene Başı, bu genç adamla konuşmalıyım ve danışmanınızı da alıkoymak istiyorum. Burada pek çok görev üstlendiğinizi duydum. Sizi onlardan uzak tutmayalım.” Kapıyı açmak dışında, bundan daha açık bir kovalama olamazdı.</p>

    <p>Berelain zarafetle başını eğdi, sonra rahatça Rand’a döndü ve eteklerini açarak öyle bir reverans yaptı ki Rand kadının üzerindeki azıcık giyim eşyasının da sıyrılıp düşmesinden endişelenmeye başladı. “Lord Ejder,” dedi kadın resmi bir sesle, “huzurunuzdan çekilmek için izninizi rica ediyorum.”</p>

    <p>Rand’ın karşılık olarak eğilmesi o kadar gösterişli değildi. “Dilediğiniz izin verildi, Leydi Mayene Başı.” Kadının sesi yine tamamen bala dönüşmüştü. Cadsuane’in hatırına olduğunu tahmin ediyordu Rand. Kadının yüzünde flört olmadığı kesindi, yalnızca kararlılık vardı. “Harine’i unutmayın,” diye ekledi Berelain fısıldayarak.</p>

    <p>Kapı Berelain’in arkasından kapandığı zaman, Cadsuane, “Çocukların oynamasını seyretmek her zaman güzel, sence de öyle değil mi, Merana?” dedi. Merana’nın başı Rand ile gri saçlı Aes Sedai arasında gidip gelirken gözleri iri iri açıldı. Annoura, ancak irade gücü ile dik durabiliyormuş gibi görünüyordu.</p>

    <p>Kızların çoğu Berelain’in peşinden çıktı. Görünüşe göre burada kimsenin öldürülmeyeceğine karar vermişlerdi, ama Riallin ve iki Kız daha kapının önünde kaldı. Peçelerini indirmemişlerdi. Her Aes Sedai için bir Kız kalmış olması tesadüf de olabilirdi. Dashiva da tehlikenin geçtiğini düşünmüş gibiydi. Sırtını duvara vermiş, bir ayağını duvara dayamış, kollarını kavuşturmuş, dudaklarını sessizce oynatarak, görünürde Aes Sedaileri izliyordu.</p>

    <p>Narishma soru sorarcasına Rand’a kaşlarını çattı, ama Rand başını iki yana sallamakla yetindi. Kadın bilinçli olarak onu kışkırtmaya çalışıyordu. Soru, onu zahmetsizce yalıtabilecek, öldürebilecek birini neden kışkırtmak istediği idi. Lews Therin de aynı şeyi mırıldanıyordu. <em>Neden? Neden?</em> Rand kürsüye çıkarak tahtın üzerindeki Ejder Asası’nı aldı ve oturup ne olacağını beklemeye başladı. Kadın istediğini başaramayacaktı.</p>

    <p>“Oldukça süslü, sence de öyle değil mi?” dedi Cadsuane Annoura’ya, çevresine bakınarak. Onca diğer altına ek olarak, aynaların üstünde, duvarlar boyunca geniş altın şeritler uzanıyordu ve kornişler de altmış santim genişliğinde, altın pullardan oluşuyordu. “Abartmak konusunda Cairhien’in mi, yoksa Tear’ın mı daha kötü olduğuna hiç karar veremedim, ama ikisi de Ebou Darlıların, hatta Tenekecilerin kızarmasına sebep olur. Şuradaki bir çay tepsisi mi? Taze ve sıcaksa biraz isterim.”</p>

    <p>Rand, metalin leke yüzünden çürümesini bekleyerek yönlendirdi ve tepsiyi kaldırdı. Tepsi üç kadına doğru süzüldü. Merana yedek fincan getirmişti, dört tanesi kullanılmadan tepside kalmıştı. Rand bunları doldurdu, çaydanlığı yerine bıraktı ve bekledi. Tepsi, <em>saidin</em> üzerinde havada kaldı.</p>

    <p>Görünüşleri birbirlerinden çok farklı üç kadının tepkileri de farklı oldu. Annoura tepsiye, kangal olmuş engerekmiş gibi baktı, başını hafifçe iki yana salladı ve bir adım geriledi. Merana derin bir nefes aldı ve hafifçe titreyen bir elle, yavaşça bir fincan aldı. Bir adamın yönlendirebildiğini bilmek ve bunu görmek zorunda olmak aynı şey değildi. Ama Cadsuane fincanını aldı ve çayı memnun bir gülümseme ile kokladı. Üç adamdan hangisinin çay doldurduğunu anlatacak hiçbir şey yoktu, ama kadın fincanını üzerinden, bacağını koltuğun koluna atmış, oturmakta olan Rand’a baktı. “Aferin sana,” dedi. Kızlar peçelerinin üzerinden şok dolu bakışlar fırlattılar birbirlerine.</p>

    <p>Rand titredi. Hayır. Kadın onu kışkırtmayı başaramayacaktı. Sebep ne olursa olsun, istediği şey buydu ve başaramayacaktı! “Bir kez daha soracağım,” dedi Rand. Sesinin bu kadar soğuk çıkması tuhaftı; içten içe, en sıcak <em>saidin</em> ateşlerinden bile hararetliydi. “Ne istiyorsun? Ya yanıt ver ya da çık. İster kapıdan, ister pencereden; sana kalmış.”</p>

    <p>Merana yine konuşacak oldu ve yine Cadsuane tarafından, bu sefer keskin bir jestle susturuldu. “Seni görmek için,” dedi kadın sakin sakin. “Ben Yeşil Ajah’tanım, Kızıl’dan değil, ama yaşayan bütün Aes Sedailerden daha uzun süredir şal takıyorum ve herhangi dört, hatta on Kızıl’dan daha fazla yönlendirebilen adam gördüm. Onları avladığımdan değil, anlamalısın, ama bu konuda sağlam hislerim var gibi.” Hayatı boyunca bir iki kez pazara gittiğini söyleyen bir kadın gibi, sakin sakin. “Bazıları acı sona kadar savaştı, kalkan konulup bağlandıktan sonra bile bağıra çağıra tekmeler savurdu. Bazıları ağladı ve yalvardı, Tar Valon’a götürülmemek için altın, herhangi bir şey önerdi, hatta kendi ruhlarını. Diğerleri, kuzular kadar uysal, sonunda sona ermesine minnet duyarak, rahatlama ile ağladı. Işık’ın gerçeği, sonunda hepsi ağlar. Sonunda, onlar için gözyaşlarından başka hiçbir şey kalmamıştır.”</p>

    <p>Rand’ın içindeki hararet öfkeyle patladı. Tepsi ve dev çaydanlık odada uçarak gitti, gök gürültüsü gibi bir çatırtı ile bir aynayı kırdı, bir cam yağmuru eşliğinde sekti, yarı düzleşmiş çaydanlık çay saçtı, ikiye bükülmüş tepsi dönerek yere düştü. Cadsuane dışında herkes yerinde sıçradı. Rand kürsüden aşağı sıçradı. Ejder Asası’nı öyle sıkı kavramıştı ki parmak boğumları acıyordu. “Bunun beni korkutması mı gerekiyor?” diye hırladı. “Yalvarmamı, minnet duymamı mı bekliyorsun? Ağlamamı? Aes Sedai, elimi kapatıp seni ezebilirim.” Kaldırdığı el öfkeyle titriyordu. “Neden ezmem gerektiğini Merana biliyor. Bunun neden yapmadığımı ise yalnızca Işık biliyor.”</p>

    <p>Kadın ezilmiş çay malzemelerine, bir sürü zamanı varmış gibi baktı. “Artık,” dedi sonunda, her zamanki kadar sakin bir tavırla, “geleceğini ve şu anını bildiğimi biliyorsun, Işık’ın merhameti, yönlendirebilen bir adam için solarak hiçliğe dönüşür. Bazıları bunu görür ve Işık’ın o adamları reddettiğine inanır. Ben değil. Sesler duymaya başladın mı?”</p>

    <p>“Ne demek istiyorsun?” diye sordu Rand yavaşça. Lews Therin’in dinlediğini hissedebiliyordu.</p>

    <p>Derisi yine karıncalanmaya başladı. Neredeyse yönlendiriyordu, ama yalnızca çaydanlık kalktı ve Cadsuane’e doğru süzüldü, kadının incelemesi için havada yavaşça döndü. “Yönlendirebilen bazı erkekler sesler duymaya başlıyor.” Düzleşmiş altın ve gümüş küreye bakarak, neredeyse dalgın dalgın konuşuyordu. “Deliliğin bir parçası. Onlarla konuşan, ne yapmaları gerektiğini söyleyen sesler.” Çaydanlık nazikçe yere, ayaklarının dibine süzüldü. “Sen duydun mu?”</p>

    <p>Şaşırtıcı şekilde, Dashiva bet bir kahkaha patlattı. Gülerken omuzları sarsılıyordu. Narishma dudaklarını ıslattı; kadından daha önce korkmamış olabilirdi, ama şimdi onu bir akrepmiş gibi, dikkatle izliyordu.</p>

    <p>“Soruları ben sorarım,” dedi Rand kararlılıkla. “Unutmuş görünüyorsun. Yenidendoğan Ejder benim.” <em>Sen gerçeksin, değil mi?</em> diye merak etti. Yanıt gelmedi. <em>Lews Therin?</em> Bazen adam yanıt vermiyordu, ama Aes Sedailer onu her zaman çekerdi. Lews Therin? Deli değildi; ses gerçekti, hayal değil. Delilik değil. Aniden kahkaha atma arzusu hissetmesinin de faydası olmadı.</p>

    <p>Cadsuane içini çekti. “Nereye, neden gittiğine, önünde seni nelerin beklediğine dair pek az fikri olan bir delikanlısın. Fazla gergin görünüyorsun. Belki de daha sakin olduğun bir zaman konuşmalıyız. Merana ile Annoura’yı bir süreliğine alıp götürmeme itirazın var mı? Uzun zamandır görmedim onları.”</p>

    <p>Rand ağzı bir karış açık, bakakaldı ona. Kadın içeri dalıyor, ona hakaret ediyor, onu tehdit ediyor, kayıtsızca kafasındaki seslerden haberi olduğunu bildiriyor, sonra da gidip Merana ve Annoura ile konuşmak istiyordu, öyle mi? Asıl deli olan oydu. Lews Therin hâlâ yanıt vermiyordu. Adam deliydi. Öyleydi!</p>

    <p>“Git,” dedi. “Çık dışarı ve...” Deli değildi. “Hepiniz, çıkın dışarı! Çıkın dışarı!”</p>

    <p>Dashiva başını yana eğerek, gözlerini kırpıştırarak baktı ona, sonra omuzlarını silkti ve kapıya yöneldi. Cadsuane öyle bir şekilde gülümsedi ki, Rand onun bir kez daha aferin demesini bekledi. Kadın Merana ile Annoura’yı toparladı ve Kızlara doğru kışkışladı. Kızlar endişeyle kaşlarını çatarak peçelerini indiriyorlardı. Narishma da Rand’a baktı ve Rand keskin bir jest yapana kadar duraksadı. Sonunda hepsi gitti ve Rand yalnız kaldı. Yalnız.</p>

    <p>Ejder Asası’nı şiddetle fırlattı. Mızrak ucu sandalyelerden birinin sırtına saplandı ve püskülleri sallayarak titremeye başladı.</p>

    <p>“Ben deli değilim,” dedi boş odaya. Lews Therin ona bazı şeyler söylemişti; ölü adamın sesi olmasa Galina’nın sandığından asla kurtulamazdı. Ama sesi duymadan önce Güç kullanmıştı; şimşek çağırmayı, ateş fırlatmayı, yüzlerce Trolloc öldüren bir yapı kurmayı keşfetmişti. Ama diğer yandan, belki de o Lews Therin’di, tıpkı erik bahçelerinde ağaçlara tırmanmak, Hizmetkârlar Salonu’na girmek ve o farkında olmadan bilincine doluşan bir düzine başka anı gibi. Belki o anıların hepsi hayaldi, deli bir zihnin delice düşleri, tıpkı ses gibi.</p>

    <p>Odayı adımlamakta olduğunu fark etti, ama duramıyordu. Hareket etmezse kasları spazmlarla onu paramparça edecekmiş gibi geliyordu. “Ben deli değilim,” dedi nefes nefese. Henüz değil. “Ben...” Açılan kapının sesiyle, Min’i görmeyi bekleyerek döndü.</p>

    <p>Yine Riallin gelmişti, koyu mavi elbise giymiş, saçları kırlaşmaya başlamış, küt yüzlü, kısa, tombul bir kadına destek oluyordu. Kadının yüzü perişan, yüzü kıpkırmızıydı.</p>

    <p>Rand onlara gitmelerini, onu rahat bırakmalarını söylemek istedi. Yalnız. Yalnız mıydı? Lews Therin bir düş müydü? Onu yalnız bıraksalar... Idrien Tarsin, burada, Cairhien’de kurduğu okulun müdiresi idi. Öyle pratik bir kadın ki, göremediği, dokunamadığına göre, Tek Güç’e inanmadığını tahmin ediyordu Rand. Onu bu duruma getiren ne olabilirdi?</p>

    <p>Rand kendini kadına dönmeye zorladı. Deli ya da değil, yalnız ya da değil, yapılması gereken şeyi yapacak başka kimse yoktu. Bu küçük görevi bile. Bir dağdan daha ağır. “Sorun nedir?” diye sordu, olabildiğince nazik konuşmaya çalışarak.</p>

    <p>Aniden ağlamaya başlayan Idrien sendeleyerek ona yaklaştı ve göğsüne kapandı. Kadın kendini toparlayıp hikâyesini anlattığında, Rand da ağlamaklı oldu.</p>
  </div>
</body>
</html>
