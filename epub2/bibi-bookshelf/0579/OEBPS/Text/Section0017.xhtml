<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="7. Çelmeler ve Tuzaklar">7<br />
    Çelmeler ve Tuzaklar</h1>

    <p>Rand elindeki Ejder Asası’nı hissediyordu, üzerindeki Ejder oymalarının her çizgisinin kendi balıkçıl damgalı avuçlarında, sanki parmaklarını asanın üzerinde dolaştırıyormuş gibi açıkça hissedebiliyordu, ama bir şekilde, bir başkasının eli gibi geliyordu. Eli kesilse acıyı hissederdi... ve işine devam ederdi. Bir başkasının acısı olurdu o.</p>

    <p>Boşluk’ta yüzüyordu. Bilişin ötesinde bir boşlukla çevrelenmişti. <em>Saidin</em> içini doldurmuş, çelik parçalayan bir soğuk ve taştan alev fışkırtacak bir sıcak altında onu ezip toza çevirmeye çalışıyordu. <em>Saidin</em> Karanlık Varlık’ın lekesini akışında taşıyor, çürümüşlüğün Rand’ın kemiklerine işlemesine sebep oluyordu. Bazen Rand, o çürümüşlüğün ruhuna da işlemesinden korkuyordu. Eskiden olduğu gibi midesini bulandırmıyordu. Bu Rand’ı daha da fazla korkutuyordu. Ve o ateş, buz ve pislik selinin içinde bir de yaşam vardı. Tarif etmek için kullanılabilecek en iyi sözcük buydu. <em>Saidin</em> onu yok etmeye çalışıyordu. <em>Saidin</em> onu taşkın bir canlılıkla dolduruyordu. Onu gömmekle tehdit ediyor, onu baştan çıkarıyordu. Hayatta kalma savaşı, kavrulmaktan kaçınma mücadelesi, saf yaşam coşkusunu daha da arttırıyordu. Pisliğe rağmen öyle tatlıydı ki. Temizken neye benzerdi acaba? Hayal etmek bile imkânsız. Rand daha fazla çekmek, hepsini çekmek istiyordu.</p>

    <p>Ölümcül baştan çıkış bu olurdu işte. Bir hata ile, yönlendirme yeteneği sonsuza dek kavrulur giderdi. Bir hata ile zihni kaybolurdu. O da, kendisi durduğu yerde yok olmazsa ve çevresindeki her şeyi de yanında götürmezse. Varoluş mücadelesine odaklanmak delilik değildi; keskin kazıklarla dolu bir çukurun üzerinde gözleri bağlı bir şekilde ip cambazlığı yapmak, bir yandan öylesine saf bir yaşam duygusunun zevkini çıkarmaktı. Öyle ki vazgeçme fikri, sonsuza dek gri tonlarında var olacak bir dünya düşünmek gibiydi. Delilik değil.</p>

    <p><em>Saidin</em> dansı esnasında düşünceleri çalkalandı, Boşluk’ta kaydı. Annoura o Aes Sedai bakışları ile ona bakıyordu. Berelain ne oyun oynuyordu acaba? Bir Aes Sedai danışmanı olduğundan hiç bahsetmemişti. Bir de Cairhien’deki diğer Aes Sedailer vardı. Nereden, neden gelmişlerdi? Şehrin dışındaki asiler. Onları harekete geçecek kadar cesaretlendiren neydi? Şimdi ne yapmayı düşünüyorlardı? Onları nasıl durdurabilirdi, nasıl kullanabilirdi? İnsanları kullanmak konusunda gittikçe daha başarılı oluyordu; bazen kendi kendisinin midesini bulandırıyordu. Sevanna ve Shaidolar. Rhuarc Kardeşkatili’nin Hançeri’ne keşif kolu göndermişti bile, ama en iyi durumda, ne zaman ve neden sorularının yanıtını bulabilirlerdi. Neden sorusunun yanıtını bulabilecek olan Bilgeler, bunu yapmamayı tercih ediyorlardı. Sevanna ile ilişkili bir sürü neden vardı. Elayne ve Aviendha. Hayır, onları düşünmeyecekti. Hiç düşünmeyecekti. Asla. Perrin ve Faile. Haşin bir kadın, ismi atmaca, doğası da öyle. Gerçekten de kanıt toplamak için mi Colavaere’in yanında yer almıştı? Yenidendoğan Ejder düşecek olursa Perrin’i korumaya çalışırdı. Gerekli olduğuna karar verirse, onu Yenidendoğan Ejder’den korurdu; Faile Perrin’e sadıktı, ama o sadakati nasıl yerine getireceğine kendisi karar verirdi. Faile uysallıkla kocasının dediğini yapacak bir kadın değildi. Öyle bir kadın varsa. Meydan okuma ile bakan altın gözler. Neden Perrin Aes Sedailer konusunda bu kadar hararetliydi? Dumai Kuyuları yolunda Kiruna ve arkadaşları ile çok fazla zaman geçirmişti. Aes Sedailer ona, herkesin korktuğu şeyi yapmış olabilirler miydi gerçekten? Aes Sedailer. Rand farkında olmadan, başını iki yana salladı. Bir daha asla. Asla! Güvenmek demek, ihanete uğramak demekti; güvenmek demek, acı çekmek demekti.</p>

    <p>Bu düşünceyi uzaklaştırmaya çalıştı. Sayıklamaya biraz fazla yaklaşmıştı. Kimse birilerine güvenmeden yaşayamazdı. Yalnız, Aes Sedailere güvenemezdi. Mat, Perrin. Onlara güvenemiyorsa... Min. Min’e güvenmemek söz konusu değildi. Kızın kendi yatağında değil, yanında olmasını diledi. Tutsak olarak geçirdiği onca gün, endişe dolu günler... Min’i tanımışsa, kendisi için değil Rand için endişelenmiş olmalıydı –Galina tarafından sorgulanarak, yanıtları memnun etmezse kötü muamele görerek geçen günler–; Rand farkında olmadan dişlerini gıcırdattı –bunca şey ve üzerine bir de Şifa görmenin gerilimi, sonunda Min’i yıkmıştı. Bacakları boşanana kadar Rand’ın yanından ayrılmamıştı ve Rand’ın onu yatak odasına taşıması gerekmişti. Yol boyunca Min, Rand’ın onun yanında olmasına ihtiyacı olduğunu söyleyerek itiraz etmişti. Burada Min yok, onu güldürecek, rahatlatacak biri yok, Yenidendoğan Ejder olduğunu unutturacak biri yok. Yalnızca savaş var, bir de düşüncelerinin kargaşası ve...</p>

    <p><em>İşleri görülmeli. Sen yapmalısın. Son seferi hatırlamıyor musun? Kuyuların yanındaki yer bir şey değildi. Toptan yakılan şehirler bir şey değildi. Onlar dünyayı yok ettiler! BENİ DUYUYOR MUSUN? ONLARIN ÖLDÜRÜLMESİ GEREK, DÜNYANIN YÜZÜNDEN SİLİNMELERİ!..</em></p>

    <p>Kafatasının içinde bağıran ses Rand’ın değildi. Rand al’Thor’unki değil. Üç binden fazla sene önce ölmüş olan Lews Therin Telamon’un sesi. Rand al’Thor’un kafasının içinde konuşuyor. Güç onu Rand’ın zihnindeki gölgelerin içinden, saklandığı yerden çıkarıyordu genellikle. Bazen Rand bunun nasıl olabileceğini merak ediyordu. O Lews Therin’in yeniden doğmuş haliydi, Yenidendoğan Ejder, bunu inkâr etmek imkânsızdı, ama zaten herkes yeniden doğmuş birileri idi, belki yüzüncü kez, bininci kez doğmuş birileri. Desen böyle işlerdi; herkes ölür, yeniden doğardı; Çark döndükçe, tekrar tekrar, sonsuzca, sonsuza dek. Ama kimse eskiden oldukları kişi gibi konuşmazdı. Kimsenin kafasının içinde sesler olmazdı. Deliler dışında.</p>

    <p><em>Ya ben,</em> diye düşündü Rand. Bir eli Ejder Asası’nın, diğeri kılıcının kabzasının üzerinde gerildi. <em>Ya sen? Neden onlardan farklı olalım?</em></p>

    <p>Yalnızca sessizlik oldu. Lews Therin sık sık yanıt vermemeyi seçerdi. Belki hiç yanıt vermediği zamanlar daha iyiydi.</p>

    <p><em>Sen gerçek misin?</em> dedi ses sonunda, şaşkınlıkla. Rand’ın varlığını reddetmek, yanıt vermeyi reddetmek kadar olağandı. <em>Ya ben? Birileri ile konuştum. Konuştuğumu sandım. Bir kutunun içinde. Bir sandıkta.</em> Yumuşak, hırıltılı bir kahkaha. <em>Ölü müyüm, deli miyim, yoksa her ikisi birden mi? Fark etmez. Lanetlendiğim kesin. Lanetlendim ve burası Kıyamet Çukuru. Ben... l-lanetlendim,</em> kahkahalar çılgınlaşmıştı, <em>ve b-burası... K-Kıyamet...</em></p>

    <p>Rand sesi bir böcek vızıltısına dönüşene kadar susturdu, sandığa kapatıldığı süre içinde öğrendiği bir şey. Karanlıkta, yalnızken. Yalnızca o, acı, susuzluk ve uzun zaman önce ölmüş, deli bir adamın sesi varken. Bazen ses teselli oluyordu, tek arkadaşı. Dostu. Zihninde bir şey çaktı. İmge değil, yalnızca renk ve hareket titreşimleri. Bir sebepten, aklına Mat ve Perrin geldi. Çakmalar sandığın içinde başlamıştı, çakmalar ve bin halüsinasyon daha. Sandığın içinde, Galina, Erian, Katerine ve diğerlerinin onu dövdükten sonra kapattıkları yerde. Başını iki yana salladı. Hayır. Artık sandıkta değildi. Asa ile kabzayı kavrayan parmakları ağrıyordu. Geriye yalnızca anılar kalmıştı ve anıların gücü yoktu. O...</p>

    <p>“Bu yolculuğu yemek yemeden önce yapmak zorumdaysak, yapalım. Başka herkes akşam yemeğini bitirdi.”</p>

    <p>Rand gözlerini kırpıştırdı ve Sulin bakışları altında geriledi. Bir leopar ile göz göze gelebilecek olan Sulin. Rand yüzündeki ifadeyi düzeltti, düzeltmeye çalıştı. Maske gibi geliyordu, bir başkasının yüzü gibi.</p>

    <p>“Sen iyi misin?” diye sordu kadın.</p>

    <p>“Düşünüyordum.” Rand ellerini açılmaya zorladı, ceketinin içinde omuzlarını silkti. Dumai Kuyuları’ndan gelirken giydiği ceketten daha iyi oturuyordu üzerine, koyu mavi ve sadeydi. Banyo yaptıktan sonra bile temiz hissetmemişti, içi <em>saidin</em> ile doluyken değil. “Bazen yeterinden fazla düşünüyorum.”</p>

    <p>Penceresiz, kara panelli odanın diğer ucunda yaklaşık yirmi Kız toplanmıştı. Duvarın dibine dizilmiş, ışığı artırmak için aynalar konuşmuş sekiz yaldızlı, ayaklı şamdan odayı aydınlatıyordu. Rand buna memnun oldu; artık karanlık yerlerden hoşlanmıyordu. Üç de Asha’man vardı, Aiel kadınlar odanın bir tarafında, Asha’manlar diğer tarafında duruyordu. İsmine rağmen Altaralı biri olan Jonan Adley kollarını kavuşturmuş, derin düşünceler içinde, kaşlarını siyah tırtıllar gibi oynatıyordu. Rand’dan dört yaş kadar büyüktü. Adanmışların gümüş kılıcını kazanmaya adamıştı kendini. Eben Hopwil, Rand’ın onu ilk gördüğü zamana göre, kemiklerinde daha fazla et, yüzünde daha az benek taşıyordu, ama burnu ile kulakları hâlâ en büyük organları gibi görünüyordu. Yakasındaki kılıç iğnesini, onu orada bulunca şaşırmış gibi elliyordu. Fedwin Morr da, üzerine zengin bir tüccar ya da küçük bir asilin giyeceği türden, klapaları ve manşetleri gümüş işlemeli yeşil bir ceket geçirmiş olmasa, kılıç iğnesini taşıyor olurdu. Eben ile aynı yaştaydı, ama daha gürbüzdü ve hemen hemen hiç lekesi yoktu ve siyah ceketi ayaklarının dibindeki deri çantaya tıkıldığı için hiç memnun olmamış gibi görünüyordu. Lews Therin’in sayıklamalarının sebebi onlardı, onlar ve Asha’manların kalanı. Asha’manlar, Aes Sedailer, yönlendirebilen herkes Lews Therin’in söylenmesine sebep oluyordu.</p>

    <p>“Çok mu fazla düşünüyorsun, Rand al’Thor?” Enaila bir eliyle kısa bir mızrağı, diğer eliyle kalkanını ve üç mızrağı daha tutuyordu, ama ona parmağını sallarmış gibi konuştu yine de. Asha’manlar kaşlarını çatarak kadına baktılar. “Senin sorunun şu, hiç düşünmüyorsun.” Kızların bazıları alçak seslerle güldüler, ama Enaila şaka yapmıyordu. Diğer Kızlardan en az bir el daha kısaydı ve mizacı gibi alev alev saçları vardı. Rand’la ilişkisi hakkında tuhaf bir de görüşü. Ondan bir baş ve omuz boyu uzun olan, sarı saçlı arkadaşı Somara, onaylayarak başını salladı; aynı tuhaf görüş onda da vardı.</p>

    <p>Rand yorumu duymazdan geldi, ama içini çekmeden duramadı. Somara ve Enaila en kötüleriydi, ama Kızların hiçbiri onun itaat edilmesi gereken <em>Car’a’carn</em> mı, yoksa bir erkek kardeş gibi bakılması gereken, Kızların birinden doğmuş, Kızların tanıdığı tek çocuk mu olduğuna karar veremiyor gibiydi. Oyuncak bebeklerle oynadığı zamanların üzerinden fazla sene geçmemiş olan Jalani bile, Rand’ı <em>küçük</em> kardeşi gibi görüyordu. Buna karşı saçları kırlaşmış, neredeyse Sulin kadar kösele suratlı bir kadın olan Corana ona ağabeyi gibi davranıyordu. En azından bunu yalnızca kendi aralarında yapıyorlardı, diğer Aieller duyabilecekken değil. Bir önemi olduğunda, Rand <em>Car’a’carn</em>’lık yapabilirdi. Ve bunu onlara borçluydu. Kızlar onun için ölüyordu. Ne isterlerse istesinler, onlara borçluydu.</p>

    <p>“Siz Papatyalara Öpücük oynarken bütün geceyi burada geçirmeye niyetim yok,” dedi Rand. Sulin ona bir bakış fırlattı –elbise de giyseler <em>cadin’sor</em> da, kadınlar o bakışları, çiftçilerin tohum serpmesi gibi dağıtıyorlardı herkese– ama Asha’manlar Kızlara bakmayı bıraktılar ve çantalarının saplarını omuzlarına aldılar. Onları zorla, demişti Rand Taim’e, onları birer silah yap; Taim dediğini yapmıştı. İyi bir silah, onu kullanan adamın gösterdiği yere giderdi. Bir de o silahların elinde dönmeyeceğinden emin olsa.</p>

    <p>Bu gece gideceği üç yer vardı, ama onlardan birini Kızlara söyleyemezdi. Kendisi dışında kimse bilmemeliydi. Diğer ikisi arasında hangisinin önce geldiğine daha önceden karar vermişti, ama tereddüt ediyordu. Yolculuğun kendisi yakında öğrenilirdi, ama olabildiğince saklamak için sebepleri vardı.</p>

    <p>Kapıyol odanın ortasında açıldığı zaman, her çiftçinin tanıdığı tatlımsı bir koku içeri süzüldü. At pisliği. Sulin burnunu kırıştırarak peçesini taktı ve Kızların yarısını alıp koşar adım kapıyoldan geçti. Asha’manlar Rand’a bir bakış fırlattıktan sonra, Gerçek Kaynak’tan çekebildiklerince çekerek, tutabildikleri kadarını tutarak takip ettiler.</p>

    <p>Yanından geçerlerken bu sayede güçlerini hissedebildi Rand. Bu olmasa, bir adamın yönlendirip yönlendiremediğini anlamak güçtü, adamın kendisi işbirliği yapmıyorsa daha da güç. Hiçbiri kendisi kadar güçlü değildi. En azından şimdilik; bir erkeğin ne kadar güçlü olduğunu bilmek, güçlenmeyi bırakana kadar mümkün olmuyordu. Aralarında en güçlü olanı Fedwin’di, ama Taim’in engel dediği şey vardı adamda. Fedwin Güç kullanarak uzaktan bir şeyler yapabileceğine gerçekte inanmıyordu. Sonuç olarak, elli adım uzakta yeteneği solmaya başlıyordu, yüz adım öteden tek bir <em>saidin</em> iplikçiği bile üremiyordu. Erkekler kadınlardan daha hızlı güçleniyor gibiydi, ki iyi bir şeydi bu. Bu üçü, faydası dokunacak büyüklükte bir kapıyol açabilecek kadar güçlüydüler. Jonan bunu zar zor yapabiliyordu. Alıkoyduğu her Asha’man aynı durumdaydı.</p>

    <p><em>Çok geç olmadan öldür onları, hepsi delirmeden,</em> diye fısıldadı Lews Therin. <em>Öldür onları, Sammael’i, Demandred’i, Terkedilmişlerin hepsini avla. Çok geç olmadan hepsini öldürmeliyim!</em> Bir anlığına Güç’ü Rand’ın elinden koparmaya çalıştı ve başarısız oldu. Son zamanlarda bunu daha sık dener gibiydi. <em>Saidin</em>’i tek başına kavramaya da çalışıyordu. İkincisi ilkinden daha büyük tehlikeydi. Rand, kendisi bir kez kavradıktan sonra Lews Therin’in Gerçek Kaynak’ı ondan alabileceğinden kuşkuluydu; ilk önce Lews Therin ulaşırsa, kendisinin ondan alabileceğinden de emin değildi.</p>

    <p><em>Ya ben?</em> diye düşündü Rand yine. Neredeyse bir hırlama idi ve hırlama olmamasına rağmen daha az vahşi sayılmazdı. Güç’e sarınmışken, öfke Boşluk’un dışında, alev alev bir dantel gibi dolandı. <em>Ben de yönlendirebiliyorum. Delilik beni de bekliyor, ama seni ele geçirdi bile! Sen kendini öldürdün, Kardeşkatili, karını, çocuklarını ve Işık bilir başka kaç kişiyi öldürdükten sonra. Ben zorunlu olmadığım sürece öldürmeyeceğim! Beni duyuyor musun, Kardeşkatili?</em> Sessizlik yanıt verdi ona.</p>

    <p>Derin, titrek bir nefes aldı. O ateşten ağ titreşti, uzaklarda çaktı. Adamla hiç konuşmamıştı –yalnızca bir ses değil, bir adamdı; taşıdığı anılar ile, bir adam–; onunla daha önce hiç bu şekilde konuşmamıştı. Belki Lews Therin’i sonsuza dek uzaklaştırırdı. Adamın delice sayıklamalarının yarısı ölü karısı üzerine döktüğü gözyaşları idi. Lews Therin’i uzaklaştırmak istiyor muydu? O sandıktaki tek dostunu?</p>

    <p>Sulin’e, takip etmeden önce yüze kadar sayacağına dair söz vermişti, ama beşer beşer saydı, sonra Caemlyn’in yüz elli fersah uzağına adım attı.</p>

    <p>Andor Kraliyet Sarayı’nın üzerine gece çökmüştü, ayın düşürdüğü gölgeler narin minareleri, altın kubbeleri sarıyordu, ama esen hafif esinti sıcağı kıramıyordu. Dolunay devresine ulaşmak üzere olan ay biraz ışık veriyordu. Peçeli Kızlar saray ahırlarından en büyüğünün arkasına dizilmiş arabaların çevresinde koşturdu. Arabaların her gün taşıdığı at pisliklerinin kokusu uzun zaman önce tahtalara sinmişti. Asha’manlar ellerini yüzlerine götürmüştü, Eben burnunu çimdikleyerek tıkamıştı.</p>

    <p>“<em>Car’a’carn</em> hızlı sayıyor,” diye mırıldandı Sulin, ama peçesini indirdi. Burada sürprizle karşılaşmayacaklardı. Zorunlu olmadığı sürece kimse o arabaların yanında uzun süre kalmazdı.</p>

    <p>Rand kalan Kızlar da hemen arkasından bu yana geçtiği zaman kapıyolu kapattı ve kapıyol gözden kaybolurken Lews Therin fısıldadı. <em>Kadın gitti. Hemen hemen gitti.</em> Sesinde rahatlama vardı; Efsaneler Çağı’nda Muhafız ile Aes Sedai arasında kurulan bağ bilinmiyordu.</p>

    <p>Alanna aslında gitmemişti, Rand’la isteği haricinde bağ kurduğundan beri Alanna duygusu hiç kaybolmamıştı, ama azalmıştı ve Rand’ın gerçekten farkında olmasına sebep olan bu farkındalıktı. İnsan her şeye alışabiliyor, her şeyi olağan kabullenmeye başlayabiliyordu. Alanna’nın yakınındayken, kadının duyguları, fiziksel durumu kafasının bir köşesine yerleşmiş halde dolaşıyordu. Bilmesi için düşünmesi yeterli oluyordu. Ve kadının tam olarak nerede olduğunu, kendi elinin nerede olduğunu bildiği gibi biliyordu, ama tıpkı kendi eli konusunda olduğu gibi, üzerinde düşünmediği sürece aklına gelmiyordu. Hissi yalnızca mesafe azaltabiliyordu, ama yine de kadının doğuda bir yerlerde olduğunu <em>hissedebiliyordu.</em> Rand kadının farkında olmak istiyordu. Lews Therin sussa ve sandıkla ilgili bütün anılar kafasından silinip gitse bile, Aes Sedailere güvenmemesini ona hatırlatan o bağ olacaktı yine de.</p>

    <p>Aniden Jonan ile Eben’in de hâlâ <em>saidin</em>’i kavramış olduğunu hatırladı. “Bırakın,” dedi keskin bir sesle –Taim’in kullandığı emir buydu– ve iki adamdaki Güç’ün kaybolduğunu hissetti. İyi silahlar. Şimdiye dek. <em>Çok geç olmadan öldür onları,</em> diye fısıldadı Lews Therin. Rand bilinçli olarak, gönülsüzce Kaynak’ı salıverdi. Yaşam duygusunu, yoğunlaşmış sezgileri bırakmaktan her zaman nefret ediyordu. Mücadeleyi bırakmaktan. Ama içten içe gergindi, sıçramaya hazır biri, onu bir kez daha kavramaya hazır biri gibi. Artık her zaman böyleydi.</p>

    <p><em>Onları öldürmek zorundayım,</em> diye fısıldadı Lews Therin.</p>

    <p>Rand sesi arkalara iterek Kızlardan birini, kare yüzlü bir kadın olan Nerilea’yı saraya gönderdi ve düşünceleri öncekinden de hızlı bir şekilde dönüp dururken araba sırası boyunca ileri geri adımlamaya başladı. Buraya gelmemeliydi. Fedwin’in eline bir mektup verip, onu göndermeliydi. Düşünceleri hızla akıyordu. Elayne. Aviendha. Perrin. Faile. Annoura. Berelain. Mat. Işık, gelmemeliydi. Elayne ve Aviendha. Annoura ve Berelain. Faile ve Perrin ve Mat. Renk çakmaları, görüş alanının hemen dışında hızlı hareketler. Uzakta öfkeli öfkeli mırıldanan bir deli.</p>

    <p>Ağır ağır, Kızların kendi aralarında konuşmakta olduklarını fark etti. Koku hakkında. Asha’manlardan geldiğini ima ediyorlardı. İşitilmek istiyorlardı, aksi halde el konuşması kullanırlardı; buna yetecek kadar ay ışığı vardı. Eben’in yüzünü, Fedwin’in dişlerini nasıl sıktığını görmeye yetecek kadar ay ışığı vardı. Belki artık çocuk sayılmazlardı, hele Dumai Kuyuları’ndan bu yana hiç, ama yine de yalnızca on beş on altı yaşlarındaydılar. Jonan’ın kaşları öyle çatılmıştı ki yanaklarına yerleşmiş gibi görünüyorlardı. En azından kimse henüz <em>saidin</em>’i kavramamıştı. Henüz.</p>

    <p>Üç adama yaklaşacak oldu, sonra sesini yükseltmeyi tercih etti. “Ben Kızların aptallıklarına tahammül edebiliyorsam, siz de edebilirsiniz.”</p>

    <p>Eben’in yüzündeki kırmızılık yoğunlaştı. Jonan homurdandı. Üçü yumruklarını göğüslerine götürerek Rand’ı selamladılar, sonra birbirlerine döndüler. Jonan Kızlara bakarak alçak sesle bir şeyler söyledi, Fedwin ile Eben güldüler. Kızları ilk gördüklerinde, yalnızca kitaplarda okudukları bu egzotik yaratıklara alık alık bakmak ile masallardaki Aieller onları öldüremeden onlardan kaçmak arasında kararsız kalmışlardı. Artık onları pek az şey korkutabiliyordu. Korkuyu yeniden öğrenmeleri gerekiyordu.</p>

    <p>Kızlar Rand’a baktılar ve zaman zaman alçak seslerle gülerek, el konuşması ile konuşmaya başladılar. Asha’manlara karşı ihtiyatlı olabilirlerdi, ama Kızlar Mızrağın Kızı olduklarından –ve Aieller Aiel olduklarından– aldıkları risk sataşmalarını daha da eğlenceli kılıyordu. Somara yüksek sesle, Aviendha’nın Rand’ı yatıştıracağı konusunda bir şeyler mırıldandı ve karşılığında başlar onayla sallandı. Hikâyelerde kimsenin hayatı bu kadar karmaşık olmuyordu.</p>

    <p>Nerilea geri döndü ve Davram Bashere ile, Caemlyn’deki Aiellerin önderi olan Bael’i bulduğunu söyledi. Rand hemen kılıç kemerini çıkardı, Fedwin de öyle. Jalani kılıçları ve Ejder Asası’nı koyabilmeleri için büyük bir deri çanta çıkardı. Çantayı, kılıçlar zehirli yılanlarmış, hatta uzun zaman önce ölmüş ve çürümüşler gibi uzakta tuttu. Aslında, çantada yılan olsa bu kadar tereddütle tutmazdı. Rand Corana’nın uzattığı başlıklı pelerini giydi, bileklerini arkaya uzattı ve Sulin bir iple bağladı onları. Bir yandan da gergin gergin mırıldandı.</p>

    <p>“Bu saçmalık. Islaktopraklılar bile saçmalık derdi.”</p>

    <p>Rand irkilmemeye çalıştı. Kadın güçlüydü ve gücünün her zerresini kullanıyordu. “Bizden çok sık kaçtın, Rand al’Thor. Kendini hiç önemsemiyorsun.” Onu, kendisiyle yaşıt bir erkek kardeş olarak görüyordu, ama zaman zaman sorumsuzluk yapan bir erkek kardeş gibi. “<em>Far Dareis Mai</em> şerefini taşıyor, ama senin umurunda bile değil.”</p>

    <p>Kendi bilekleri bağlanırken Fedwin dik dik baktı, ama aslında onu bağlayan Kız pek az güç harcıyordu. İzlemekte olan Jonan ve Eben kaşlarını çattılar. Bu plan Sulin gibi, onların da hiç hoşuna gitmemişti. Ve yine Sulin gibi, onlar da pek anlamamıştı. Yenidendoğan Ejder’in yaptıklarını açıklaması gerekmezdi, <em>Car’a’carn</em> ise nadiren açıklardı. Ama hiç kimse bir şey demedi. Bir silah şikâyet etmezdi.</p>

    <p>Sulin Rand’ın önüne çıktığı zaman, yüzüne bir bakış fırlattı ve nefesi kesildi. “Sana bunu yaptılar,” dedi yumuşak sesle ve ağır çelikli kemer bıçağına uzandı. Otuz santimden daha uzundu, neredeyse kısa bir kılıç kadar, ama bunu bir Aiel’e söylemek için aptal olmak gerekirdi.</p>

    <p>“Başlığı çek,” dedi Rand ona kabaca. “Asıl mesele kimsenin beni Bael ile Bashere’in yanına varmadan tanımaması.” Kadın duraksadı, Rand’ın gözlerine baktı. “Başlığı çek dedim,” diye hırladı Rand. Sulin çoğu erkeği çıplak elleri ile öldürebilirdi, ama başlığı Rand’ın yüzünün çevresine çekip düzelten parmakları nazikti.</p>

    <p>Jalani bir kahkaha patlatarak başlığı Rand’ın gözlerine kadar indirdi. “Şimdi kimsenin seni tanımayacağından emin olabilirsin, Rand al’Thor. Ayaklarına yol göstermemiz için bize güvenmek zorundasın.” Kızların çoğu güldü.</p>

    <p>Rand gerildi, <em>saidin</em> kavrayacakken kendini engelledi. Zar zor. Lews Therin hırladı, gevezelendi. Rand kendini normal nefes almaya zorladı. Mutlak karanlıkta değildi. Başlığın kenarından ay ışığını görebiliyordu. Buna rağmen, Sulin ile Enaila kollarını tutup onu yürüttüğü zaman ayağı takıldı.</p>

    <p>“Bundan daha iyi yürüyebilecek kadar büyüdüğünü sanıyordum,” diye mırıldandı Enaila, sahte bir şaşkınlık içinde. Sulin’in eli oynadı. Rand’ın, onun kolunu okşadığını fark etmesi için biraz zaman geçmesi gerekti.</p>

    <p>Tek görebildiği tam önünde olanlardı, ahır avlusunun ay ışığı ile aydınlanmış taşları, sonra taş basamaklar, lamba ışığı altında mermerden yerler, bazen uzun, halıdan bir yolluk. Gölgeler oynayınca gözlerini zorluyor, <em>saidin</em> varlığı arıyordu ya da daha kötüsünü, bir kadının <em>saidar</em>’a kucak açtığını anlatan karıncalanmayı. Bu şekilde körlemesine giderken, saldırıya uğradığını çok geç olmadan anlayamayabilirdi. Gece görevleri peşinde seğirten birkaç hizmetkârın fısıltılarını duydu, ama kimse iki başlıklı tutsağı götüren beş Kız’ı durdurmadı. Bael ve Bashere sarayda yaşarken ve adamları Caemlyn’de bekçilik yaparken, bu koridorlarda alışılmadık manzaralara tanık olmuşlardı kuşkusuz. Bir labirentte yürümek gibiydi. Ama diğer yandan, Emond Meydanı’ndan ayrıldığından beri Rand o ya da bu labirentte yürüyüp duruyordu zaten, hatta açık bir yolda yürüdüğünü sanırken bile.</p>

    <p><em>Açık bir yol görsem tanır mıyım acaba?</em> diye merak etti. <em>Belki de bu kargaşayı o kadar uzun süredir yaşıyorum ki açık bir yolun bile tuzak olduğunu sanırım.</em></p>

    <p><em>Açık yol diye bir şey yoktur. Yalnızca tuzaklar, çelmeler ve karanlık vardır.</em> Lews Therin’in hırlaması terli, çaresiz geliyordu kulağa. Tıpkı Rand’ın hissettiği gibi.</p>

    <p>Sulin sonunda onları bir odaya sokup kapıyı kapattığında, Rand başlığı atmak için başını şiddetle salladı –ve bakakaldı. Bael ile Davram’ı görmeyi beklemişti, ama Davram’ın karısı Deira’yı, Melaine ve Dorindha’yı görmeyi beklememişti.</p>

    <p>“Seni görüyorum, <em>Car’a’carn.</em>” Rand’ın gördüğü en uzun boylu adam olan Bael <em>cadin’sor</em> içinde, yeşil beyaz seramiklerin üzerine bağdaş kurmuştu. Üzerinde, rahatken bile bir yürek atımı kadar süre içinde harekete geçebileceğini söyleyen bir hava vardı. Goshien Aiellerinin klan şefi genç değildi –hiçbir klan şefi genç olmazdı– ve koyu kızılımsı saçları grileşmeye yüz tutmuştu, ama onun yaşlanıp yumuşadığını düşünecek herkesi bir sürpriz bekliyordu. “Her zaman su ve gölge bulasın. <em>Car’a’carn</em>’ın yanında duruyorum ve mızraklarım da benim yanımda duruyor.”</p>

    <p>“Su ve gölge iyi, güzel,” dedi Davram Bashere, bacağını koltuğunun yaldızlı kolçağına atarak, “ama ben serin şarabı tercih ederim.” Enaila’dan biraz uzun olan adamın kısa, mavi ceketinin önü açılmıştı ve esmer yüzünde ter parlıyordu. Görünürdeki üşengeçliğine rağmen, haşin, çekik gözleri ve kalın, gri telli bıyıkları üzerindeki kartal gagasına benzeyen burnu ile, Bael’den de sert görünüyordu. “Kaçışınızı ve zaferinizi tebrik etmek isterim. Ama neden tutsak kılığına girdiniz?”</p>

    <p>“Ben üzerimize Aes Sedaileri salıp salmayacağını bilmeyi tercih ederim,” diye araya girdi Deira. Altın işlemeli yeşil ipek elbise giymiş iri yarı bir kadındı ve Faile’in annesiydi. Odada, Somara dışında bütün Kızlardan uzundu. Uzun, siyah saçlarının şakakları kırlaşmıştı. Burnu kocasınınkinden biraz daha az belirgindi. Aslında, haşinlik konusunda kocasına ders verebilirmiş gibi görünüyordu ve bir açıdan kızına çok benziyordu. Deira kocasına sadıktı, Rand’a değil. “Aes Sedaileri <em>tutsak</em> aldınız! Şimdi bütün Beyaz Kule’nin tepemize yığılmasını mı beklemeliyiz?”</p>

    <p>“Bunu yapacak olurlarsa,” dedi Melaine keskin bir sesle, şalını düzelterek, “hak ettikleri muameleyi görürler.” Güneş saçlı, yeşil gözlü ve güzeldi, yüzüne bakarak, Rand’dan ancak birkaç yaş büyük olabilirdi. Kadın bir Bilge’ydi ve Bael ile evliydi. Bilgelerin Aes Sedailer konusundaki görüşlerini değiştirmelerine her ne sebep olmuşsa, en fazla Melaine, Amys ve Bair’in görüşleri değişmişti.</p>

    <p>“Benim bilmek istediğim,” dedi üçüncü kadın, “Colavaere Saighan konusunda ne yapacağın.” Deira ile Melaine önem sahibi kadınlardı ve bunu gösteriyorlardı, ama Dorindha bu konuda ikisini de yaya bırakırdı, ama bunu nasıl yaptığını görmek kolay değildi. Dumanlı Pınarlar Mezrası’nın çatıhanımı olan Dorindha sağlam yapılı, anaç bir kadındı, güzelden çok düzgün hatlı olduğu söylenebilirdi, mavi gözlerinin köşelerinde kırışıklar, açık kızıl saçlarında beyaz teller vardı, ama beyni olan her göz, üç kadın arasında asıl etkili olanın Dorindha olduğunu anlardı. “Melaine Bair’in Colavaere Saighan’ı pek önemli saymadığını söylüyor,” diye devam etti Dorindha, “ama ilerideki savaşı görmek ve ayağının dibindeki akrebi gözden kaçırmak konusunda Bilgeler de erkekler kadar kör olabilir.” Melaine’e bahşettiği gülümseme ile, sözlerinin acılığını aldı; Melaine’in gülümsemesi, üzerine alınmadığını anlatıyordu. “Bir çatıhanımının işi, herhangi birini sokmadan o akrepleri bulmaktır.” Kadın aynı zamanda Bael’in karısıydı, Rand’ı hâlâ rahatsız eden bir gerçek, hem de bu Dorindha’nın ve Melaine’in kendi seçimleri olduğu halde. Belki de kısmen bu yüzden; Aieller arasında, karısı bir karı-kardeş seçmişse, bir erkeğin pek az söz hakkı oluyordu. Aieller arasında bile çok rastlanan bir şey değildi.</p>

    <p>“Colavaere çiftçiliğe başlıyor,” diye hırladı Rand. Şaka yapıp yapmadığını merak ederek, gözlerini kırpıştırarak baktılar ona. “Güneş Tahtı yine boş ve Elayne’i bekliyor.” Dinleyicilere karşı bir koruma büyüsü örmeyi düşünmüştü, ama böyle bir şey yapsa, erkek ya da kadın, arayış içinde olan herhangi biri sezerdi ve varlığı ilginç bir şeyler söylendiğini ilan ederdi. Eh, burada söylenen her şey kısa zamanda Ejderduvarı’ndan denize kadar her yerde öğrenilecekti zaten.</p>

    <p>Jalani hançerini kınına sokuyor, Fedwin bileklerini ovuşturuyordu. Kimse dönüp bakmadı onlara; bütün gözler Rand’ın üzerindeydi. Rand Nerilea’ya kaşlarını çatarak bağlı ellerini salladı. Sonunda Sulin ipleri kesti. “Bunun bir aile toplantısı olacağını fark etmemiştim.” Belki Nerilea biraz mahcup görünüyordu, ama onun dışında kimse değildi.</p>

    <p>“Evlendikten sonra,” diye mırıldandı Davram gülümseyerek, “karından neleri saklayacağını büyük dikkatle seçmen gerektiğini öğrenirsin.” Deira dudaklarını büzerek, tepeden baktı ona.</p>

    <p>“Eşler büyük tesellidir,” diye güldü Bael, “eğer bir erkek onlara çok şey anlatmazsa.” Dorindha gülümseyerek parmaklarını onun saçlarında dolaştırdı –ve bir an, kafasını koparacakmış gibi kavradı o saçları. Bael homurdandı, ama yalnızca Dorindha’nın parmakları yüzünden değil. Melaine küçük, kemer bıçağını ağır eteğine sildi ve kınına kaldırdı. İki kadın adamın başının üzerinden birbirlerine sırıttılar. Bael omzunu ovaladı. <em>Cadin’sor</em>’u küçük bir kan damlası ile lekelenmişti. Deira düşünceli düşünceli başını salladı; aniden aklına bir fikir gelmiş gibiydi.</p>

    <p>“Hangi kadından, onu Yenidendoğan Ejder ile evlendirecek kadar nefret edebilirim ki?” dedi Rand soğuk soğuk. Bu, elle dokunulabilecek kadar sert bir sessizlik yarattı.</p>

    <p>Rand öfkesini dizginlemeye çalıştı. Bunu beklemeliydi. Melaine yalnızca bir Bilge değildi, aynı zamanda bir düşgezgini idi. Amys ve Bair de öyle. Başka becerilere ek olarak, düşlerinde birbirleri ve diğerleri ile konuşabiliyorlardı; faydalı bir beceri, ama Rand için yalnızca bir kez yapmışlardı. Bu Bilgeleri ilgilendiren bir şeydi. Melaine’in olan biten her şeyden haberi olmasına şaşmamak gerekirdi. Bilgeleri ilgilendiren bir şey olsa da olmasa da, Dorindha’ya her şeyi anlatmasına şaşmamak gerekirdi; iki kadın hem en iyi arkadaş, hem de kardeş gibiydiler. Melaine Bael’e kaçırma olayını anlatmışsa, elbette o da Bashere’e anlatacaktı; Bashere’in bunu karısından saklamasını beklemek, evin yanmakta olduğunu sır olarak saklamasını beklemekten farksız olurdu. Rand öfkesini santim santim içine çekti, bastırdı.</p>

    <p>“Elayne geldi mi?” Sesinin kayıtsız çıkması için çaba göstermişti ve başaramamıştı. Fark etmez. Endişelenmek için sebebi olduğunu herkes biliyordu. Andor Cairhien kadar huzursuz olmayabilirdi, ama iki ülkeyi de düzene kavuşturmanın en hızlı yolu Elayne’i tahta oturtmaktı. Belki tek yolu.</p>

    <p>“Henüz gelmedi.” Bashere omuzlarını silkti. “Ama kuzeyden bazı hikâyeler geldi. Aes Sedailer bir ordu eşliğinde, Murandy ya da belki Altara’da bir yerdeymişler. Bu genç Mat ile Kızıl El Birliği, Kız-Veliaht ile Siuan Sanche indirildiği zaman Kule’den kaçan Aes Sedailer olabilir.”</p>

    <p>Rand, bileklerinde iplerin sürtündüğü yerleri ovaladı. Bütün bu “tutsaklık” oyunu Elayne’in çoktan gelmiş olması olasılığına karşıydı. Elayne ve Aviendha’nın. Ki onlar geldiğini öğrenemeden gelip gidebilsin. Belki onları görmenin de bir yolunu bulabilirdi. Belki... Aptalın tekiydi, bu konuda belki falan yoktu.</p>

    <p>“O Aes Sedailerin de size yemin etmesini isteyecek misiniz?” Deira’nın sesi, yüzü kadar soğuktu. Deira Rand’dan hoşlanmıyordu; ona göre, kocası, büyük olasılıkla sonunda başının Tar Valon kapısında bir kazığa geçirileceği bir yola koyulmuştu ve onu o yola koyan da Rand’dı. “Beyaz Kule Aes Sedaileri zorlamanıza sessiz kalmayacaktır.”</p>

    <p>Rand ona hafifçe eğildi; kadın bunu alay sanmışsa kavrulabilirdi. Deira ni Ghaline t’Bashere ona asla bir unvanla hitap etmiyordu, adını bile kullanmıyordu; bir uşakla konuşur gibi konuşuyordu onunla, hem de pek zeki ve güvenilir olmayan bir uşakla konuşur gibi. “Yemin etmeyi seçerlerse yeminlerini kabul ederim. Tar Valon’a dönmeye hevesli çok Aes Sedai olduğundan kuşkuluyum. Aksini seçerlerse, bana karşı çıkmadıkları sürece kendi yollarına gidebilirler.”</p>

    <p>“Beyaz Kule sana karşı çıkıyor,” dedi Bael, yumruklarını dizlerine dayayıp öne eğilerek. Mavi gözlerinin yanında Deira’nın sesi sıcak kalırdı. “Bir kez üzerine gelen düşman yine gelecektir. Durdurulmadığı sürece. Mızraklarım <em>Car’a’carn</em> nereye işaret ederse gidecektir.” Melaine başını salladı, elbette; büyük olasılıkla bütün Aes Sedailerin, kalkan konulmuş, elleri ve ayakları bağlanmasa bile başlarına nöbetçi konulmuş bir halde diz çökmesini istiyordu. Ama Dorindha da başını salladı, Sulin de. Bashere düşünceli düşünceli bıyıklarını sıvazladı. Rand, gülmeli mi, ağlamalı mı, bilemiyordu.</p>

    <p>“Beyaz Kule’ye savaş açmadan da tabağımın yeterince dolu olduğunu düşünmüyor musunuz? Elaida gırtlağımı kavradı ve tokadı yedi.” Ateşlerle patlayan toprak, parçalanan bedenler. Midelerini patlayasıya dolduran kuzgunlar ve akbabalar. Kaç kişi ölmüştü? “Elaida’nın burada bırakacak kadar sağduyusu varsa, ben de bırakırım.” Ondan güvenmesini istemedikleri sürece. Sandık. Aniden karanlık ve susuzluk hakkında sızlanmaya başlayan Lews Therin’in yalnızca yarı yarıya farkında, başını iki yana sallıyordu. Görmezden gelebilirdi, görmezden gelmek zorundaydı, ama unutamaz, güvenemezdi.</p>

    <p>Bael ile Bashere’i, bir kez başladıktan sonra Elaida’nın duracak kadar sağduyusu olup olmadığı üzerine tartışmaya bırakarak duvarın dibindeki harita kaplı masanın başına gitti. Masanın dayandığı duvara, ön planda Andor’un Beyaz Aslanı’nın bulunduğu bir savaş sahnesi betimleyen bir duvar halısı asılmıştı. Görünüşe göre Bael ile Bashere bu odayı plan yapmak için kullanıyorlardı. Haritaları biraz karıştırınca aradığı haritayı buldu, Puslu Dağlar’dan Erinin Nehri’ne kadar bütün Andor’u, aynı zamanda güneyde kalan ülkelerin bazı kısımlarını, Ghealdan, Altara ve Murandy’yi gösteren bir harita.</p>

    <p>“Ağaçkatillerinin topraklarında tutsak tutulan kadınların sorun yaratmasına izin verilmiyor, diğerleri neden sorun yaratsın?” dedi Melaine, görünüşe göre Rand’ın işitmediği bir şeye yanıt olarak. Sesi öfkeliydi.</p>

    <p>“Ne yapmamız gerekiyorsa onu yapacağız, Deira t’Bashere,” dedi Dorindha sakinlikle; kadın nadiren öfkelenirdi. “Cesaretini koru, o zaman gitmemiz gereken yere varırız.”</p>

    <p>“Bir uçurumdan aşağı atladığında,” diye yanıt verdi Deira, “cesaretini korumak dışında bir şey yapmak için artık çok geçtir. Ve uçurumun dibinde, düşeceğin yerde bir saman yığını olduğunu ummak dışında.” Kocası, kadın şaka yapmış gibi güldü. Ama Deira hiç de şaka yaparmış gibi konuşmamıştı.</p>

    <p>Rand haritayı yaydı, köşelerini mürekkep ve kum şişeleri ile tutturdu ve mesafeleri parmakları ile ölçtü. Söylentiler Altara ya da Murandy’de olduğunu söylüyorsa Mat pek hızlı ilerlemiyordu. Birlik’in ne kadar hızlı ilerlediği ile gurur duyardı. Belki hizmetkârları ve arabaları ile Aes Sedailer yavaşlatıyordu onu. Belki Rand’ın sandığından daha fazla Aes Sedai vardı. Rand yumruklarını sıktığını fark etti ve açtı onları. Elayne’e ihtiyacı vardı. Burada ve Cairhien’de tahta oturması için; ona bu yüzden ihtiyacı vardı. O kadar. Aviendha... Ona ihtiyacı yoktu, hem de hiç ve kız kendisinin de ona ihtiyaç duymadığını açık açık ifade etmişti. Rand’dan uzaktayken güvendeydi. Onları kendisinden olabildiğince uzak tutarak, ikisinin de güvende olmasını sağlayabilirdi. Işık, onları bir kez görebilse. Ama Perrin inatçılık ederken, Mat’e ihtiyacı vardı. Mat’in aniden savaşla ilgili her konuda nasıl uzman hale geldiğinden emin değildi, ama Mat’in fikirlerine Bashere bile saygı duyuyordu. En azından savaş konusundaki fikirlerine.</p>

    <p>“Ona bir <em>da’tsang</em> gibi davrandılar,” diye hırladı Sulin ve diğer Kızlardan bazıları da sözsüz bir yankı gibi hırladılar.</p>

    <p>“Biliyoruz,” dedi Melaine sence. “Onlarda hiç şeref yok.”</p>

    <p>“Tarif ettiğiniz durumdan sonra gerçekten de uzak duracak mıdır?” diye sordu Deira, inanmakta güçlük çekermiş gibi.</p>

    <p>Harita Illian’ı göstermiyordu –masadaki hiçbir harita o ülkenin bir kısmını bile göstermiyordu– ama Rand’ın eli Murandy üzerinde aşağı doğru kaydı. Illian sınırlarından biraz içerideki Doirlon Tepeleri’ni hayal edebiliyordu. Bir haritada, o tepelerde, hiçbir istilacı ordunun göz ardı edemeyeceği yamaç kalelerini gösteren bir çizgi olurdu. “Ve dört yüz elli kilometre kadar doğuda, Maredo Ovaları’nın ötesinde, Aiel Savaşı sırasında Tar Valon önünde toplanan uluslararası ordulardan bu yana görülmemiş bir ordu vardı. Belki, Artur Şahinkanadı’nın zamanından bu yana görülmemiş bir ordu. Tearlılar, Cairhienliler, Aieller, hepsi Illian’ı ezmek üzere pozisyon almıştı. Perrin kumanda etmeyecekse, o zaman Mat etmeliydi. Yalnız, yeterince zaman yoktu. Asla yeterince zaman olmuyordu.</p>

    <p>“Gözlerim kavrulsun,” diye mırıldandı Davram. “Bundan hiç bahsetmedin, Melaine. Leydi Caraline, Lord Toram ve Yüksek Lord Darlin şehrin hemen dışında kamp kurmuşlar, öyle mi? Böyle bir zamanda tesadüfen bir araya gelmiş olamazlar. Sen kim olursan ol, kapının hemen önünde bir engerek yuvası var.”</p>

    <p>“Bırak <em>algai’d’siswai</em>’ler dans etsin,” diye yanıt verdi Bael. “Ölü engerekler kimseyi ısıramaz.”</p>

    <p>Sammael kendini her zaman iyi savunmuştu. Lews Therin, Gölge Savaşı’ndan böyle hatırlıyordu. Kafatasının içinde iki adam varken, belki de anıların birbirlerine sızması beklenmesi gereken bir şeydi. Yoksa Lews Therin de aniden kendisini koyun gütmek, odun kesmek, tavukları beslemekle ilgili anıları hatırlarken mi bulmuştu? Rand uzaktan uzağa duyabiliyordu onu; öldürmek, yok etmek hakkında atıp tutuyordu; Terkedilmişlere dair düşünceler Lews Therin’i deliliğin eşiğinden aşırıyordu neredeyse.</p>

    <p>“Deira t’Bashere doğru söylüyor,” dedi Bael. “Düşmanlarımız yok olana kadar yürüdüğümüz yoldan ayrılmamalıyız, yoksa biz yok oluruz.”</p>

    <p>“Ben bu şekilde kastetmemiştim,” dedi Deira kuru kuru. “Ama haklısın. Artık başka seçeneğimiz yok. Düşmanlarımız yok olana kadar; aksi halde biz yok oluruz.”</p>

    <p>Haritayı incelerken Rand’ın kafasının içinde ölüm, yıkım ve delilik yüzüyordu. Ordu saldırdıktan kısa süre sonra Sammael o kalelerde olacaktı, bir Terkedilmiş’in gücü ve Efsaneler Çağı’nın bilgisi ile Sammael. Kendine Lord Brend diyordu, Dokuzlar Konseyi’nin bir üyesi ve Terkedilmişlerin serbest olduğunu inkâr edenler ona Lord Brend diye hitap ediyordu, ama Rand onu tanıyordu. Lews Therin’in anıları ile, Sammael’in yüzünü biliyordu, iliklerine dek tanıyordu onu.</p>

    <p>“Dyelin Taravin, Naean Arawn ve Elenia Sarand ile ne yapmayı düşünüyor?” diye sordu Dorindha. “İtiraf etmeliyim, bu, insanları bir yerlere kapatma meselesini anlamıyorum.”</p>

    <p>“O kadının yaptıkları önemli değil,” dedi Davram. “Beni ilgilendiren o Aes Sedailerle yaptığı görüşmeler.”</p>

    <p>“Dyelin Taravin aptalın teki,” diye mırıldandı Melaine. “<em>Car’a’carn</em>’ın Amyrlin Makamı’nın önünde diz çöktüğü söylentilerine inanıyor. O, Aes Sedailer izin vermediği sürece saçlarını bile fırçalamaz.”</p>

    <p>“Onu yanlış anlıyorsun,” dedi Deira kararlılıkla. “Dyelin Andor’a hükmedecek kadar güçlüdür; Aringill’de kanıtladı bunu. Elbette Aes Sedaileri dinliyor –ancak bir ahmak Aes Sedaileri duymazdan gelir– ama dinlemek demek itaat etmek demek değildir.”</p>

    <p>Dumai Kuyuları’ndan getirilen arabalar yeniden aranmalıydı. Şişman, küçük adam <em>angreal</em>’i bir yerlerde olmalıydı. Kaçan Aes Sedailerin hiçbiri, onun ne olduğu konusunda en ufak fikre sahip olamazdı. Belki, biri Yenidendoğan Ejder’den bir hatırayı kesesine atmamışsa. Hayır. Arabalarda bir yerde olmalıydı. O <em>angreal</em> ile, Rand Terkedilmişlerden herhangi biri ile boy ölçüşebilirdi. O olmadan... Ölüm, yıkım ve delilik.</p>

    <p>Aniden bir süredir işitmekte olduğu şeyleri kavradı. “O neydi?” diye sordu, fildişi kakmalı masadan o tarafa dönerek.</p>

    <p>Şaşkın yüzler ona döndü. Jonan çömelip, kapı kasasına sırtını verdiği yerden doğruldu. Rahatça topuklarının üzerine çökmüş olan Kızlar aniden tetiktelik kazandılar. Kendi aralarında aylak aylak konuşuyorlardı; artık Rand’ın yanında onlar bile ihtiyatlı davranıyordu.</p>

    <p>Melaine fildişi kolyelerinden birini yoklayarak Bael ve Davram ile bakıştı, sonra herkes adına konuştu. “Davram Bashere’in Yeni Şehir dediği yerde. Gümüş Kuğu adlı bir handa dokuz Aes Sedai var.” “Han” ve “şehir” sözcüklerini garipser gibi söylemişti; Ejderduvarı’nı aşana kadar bu terimleri yalnızca kitaplardan tanıyordu. “Davram ve Bael, sana karşı bir şey yapana kadar onları rahat bırakmamız gerektiğini söylüyor. Bence sen Aes Sedaileri beklemek konusunda dersini aldın, Rand al’Thor.”</p>

    <p>“Eğer bir hata varsa, benim hatam,” diye içini çekti Bashere. “Ama Melaine ne yapmayı düşünüyor, bilemiyorum. Sekiz Aes Sedai bir ay önce, sen ayrılmadan hemen önce Gümüş Kuğu’ya yerleşti. Zaman zaman birkaçı daha gelip gidiyor, ama asla bir yerde on taneden fazlası olmuyor. Başkalarından uzak duruyorlar, sorun yaratmıyorlar ve Bael ya da benim öğrenebildiğimize göre soru sormuyorlar. Şehre birkaç da Kızıl Aes Sedai geldi; iki kez. Gümüş Kuğu’dakilerin hepsinin Muhafızı var, ama bunların asla olmuyor. Kızıl olduklarından eminim. İki üç tanesi geliyor. Siyah Kule’ye gidip gelen adamları soruşturuyorlar, bir gün sonra da gidiyorlar. Pek bir şey öğrenemeden, bana sorarsanız. O Siyah Kule, sır saklamak konusunda bir kale kadar iyi. Hiçbiri sorun çıkarmadı ve ben, şart olduğundan emin olana kadar onları rahatsız etmemeyi tercih ederim.”</p>

    <p>“Bunu kastetmemiştim,” dedi Rand yavaşça. Bashere’in karşısında bir sandalyeye oturdu. Oymalı kolçakları öyle kavramıştı ki parmak boğumları acıyordu. Burada toplanan Aes Sedailer, Cairhien’de toplanan Aes Sedailer. Tesadüf mü? Lews Therin, ölüm ve ihanet hakkında, ufukta gürleyen bir gök gürültüsü gibi homurdanıyordu. Taim’i uyarması gerekecekti. Gümüş Kuğu’daki Aes Sedailer hakkında değil –Taim biliyor olmalıydı zaten; neden hiç bahsetmemişti?– onlardan uzak durmak, Asha’manları da onlardan uzak tutmak hakkında. Dumai Kuyuları bir son olacaksa, burada yeni bir başlangıç yapılamazdı. Çok şey kontrolden çıkar gibiydi. Hepsini birden toparlamak için ne kadar uğraşırsa uğraşsın, sayıları o kadar çok oluyordu ve kontrolden o kadar çabuk çıkıyorlardı. Eninde sonunda her şey paramparça olacaktı. Düşünce boğazını kurutuyordu. Thom Merrilin ona top çevirmeyi biraz öğretmişti, ama bu işte hiç iyi değildi. Şimdi, gerçekten iyi olmak zorundaydı. Boğazını ıslatacak bir şey olmasını diledi.</p>

    <p>Bu, sonuncusunu yüksek sesle söylediğini, Jalani çömeldiği yerden doğrulup odanın karşı tarafına, küçük bir masanın üzerinde yüksek, gümüş bir sürahinin durduğu yere yürüdüğü zaman fark etti ancak. Jalani çekiç işi, gümüş bir kadeh doldurdu ve gülümseyerek Rand’a getirdi. Kadehi uzatırken ağzını açtı. Rand kaba bir şey bekliyordu, ama kızın yüzüne bir değişiklik gelmişti. Tek söylediği, <em>“Car’a’carn,”</em> oldu, sonra diğer Kızların yanındaki yerine döndü. Öyle vakurdu ki Dorindha’yı, belki Deira’yı taklit ettiği söylenebilirdi. Somara el konuşması yaptı ve aniden bütün Kızlar kıpkırmızı kesildiler, kahkaha atmamak için dudaklarını ısırdılar. Jalani dışında bütün Kızlar. O da diğerleri kadar kızarmıştı.</p>

    <p>Şarap puncu erik tadındaydı. Rand küçükken ırmağın karşısındaki meyve bahçelerine gittiğini, ağaçlara tırmanıp tombul, kırmızı erikleri topladığını hatırlayabiliyordu... Başını arkaya atarak kadehini boşalttı. İki Nehir’de erik ağaçları vardı, ama erik ağacı dolu meyve bahçeleri yoktu ve ağaçlar ırmağın karşı tarafında değildi. <em>Lanet anılarını kendine sakla,</em> diye hırladı Lews Therin’e. Kafasının içindeki adam bir şeye güldü, kendi kendine sessizce kıkırdadı.</p>

    <p>Bashere Kızlara kaşlarını çattı, sonra Bael’e ve karılarına baktı, Hepsinin suratı taş gibiydi, Bashere başını iki yana salladı, Bael ile iyi anlaşıyordu, ama genel olarak Aieller onu hayretten hayrete düşürüyordu, “Madem kimse bana içki getirmiyor,” dedi, doğrularak. Gidip kendine bir kadeh doldurdu. Gür bıyıklarını ıslatan, uzun bir yudum aldı. “İşte bu serinletiyor adamı, Taim’in adam bulma tarzı, Yenidendoğan Ejder’i takip etmek isteyen herkesi süpürüp götürüyor gibi. Adam bana, sizin Asha’manlarda her ne olması gerekiyorsa, ondan yoksun olanlardan, oldukça iyi bir ordu gönderdi. Hepsi gözlerini faltaşı gibi açarak, havadaki deliklerden geçmek konusunda konuşuyor, ama hiçbiri Siyah Kule’ye yaklaşmamış bile, Genç Mat’in fikirlerinden birkaçını deniyorum.”</p>

    <p>Rand boş kadehini sallayarak bu konuyu bir kenara süpürdü. “Bana Dyelin’den bahsedin.” Taravin Evi’nden Dyelin, Elayne’e bir şey olursa tahta geçecekti, ama Rand kadına Elayne’i Caemlyn’e getirttiğini söylemişti. “Aslan Tahtı’nı alabileceğini düşünüyorsa, ona da bir çiftlik bulabilirim.”</p>

    <p>“Tahtı almak mı?” dedi Deira inanmazlıkla ve kocası bir kahkaha patlattı.</p>

    <p>“Islaktopraklı âdetlerini anlamıyorum,” dedi Bael, “ama yaptığı şeyin bu olduğunu hiç sanmıyorum.”</p>

    <p>“Tam tersine.” Davram sürahiyi getirip Rand’ın kadehini doldurdu. “Kadının gözüne girmeye çalışan bazı düşük lord ve leydiler Aringill’de onu desteklediklerini ilan ettiler. Leydi Dyelin çabuk hareket eden biri. Dört gün içinde, Kız-Veliaht Elayne’e ihanetten, önderlerinden iki kişiyi astırdı ve yirmisini de kırbaçlattı.” Adam onaylarcasına güldü. Karısı burnunu çekti. Büyük olasılıkla ona kalsa, Aringill’den Caemlyn’e kadar, yol boyunca darağaçları diktirirdi.</p>

    <p>“O zaman, Andor’a onun hükmetmesi meselesi nedir?” diye sordu Rand. “Ve Elenia ila Naean’ı hapsetmesi?”</p>

    <p>“Taht üzerinde hak iddia edenler onlar,” dedi Deira, kara gözleri öfkeyle ışıldayarak.</p>

    <p>Bashere başını salladı. Şimdi çok daha sakindi. “Daha üç gün oldu. Colavaere’in taç giydiği haberi duyulunca, Cairhien’den gelen, sizin Tar Valon’a gittiğiniz söylentileri daha gerçek gelmeye başladı kulaklara. Ticaret yine hızlanmaya başladığından, Cairhien ile Caemlyn arasında öyle çok güvercin gidip geliyor ki sırtlarına basa basa iki şehir arasında yürüyebilirsin.” Sürahiyi yerine koydu ve sandalyesine döndü. “Naean sabah tahtın kendisine ait olduğunu iddia etti, Elenia öğleden önce ve gün batımında Dyelin, Pelivar ile Luan’a ikisini de tutuklatmıştı. Ertesi sabah Dyelin’i Naip ilan ettiler. Elayne’in adına, Elayne dönene kadar. Andor’daki Evlerin büyük çoğunluğu Dyelin’i desteklediklerini ilan ettiler. Sanırım bazıları onun tahta oturmasını tercih eder, ama Aringill en güçlülerinin bile dillerini tutmasını sağlıyor.” Bashere tek gözünü kapatarak Rand’a işaret etti. “Sizden hiç bahsetmiyorlar. Bu iyi mi, kötü mü, ancak benimkinden daha bilge bir baş söyleyebilir.”</p>

    <p>Deira burnundan aşağı bakarak serinkanlılıkla gülümsedi. “Saraydan serbestçe faydalanmasına izin verdiğiniz o... tükürük yalayıcılar... hepsi şehirden kaçtı, görünüşe göre. Söylentilere göre bazıları Andor’dan kaçmış. Biliyor olmalısınız, hepsi ya Elenia’yı ya da Naean’ı destekliyordu.”</p>

    <p>Rand kadehini dikkatle sandalyenin yanında, yere bıraktı. Lir, Arymilla ve kalanların kalmasına sırf, Dyelin ile onu destekleyenleri kendisi ile işbirliği yapmaya zorlamak için izin vermişti. Onlar Andor’u asla Lord Lir gibilere bırakmazlardı. Zamanla, Elayne’in geri dönüşü ile, hâlâ işe yarayabilirdi. Ama her şey gittikçe daha hızlı hareket ediyordu ve kontrol parmaklarının arasından kayıp gidiyordu. Ama hâlâ kontrol edebileceği birkaç şey vardı.</p>

    <p>“Şuradaki, Fedwin, bir Asha’man,” dedi. “Gerekirse bana, Cairhien’e mesaj getirebilir.” Bunu dik dik Melane’e bakarak söylemişti, kadın son derece ılımlı bakışlarla karşılık verdi. Deira Fedwin’i, aşırı hevesli bir köpeğin halının üzerine bıraktığı ölü bir sıçanmış gibi süzdü. Davram ve Bael daha düşünceliydi; Fedwin o bakışlar altında daha dik durmaya çalıştı. “Kim olduğunu başkaları öğrenmesin,” diye devam etti Rand. “Hiç kimse. Bu yüzden siyah ceket giymiyor. Bu gece Lord Semaradrid ile Yüksek Lord Weiramon’a da birer kişi götürüyorum. Doirlon Tepeleri’nde Sammael ile karşı karşıya geldiklerine buna ihtiyaçları olacak. Ben daha bir süre Cairhien’le uğraşıyor olacağım, anlaşılan.” Belki Andor’la da.</p>

    <p>“Bu, sonunda mızrakları ileri süreceksin anlamına mı geliyor?” dedi Bael. “Bu gece mi emir veriyorsun?”</p>

    <p>Rand başını salladı ve Bashere kocaman bir kahkaha patlattı. “İşte bu iyi bir şarabı hak ediyor. Ya da bir insanın kanını lapa kadar koyulaştıran bir sıcak olmasaydı hak ederdi.” Kahkahası yüz buruşturmaya dönüştü. “Yak beni, keşke ben de orada olabilseydim. Yine de, herhalde Yenidendoğan Ejder adına Caemlyn’i idare etmek de hafife alınacak iş değil.”</p>

    <p>“Her zaman kılıçların çekildiği yerde olmak istersin, kocacığım.” Deira sevgiyle konuşmuştu.</p>

    <p>“Beşte bir,” dedi Bael. “Sammael düştüğü zaman Illian’da beşte bire izin verecek misin?” Aiel gelenekleri, silah zoru ile alınan bir yerde buldukları her şeyin beşte birine el koyma hakkı veriyordu onlara. Rand Caemlyn’de yasaklamıştı; Elayne’e bu kadar bile olsa, yağmalanmış bir şehir teslim etmeyecekti.</p>

    <p>“Beşte biri alacaklar,” dedi Rand, ama onun aklındaki Sammael ya da Illian değildi. <em>Elayne’i çabuk getir, Mat.</em> Kafasının içinde, Lews Therin’in çirkin gülüşünün üzerinde, çılgınca dolaştı bu düşünce. <em>Hem Andor, hem Caemlyn yüzüme patlamadan önce, çabuk getir onu.</em></p>
  </div>
</body>
</html>
