<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="25. Zihin Tuzağı">25<br />
    Zihin Tuzağı</h1>

    <p>Moghedien o düşü bir daha görmek istemiyordu, ama uyanmak istemek, çığlık atmak istemek işe yaramıyordu. Uyku, kelepçelerden de sıkı yakalamıştı onu. Başlangıç kabataslak bir bulanıklık halinde çabucak gelip geçti. Merhamet yok; geri kalanı çok daha çabuk yaşamak zorunda kalacaktı.</p>

    <p><em>Tutsak tutulduğu çadıra giren kadını tanıdığı pek söylenemezdi. Halima, kendine Aes Sedai diyen o aptallardan birinin sekreteri. Aptaldılar, ama boynuna taktıkları gümüş bir kolye sayesinde onu sıkı sıkı tutuyorlardı; tutuyorlar ve itaat etmeye zorluyorlardı.</em> Moghedien yavaşlaması için dua ederken çabucak akıp geçti. <em>Kadın ışık yakmak için yönlendirdi ve Moghedien yalnızca ışığı gördü.</em> Saidin <em>olmalıydı –yaşayanlar arasında, yalnızca Seçilmişler Gerçek Güçten faydalanmanın yolunu biliyordu–,</em> Karanlık Varlık’tan gelen Güç’ten <em>–ve pek azı, en büyük, ihtiyaç anı dışında kullanırdı onu– ama bu imkânsızdı!</em> Hızla akan bir bulanıklık. <em>Kadın kendine Aran’gar ismini vermişti ve Moghedien’e ismiyle hitap etmişti. Kıyamet Çukuru’na çağrıldığını bildirdi ve hiçbir kadının hissetmemesi gereken bir acıyla irkilerek</em> a’dam <em>kolyesini çıkardı. Moghedien bir kez daha</em> –bunu kaç kez yapmıştı?– <em>çadırda küçük bir kapıyol ördü. Kendine düşünecek zaman tanımak için sonsuz karanlıkta Süzülerek gitti, ama platformuna, üzerinde rahat bir koltuk bulunan mermer bir balkon şeklindeki platformuna, adım atar atmaz kendini Shayol Ghul’ün sonsuza dek alacakaranlığa bürünmüş, yerdeki yırtıklardan ve tünellerden buhar, duman ve haşin buharlar fışkıran kara yamaçlarında buldu. Bir Myrddraal ölüm siyahı giysisi içinde, hamur beyazı, gözsüz, ama daha uzun boylu bir adam şeklinde yaklaştı ona. Myrddraal tüm diğer Yarı-insanlardan daha iriydi. Yaratık Moghedien’e kibirle baktı, sorulmadığı halde tuhaf ismini söyledi ve gelmesini emretti; Seçilmişlerin karşısında yaptığı şeylerden değildi bunlar.</em> Moghedien şimdi zihninin derinliklerinde, düşün daha hızlı ilerlemesi, görülmeyecek, anlaşılmayacak bir bulanıklıkta akması için çığlıklar atıyordu, ama <em>Shaidar Haran’ın sırtını takip ederek, Kıyamet Çukuru’nun girişine yönelirken zaman her zamanki hızında akıyor, hem</em> Tel’aran’rhiod<em>’dan, hem de uyanık dünyadan daha gerçek geliyordu.</em></p>

    <p>Moghedien’in gözlerinden, ıslak yanaklarından yaşlar akıyordu. Sert şiltesinin üzerinde seğirdi, uyanmak için boş yere, çılgınca çabalarken kolları ve bacakları irkildi. Düş gördüğünün farkında değildi artık –her şey gerçek geliyordu– ama derin anılar hâlâ duruyordu ve o derinliklerde, içgüdü feryat ediyor, kaçmak için pençeliyordu.</p>

    <p><em>Eğimli tünel çok aşinaydı. Tavan, taştan dişler gibi sarkıtlarla kaplıydı. Duvarlar solgun bir ışıkla parlıyordu. Çok uzun zaman önce, Yüce Efendi’ye saygılarını sunmak ve ruhunu adamak için ilk kez geldiği günden bu yana, bu yolculuğu defalarca yapmıştı, ama asla şimdiki gibi değil, asla başarısızlığı tüm boyutları ile bilinirken değil. Şimdiye dek, başarısızlıklarını Yüce Efendi’den bile saklamayı başarmıştı. Defalarca. Burada yapılabilen şeyler başka hiçbir yerde yapılamazdı. Burada olan şeyler başka hiçbir yerde olmazdı.</em></p>

    <p><em>Taştan dişlerden biri saçlarına sürtününce irkildi, sonra kendini becerebildiğince topladı. O sarkıtlar tuhaf, aşırı uzun boylu Myrddraal’in epey üzerindeydi hâlâ, ama yaratık Moghedien’den en az bir baş ve omuz boyu daha uzun olsa da, Moghedien’in şimdi o sivri uçlara çarpmamak için başını çekmesi gerekiyordu. Burada Yüce Efendi için gerçeklik model hamuruydu ve hoşnutsuzluğunu bu şekilde gösterdiği bilinirdi. Taştan bir diş Moghedien’in omzuna çarptı, bir başkasının altından geçmek için başını eğdi. Artık tünel, dik yürümesine izin verecek kadar yüksek değildi. Daha da eğildi, Myrddraal’in peşinden eğilerek koşturdu, yaklaşmaya çalıştı. Myrddraal adımlarını hiç değiştirmedi, ama Moghedien ne kadar hızlı koşturursa koştursun aralarındaki mesafe değişmiyordu. Tavan alçalıyordu, Yüce Efendi’nin hainleri ve aptalları paramparça eden dişleri yaklaşıyordu. Moghedien elleri ve dizleri üzerine çöktü ve emekledi, sonra dirsekleri ve dizleri üzerine çöktü. Tünelde ışıklar alevlendi, titreşti. Işık Çukur’un girişinden, hemen ileriden geliyordu. Moghedien karnı üzerinde sürünerek, kendini elleri ile çekip ayakları ile iterek ilerledi. Taştan uçlar etine battı, elbisesine takıldı. Nefes nefese, son mesafeyi yırtılan yünün hışırtıları eşliğinde aştı.</em></p>

    <p><em>Omzunun üzerinden arkaya baktığında kasılırcasına ürperdi. Tünel ağzının olması gereken yerde pürüzsüz, taştan bir duvar vardı. Belki de Yüce Efendi zamanlamayı bu şekilde yapmıştı ve belki, biraz daha yavaş hareket etse...</em></p>

    <p><em>Üzerinde yattığı yer eriyik taştan, kara benekli kırmızı bir gölün üzerine çıkıntı yapıyordu. Gölün üzerinde adam boyunda alevler dans ediyor, ölüyor, yeniden beliriyordu. Yukarıda, mağaranın tavanı yoktu. Taştan duvarlar yükselerek, kırmızı, sarı, siyah çizgili vahşi bulutların, zamanın rüzgârlarına kapılmış gibi akıp geçtiği gökyüzüne açılıyordu. Shayol Ghul’ün dışındaki kara bulutlu gökyüzü değildi. Bütün bunlara dönüp bir daha bakmadı ve bunun tek sebebi bütün bunları daha önce de görmüş olması değildi. Yüce Efendi’nin zindanı olan Delik burada, dünyadaki herhangi bir yerdekinden daha yakın değildi, ama burada onu hissedebiliyordu, burada Yüce Efendi’nin parlak ihtişamına gark olabiliyordu. Gerçek Güç burada onu kaplıyordu, öyle güçlüydü ki onu yönlendirmeye çalışmak onu kavurur, kömüre döndürürdü. Başka herhangi bir yerde gereken bedeli ödemeye razı olduğundan değil.</em></p>

    <p><em>Dizleri üzerinde doğrulacak oldu ve bir şey kürek kemiklerinin arasına indi, taş çıkıntının üzerinde yere mıhladı onu, ciğerlerindeki havanın boşalmasına sebep oldu. Moghedien sersem sersem nefes almaya çalıştı, sonra omzunun üzerinden arkaya baktı. Myrddraal devasa çizmelerinden birini sırtına koymuş, duruyordu. Moghedien neredeyse</em> saidar<em>’a kucak, açacaktı, halbuki burada açıkça izin verilmeden yönlendirmek, ölmenin kesin bir yolu olurdu. Yamaçta kibir bir şeydi, ama bu!</em></p>

    <p><em>“Benim kim olduğumu biliyor musun?” diye sordu. “Ben Moghedien’im!” O gözsüz bakışlar onu, bir böcekmiş gibi izliyordu; Moghedien Myrddraallerin insanlara bu şekilde baktığını sık sık görmüştü.</em></p>

    <p><em>MOGHEDIEN. Kafasının içindeki ses Myrddraal’i aklından çıkardı; hemen hemen tüm düşünceleri akıtıp götürdü. Bunun yanında, insan bir âşığın en derin kucaklayışı, okyanusun yanındaki su damlasından farksızdı. BAŞARISIZLIĞININ ÖLÇÜSÜ NE, MOGHEDIEN? SEÇİLMİŞLER HER ZAMAN EN GÜÇLÜLER OLMUŞTUR, AMA SEN, SENİ YAKALAMALARINA İZİN VERDİN. BANA KARŞI ÇIKACAK OLANLARA DERS VERDİN, MOGHEDIEN.</em></p>

    <p><em>Moghedien, gözlerini kırpıştırarak tutarlı düşünmeye çalıştı. “Yüce Efendim, onlara yalnızca küçük şeyler öğrettim ve onlarla becerebildiğimce mücadele ettim. Onlara, bir erkeğin yönlendirmesini sezmeleri için bir yol öğrettiğimi söyledim.” Gülmeyi başardı. “O yolu kullandıklarında öyle bir baş ağrısına tutuluyorlar ki saatlerce yönlendiremiyorlar.” Sessizlik. Belki böylesi daha iyi. Kurtarılışından uzun zaman önce bunu öğrenmeye çalışmaktan vazgeçmişlerdi, ama Yüce Efendi’nin bunu bilmesi gerekmiyordu. “Yüce Efendim, sana nasıl hizmet ettiğimi biliyorsun. Ben gölgelerden hizmet ederim ve zehrim işlemeye başlayana kadar düşmanların ısırışımı asla hissetmez.” Yakalanmasına bilinçli olarak, içeriden çalışmak için izin verdiğini söylemezdi, ama ima edebilirdi. “Yüce Efendim, Güç Savaşı’nda kaç düşmanını yere serdim, biliyorsun. Gölgelerin içinden, görülmeden ya da görülsem de tehdit oluşturacağım düşünülmediği için göz ardı edilerek.” Sessizlik. Ve sonra...</em></p>

    <p><em>SEÇİLMİŞLERİM HER ZAMAN EN GÜÇLÜ OLANLARDIR. ELİM HAREKET EDİYOR.</em></p>

    <p><em>Kafatasının içinde yankılanan o ses kemiklerini kaynatıyor, beynini yakıyordu. Myrddraal Moghedien’in çenesini eline almış, başını arkaya çekiyordu. Moghedien sonunda görmeyi başardığında Myrddraal’in diğer elinde bir bıçak gördü. Tüm düşleri burada, gırtlağı kesilerek sona erecekti, vücudu yem olarak Trolloclara verilecekti. Belki Shaidar Haran kendine bir parça ayırırdı. Belki...</em></p>

    <p><em>Hayır. Moghedien öleceğini biliyordu, ama bu Myrddraal ondan tek bir lokma bile yemeyecekti!</em> Saidar<em>’a kucak açtı ve gözleri irileşti. Orada hiçbir şey yoktu. Hiçbir şey! Koparılmış gibiydi! Öyle olmadığını biliyordu –yırtılmanın bilinebilecek, en büyük acı olduğu, ölümün acısından bile büyük, olduğu söylenirdi– ama!..</em></p>

    <p><em>O sersem anlarda, Myrddraal Moghedien’in ağzını açılmaya zorladı, bıçağın keskin ucunu onun diline sürttü, sonra kulağını çentti. Myrddraal onun kanı ve tükürüğü ile doğrulurken, daha Myrddraal altın tel ve kristalden oluşmuş minik, kırılgan bir kafes yaratmadan Moghedien anladı. Burada bazı şeyler yapılabilirdi, bazıları yalnızca yönlendirebilen kişilere ve sırf bu amaç için Moghedien’in buraya getirdiği erkekler ve kadınlar olmuştu.</em></p>

    <p><em>“Yo,” diye nefes verdi. Bakışlarını</em> cour’souvra<em>’dan ayıramıyordu. “Yo, ben değil! BEN DEĞİL!”</em></p>

    <p><em>Shaidar Haran onu duymazdan gelerek bıçağın üzerindeki sıvıları</em> cour’souvra<em>’ya sürdü. Kristal sütlü bir pembeye dönüştü, ilk ayar. Myrddraal, bileğinin bir hareketi ile, ikinci ayar için, zihin tuzağını eriyik taş dolu göle fırlattı. Altın kristal kafes havada yükseldi ve sonra aniden durdu, Delik’in olduğu yerde, Desen’in en ince olduğu yerde, havada bekledi.</em></p>

    <p><em>Moghedien Myrddraal’i unuttu. Ellerini Delik’e doğru uzattı. “Merhamet, Yüce Efendim!” Karanlığın Yüce Efendisi’nin merhamet gösterdiğini hiç görmemişti, ama kuduz kurtlarla ya da deri değiştirme zamanı gelmiş bir</em> darath <em>ile birlikte bir hücreye kapatılmış olsa da aynı şekilde yalvarırdı. Doğru koşullar altında, imkânsız olan için bile yalvarırdı.</em> Cour’souvra <em>havada asılı kaldı, yavaş yavaş dönerek, aşağıdaki sıçrayan alevlerin ışığında ışıldadı. “Sana tüm yüreğimle hizmet ettim. Yüce Efendim. Merhamet diliyorum. Yalvarıyorum! MERHAMEEEET!”</em></p>

    <p><em>HENÜZ BANA HİZMET EDEBİLİRSİN.</em></p>

    <p><em>Ses Moghedien’i anlatılamaz bir esrikliğe boğdu, ama aynı anda kıvılcımlanan zihin tuzağı güneş gibi parladı ve coşkunluğunun ortasında, Moghedien alev alev göle gömülmüş gibi acı çekti. İki duygu birleşti ve Moghedien çılgın gibi kıvranarak, sonsuz, sonsuz acı içinde uludu, ta ki Çağlar bitene, ıstırap ve ıstırabın anısı dışında hiçbir şey kalmayana kadar. O zaman minik, karanlık bir merhamet tanıdı.</em></p>

    <p>Moghedien şiltesinin üzerinde kıpırdandı. Yine olmaz. Lütfen.</p>

    <p><em>Tutsak tutulduğu çadıra giren kadını tanıdığı pek söylenemezdi...</em></p>

    <p>Lütfen, diye çığlık attı zihninin derinliklerinde.</p>

    <p><em>Kadın ışık yakmak için yönlendirdi ve Moghedien yalnızca ışığı gördü.</em></p>

    <p>Uykunun derinliklerinde titredi, tepeden tırnağa ürperdi. Lütfen!</p>

    <p><em>Kadın kendine Aran’gar ismini vermişti ve Moghedien’e ismiyle hitap etmişti. Kıyamet Çukuru’na çağrıldığını bildirdi ve...</em></p>

    <p>“Uyan, kadın,” dedi çürük kemiklerin ufalanması gibi bir ses. Moghedien’in gözleri açılıverdi. Neredeyse düşün geri gelmesini tercih edecekti.</p>

    <p>Küçük zindanının belirleyici bir özellikten yoksun, taş duvarlarında ne kapı, ne pencere vardı. Hatta parlayan küre, lambalar bile yoktu, ama her yerden ışık geliyordu. Moghedien kaç gündür burada olduğunu bilmiyordu, yalnızca tatsız yemeklerin düzensiz aralıklarla belirdiğini, tuvalet olarak kullandığı tek kovanın daha da düzensiz aralıklarla boşaltıldığını, temizlenmesi için bir şekilde sabun ve parfümlü sular bırakıldığını biliyordu. Bunun merhamet olup olmadığından emin değildi; bir kova su bulduğunda hissettiği memnuniyet ve heyecan, ne kadar düştüğünü hatırlatıyordu ona. Şimdi hücresinde, yanında Shaidar Haran vardı.</p>

    <p>Çabucak şiltesinden inerek diz çöktü ve yüzünü çıplak taşlara dayadı. Her zaman, hayatta kalmak için ne gerekiyorsa onu yapmıştı ve Myrddraal ona neyin gerektiğini memnunlukla öğretmişti. “Seni hevesle selamlıyorum, <em>Mia’cova.</em>” Uydurulmuş unvan Moghedien’in dilini yakıyordu. “Bana Sahip Olan,” anlamına geliyordu ya da basitçe, “Sahibim.” Shaidar Haran’ın onun üzerinde kullandığı tuhaf kalkan –Myrddraaller bunu yapamazdı, ama o yapıyordu– görünürde yoktu, ama yine de Moghedien yönlendirmeyi düşünmedi. Gerçek Güç ona reddediliyordu elbette –o ancak Yüce Efendi’nin izni ile çekilebilirdi– ama Kaynak, görüş alanının hemen dışındaki parıltı, bir şekilde tuhaf gelse de, onu baştan çıkarıyordu. Yine de yönlendirmeyi düşünmedi Moghedien. Myrddraal her ziyaretinde Moghedien’in zihin tuzağını gösteriyordu. İnsanın kendi <em>cour’souvra</em>’sının çok yakınında yönlendirmesi son derece acı verici bir şeydi; bu kadar yakında, Kaynak’a yalnızca dokunsa bile hayatta kalacağını sanmıyordu. Ve bu, zihin tuzağının tehlikeleri arasında en önemsizi idi.</p>

    <p>Shaidar Haran, kuru, çatlak derinin hışırdaması gibi bir sesle güldü. Bu Myrddraal’le ilgili bir fark da buydu. Kana susamış Trolloclardan çok daha zalim olan Myrddraaller, her yaptıklarını soğuk, tutkusuz bir şekilde yaparlardı. Ama Shaidar Haran eğlendiğini gösteriyordu sık sık. Şimdiye dek yalnızca berelerle kurtulduğu için şanslı hissediyordu Moghedien. Şimdiye dek, çoğu kadın deliliğin ötesinde olmasa bile sınırında olurdu.</p>

    <p>“İtaat etmeye hevesli misin?” diye sordu o hışırtılı, gıcırtılı ses.</p>

    <p>“Evet, itaat etmeye hevesliyim, <em>Mia’cova.</em>” Hayatta kalmak için ne gerekiyorsa. Ama soğuk parmaklar aniden saçlarından yakaladığı zaman yine de nefesi kesildi. Kendi başına ayağa kalkmaya çalıştı, ama yine de saçlarından kaldırıldı. En azından bu sefer ayakları yerde kalmıştı. Myrddraal, ifadesizce inceledi onu. Moghedien, geçmişteki ziyaretleri hatırladı ve irkilmemeye, çığlık atmamaya, <em>saidar</em>’a uzanıp sonunu getirmek için çabalamamaya çalıştı.</p>

    <p>“Gözlerini kapat,” dedi yaratık ona, “ve açman emredilene kadar kapalı tut.”</p>

    <p>Moghedien gözlerini sıkı sıkı yumdu. Shaidar Haran’ın derslerinden biri de anında itaatle ilgili olmuştu. Dahası, gözleri kapalıyken başka bir yerde olduğunu hayal edebiliyordu. Ne gerekiyorsa.</p>

    <p>Aniden saçlarındaki el onu öne ittirdi ve Moghedien elinde olmadan haykırdı. Myrddraal onu duvara çarpacaktı. Elleri kendini korumak için kalktı ve Shaidar Haran onu bıraktı. Moghedien sendeleyerek en az on adım attı –ama hücresi bir köşeden diğerine on adım etmiyordu. Odun dumanı; hafif bir odun dumanı kokusu almıştı. Ama gözlerini sıkı sıkı kapalı tuttu. Berelerden daha fazlasını edinmemeye kararlıydı ve olabildiğince az bere edinmeye, becerebildiğince uzun süre.</p>

    <p>“Şimdi bakabilirsin,” dedi gür bir ses.</p>

    <p>İhtiyatla baktı. Konuşan siyah çizmeler, siyah pantolon, bağcıkları açık duran beyaz bir gömlek giymiş, uzun boylu, geniş omuzlu, genç bir adamdı. Uzun kütüklerin üzerinde alevlerin dans ettiği mermer bir şöminenin önüne yerleştirilmiş derin, yastıklı bir koltuktan, şaşırtıcı ölçüde mavi güzlerle izliyordu onu. Moghedien, zengin bir tüccara ya da bu zamanlarda ortalama bir asile ait olabilecek ahşap panelli bir odada duruyordu. Mobilyalar birkaç oyma ve birkaç yaldız dokunuşu ile süslenmişti. Halılar altın kırmızı arabesk çizgilerle dokunmuştu. Ama Moghedien Shayol Ghul yakınlarında olduğundan kuşku etmiyordu; tek diğer olasılık olan, <em>Tel’aran’rhiod</em>’un verdiği hissi vermiyordu. Başını çabucak çevirdi ve derin bir nefes aldı. Myrddraal görünürlerde yoktu. Göğsünü sıkan <em>cuande</em> şeritleri kaybolmuş gibiydi.</p>

    <p>“Kofulda geçirdiğin zaman hoşuna gitti mi?”</p>

    <p>Moghedien buzdan parmakların kafatasına gömüldüğünü hissetti. Araştırmacı ya da yapıcı değildi, ama bu sözcüğü biliyordu. Aklına, bu zamana ait bir genç adamın nereden bildiğini sormak da gelmedi. Bazen Desen’de kabarcıklar olurdu, ama Mesaana gibi biri olsa, bunun aşırı basitleştirilmiş bir açıklama olduğunu söylerdi. Nasıl yapacağınızı biliyorsanız kofullara girebilirdiniz ve dünyanın geri kalanını kullandığınız gibi kullanabilirdiniz onu –araştırmacılar kofulları içinde harika deneyler yapmıştı, Moghedien öyle duyduğunu hatırlıyordu– ama onlar aslında Desen’in dışındaydılar ve bazen yaklaşıyorlar, patlıyorlar, uzaklara sürükleniyorlardı. Mesaana bile o zaman ne olduğunu bilmiyordu –yalnız, o sırada içinde olan şeyler sonsuza dek kayboluyordu.</p>

    <p>“Ne kadar zaman geçti?” Sesinin bu kadar sakin çıkmasına şaşmıştı. Beyaz dişlerini göstererek oturan genç adama döndü. “Ne kadar zaman geçti, dedim? Yoksa bilmiyor musun?”</p>

    <p>“Geldiğini gördüm...” Adam, sandalyesinin yanındaki sehpadan gümüş bir kadeh almak için sustu. İçerken, gözleri kadehin üzerinden Moghedien’e gülümsedi. “...önceki geceydi.”</p>

    <p>Moghedien elinde olmadan, hissettiği rahatlamayla inledi. Bir kofulun içine girmeyi istemek için tek sebep, orada zamanın farklı akmasıydı, bazen daha hızlı, bazen daha yavaş. Bazen çok daha hızlı. Yüce Efendi’nin onu yüz ya da bin sene boyunca orada tuttuğunu, sonra, Seçilmişler zirvede otururken, leş yiyenler arasında yolunu bulması için, artık onun olmuş bir dünyaya salıverdiğini öğrense de şaşmazdı. Moghedien, en azından kendisine göre, hâlâ Seçilmişlerden biriydi. Yüce Efendi olmadığını söyleyene kadar. Bir zihin tuzağı kurulduktan sonra salıverilen kimseyi duymamıştı, ama o bir yolunu bulacaktı. İhtiyatlı davrananlar için her zaman bir yol bulunurdu. Ama düşenler ihtiyata korkaklık derlerdi. Moghedien, o sözde cesur tiplerden birkaçını, <em>cour’souvra</em>’yla donansın diye Shayol Ghul’e bizzat götürmüştü.</p>

    <p>Aniden aklına, bu adamın bir Karanlığın Dostuna göre çok fazla şey bildiği geldi, özellikle de yirmisini geçeli fazla olmamış biri için. Adam bir bacağını koltuğun koluna atmış, Moghedien’in bakışları altında küstah küstah oturuyordu. Konum ya da güç sahibi biriyse, Graendal kapmış olabilirdi onu; aşırı belirgin çenesi olmasa yeterince yakışıklı sayılabilirdi. Moghedien o kadar mavi göz gördüğünü sanmıyordu. Adamın yüzüne fırlattığı küstahlığı varken, Shaidar Haran’ın ellerinde çektiklerinin anısı henüz bu kadar tazeyken, Kaynak ona seslenirken ve Myrddraal gitmişken, bu genç Karanlığın Dostuna keskin bir ders vermeyi düşündü. Giysilerinin kirli olması da katkıda bulunuyordu; vücudu, yıkanma suyundaki parfümden kokuyordu hafifçe, ama Egwene al’Vere’den kaçarken üzerinde olan, Çukur’da yolculuk ederken lime lime olan kaba, yün elbiseyi temizlemenin bir yolu yoktu. Tedbirlilik baskın çıktı –bu oda Shayol Ghul’e yakın olmalıydı– ama kıl payı farkla.</p>

    <p>“Adın nedir?” diye sordu. “Kiminle konuştuğuna dair en ufak fikrin var mı?”</p>

    <p>“Evet, var, Moghedien. Bana Moridin diyebilirsin.”</p>

    <p>Moghedien’in nefesi kesildi. Yalnızca isim yüzünden değil; her aptal kendine Ölüm diyebilirdi. Ama o mavi gözlerden birinde, zar zor görülebilen minik, kara bir benek yüzdü, sonra diğer gözde yoluna devam etti. Bu Moridin Gerçek Kaynak’tan faydalanmıştı, hem de birden çok kez. Çok çok kez. Bu çağda, yönlendirdiği halde hayatta kalan, al’Thor’dan başka erkekler olduğunu biliyordu –bu adam al’Thor’un cüssesine çok yakındı– ama Yüce Efendi’nin böyle bir erkeğe böyle bir onur bahşedeceğini hiç düşünmemişti. Her Seçilmiş’in bildiği gibi, bir de dikeni olan bir onur. Uzun vadede, Gerçek Güç, Tek Güç’ten çok daha alışkanlık yaratıcıydı; güçlü bir irade daha fazla <em>saidar</em> ya da <em>saidin</em> çekme arzusuna hâkim olabilirdi, ama Moghedien, Gerçek Güç’e direnecek kadar güçlü iradenin var olduğuna inanmıyordu, <em>saa</em> gözlerinizde belirdikten sonra değil. Nihai bedel farklıydı, ama daha az korkunç değil.</p>

    <p>“Düşündüğünden de büyük bir ayrıcalık tanındı sana,” dedi Moghedien adama. Pis elbisesi en iyi streith kumaşındanmış gibi, adamın karşısındaki koltuğa yerleşti. “O şaraptan biraz getir bana, sonra sana anlatayım. Aynı ayrıcalığa sahip olmuş yalnızca yirmi bir kişi daha oldu...”</p>

    <p>Adam gülerek şok içinde bıraktı onu. “Yanlış anlıyorsun, Moghedien. Hâlâ Yüce Efendi’ye hizmet ediyorsun, ama eskiden ettiğin gibi değil. Kendi oyunlarını oynama zamanın geçti. Kazayla birkaç iyi şey yapmış olmasan, şimdi ölmüş olurdun.”</p>

    <p>“Ben Seçilmişlerden biriyim, evlat,” dedi Moghedien. Öfkesi ihtiyatını yakıp geçmişti. Dimdik oturdu ve bu çağı çamurdan kulübelerden farksız kılan bir Çağ’ın bütün bilgisi ile yüzleşti onunla. O Çağ’ın bilgisinden, bilinebilecek kadarını biliyordu en azından ve Tek Güç’le ilgili bazı alanlarda, onunla boy ölçüşebilecek kimse yoktu. Shayol Ghul’e ne kadar yakın olurlarsa olsunlar Kaynak’a kucak açacaktı neredeyse. “Muhtemelen annen, daha birkaç sene önce, seni korkutmak için benim ismimi kullanıyordu, ama bil ki seni ezip geçebilecek yetişkin erkekler bile ismimi işittikleri zaman ter içinde kalırlar. Benim yanımdayken diline hâkim ol!”</p>

    <p>Adam gömleğinin açık yakasından içeri uzandı ve Moghedien’in dili damağına yapıştı. Gözleri, adamın gömleğinin altından çektiği, bir sicime asılı, altın tel ve kan kırmızı kristalden yapılmış gibi görünen küçük kafese dikildi. Belli belirsiz, adamın tıpkı ona benzer bir başka kafesi gömleğin altına tıktığını düşündü, ama gözlerini kendi kafesinden ayıramıyordu. Kesinlikle onunkiydi. Adamın başparmağı kafesin üzerinde gezindi ve Moghedien o okşayışı zihninde, ruhunda hissetti. Bir zihin tuzağını kırmak için, adamın kullandığı basınçtan daha fazlası gerekmiyordu. Moghedien dünyanın diğer ucunda, hatta daha uzakta olsa da fark etmezdi. Kimliği olan o parçası uzaklarda olurdu; Moghedien yine de kendi gözleri ile görür, kendi kulakları ile duyar, dilindeki tatları, ona dokunanları hissederdi, ama <em>cour’souvra</em> kimin elindeyse ona mutlak itaat edecek bir otomaton kadar çaresiz olurdu. Ondan kurtulmanın bir yolu olsa da olmasa da, zihin tuzağı tam da isminin söylediği şeydi. Moghedien yüzündeki kanın çekildiğini hissetti.</p>

    <p>“Şimdi anlıyor musun?” dedi. “Hâlâ Yüce Efendi’ye hizmet ediyorsun, ama artık ben ne dersem onu yaparak hizmet edeceksin.”</p>

    <p>“Anlıyorum, <em>Mia’cova,</em>” dedi Moghedien düşünmeden.</p>

    <p>Adam yine, onunla alay eden gür, zengin bir sesle kahkaha atarak zihin tuzağını gömleğinin altına tıktı. “Artık dersini aldığına göre buna gerek yok. Ben sana Moghedien diyeceğim ve sen bana Moridin diye hitap edeceksin. Sen hâlâ Seçilmişlerden birisin. Kim senin yerini alabilir ki?”</p>

    <p>“Evet, elbette, Moridin,” dedi Moghedien tekdüze bir sesle. Adam ne derse desin, Moghedien onun sahibi olduğunu biliyordu.</p>
  </div>
</body>
</html>
