<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="40. Mızraklar">40<br />
    Mızraklar</h1>

    <p>Galina Casban’ın çevresinde dağlar yükseliyordu. Arkada bıraktıkları tepeden halliceydiler, ama ileridekilerin zirveleri karlarla kaplanmıştı ve onların arkasında daha yüksek zirveler yükseliyordu, ama Galina onların hiçbirini görmüyordu. Yamaçtaki taşlar çıplak ayaklarını bereliyordu. Nefes nefese kalmıştı, ciğerleri şimdiden zorlanmaya başlamıştı. Güneş, günler sürmüş gibi gelen yürüyüşü boyunca olduğu gibi, tepede kavuruyordu yine, seller gibi dökülen terlerini hemen kurutuyordu. Bir ayağının diğerinin önüne koymaktan öte bir şey yapamazmış gibi geliyordu. Onca ter dökmesine rağmen ağzındaki kuruluk şaşırtıcıydı.</p>

    <p>Doksan seneden daha az zamandır Aes Sedai’ydi, uzun siyah saçlarına henüz kır düşmemişti, ama neredeyse yirmi senedir Kızıl Ajah’ın başıydı –diğer Kızıl Aes Sedailer tarafından, kendi aralarında En Yüksek olarak hitap edilirdi; diğer Kızıl Aes Sedailer tarafından Amyrlin Makamı’nın dengi olarak görülürdü– ama aslında şalı taktığı ilk beş seneden sonra aslında Kara Ajah’a ait olmuştu. Kızıllara karşı görevlerini ihmal edecek şekilde değil, ama onlardan üstün olacak şekilde. Kara Ajah’ın Yüce Konseyindeki yeri Alviarin’inkine denkti ve yüzlerini örten başlıklarla katıldıkları toplantıları düzenleyen kadının ismini bilen üç kişiden biriydi. O toplantılarda herhangi birinin –hatta bir kralın– ismini söylerdi ve o ismin artık bir ölüye ait olduğunu bilirdi. Olmuştu bu, hem bir kral, hem bir kraliçe konusunda. İki Amyrlin’in kırılmasına yardım etmiş, iki kez dünyadaki en güçlü kadının bildiği her şeyi anlatmaya can atan, ciyaklayan bir sefile dönüşmesine yardım etmişti, o kadınlardan birinin uykusunda ölmüş gibi görünmesini, diğerinin makamından indirilip yalıtılmasını sağlamıştı. Bu tür şeyler görevdi, tıpkı yönlendirme yeteneğine sahip erkeklerin yeryüzünden temizlenmesi gibi, iyi yapılmış bir işten duyulandan öte zevk alınacak işler değil, ama yine de Siuan Sanche’yi yalıtan kurulun başını çekmek hoşuna gitmişti. Kuşkusuz bütün bunlar Galina Casban’ın dünyanın en kudretli, en güçlü kişilerinden biri olduğu anlamına geliyordu. Kuşkusuz öyleydi. Öyle olmalıydı.</p>

    <p>Bacakları gevşemiş yaylar gibi sallandı, bütün ağırlığı ile düştü, kolları ve dirsekleri arkadan bağlanmış olduğundan düşüşünün hızını kesemedi. Eskiden beyaz olan ipek iç etekliği, üzerinde kalan tek giysi, Galina gevşek taşların üzerinde kayıp, kırbaç izlerini çizerken yırtıldı. Bir ağaca takılıp düştü. Yüzünü yere bastırdı ve ağlamaya başladı. “Nasıl?” diye inledi boğuk bir sesle. “Bu nasıl benim başıma gelebilir?”</p>

    <p>Bir süre sonra ayağa kaldırılmadığını fark etti; nasıl hissederse hissetsin, şimdiye dek bir an dinlenmesine bile izin verilmemişti. Gözlerini kırparak gözyaşlarından kurtulmaya çalıştı ve başını kaldırdı.</p>

    <p>Dağ yamacı Aiel kadınları ile kaplıydı, yüzlercesi mızrakları ile çıplak ağaçların arasına yayılmıştı. Bir anda kaldırabilecekleri peçeleri göğüslerine sarkıyordu. Galina’nın içinde gülmek geldi. Kızlar; bu canavar kadınlara Kızlar diyorlardı. Kahkaha atabilmeyi diledi. En azından erkek yoktu çevrede; ne teselli ama. Erkekler tüylerini diken diken ediyordu ve şu anda onu yarı çıplak halde gören biri olsa...</p>

    <p>Endişe içinde Therava’yı aradı, ama yaklaşık yetmiş Bilge’nin çoğu bir araya toplanmış, yamacın yukarısında bir şeye bakıyor, Galina’nın görüş açısını tıkıyorlardı. Ön taraftan bir mırıltı geliyordu. Belki de Bilgeler bir konuda görüşüyorlardı. Bilgeler. Doğru isimlerini ona öğretmek konusunda zalimce etkili olmuşlardı; yalnızca Aiel kadınları değil asla, asla yabani değil. Galina nasıl saklarsa saklasın horgörünün kokusunu alabiliyorlardı. Elbette, kavrulup içinizden silinmiş bir şeyi saklamaya çalışmanız gerekmezdi.</p>

    <p>Bilgelerin çoğu başka tarafa bakıyordu, ama hepsi değil. Galina’yı iyi, dikkatli, mavi gözlerle izleyen genç, güzel, kızıl saçlı, narin ağızlı kadının çevresi <em>saidar</em> parıltısı ile sarılmıştı. Belki kendi horgörülerinin işareti olarak, bu sabah ona kalkan koymak için aralarındaki en zayıf kişiyi seçmişlerdi. Micara Güç’te zayıf değildi aslında –hiçbiri zayıf değildi– ama dizlerinden omuzlarına dek her yeri sızlarken bile, Galina pek az çaba ile Micara’nın kalkanını kırabilirdi. Yanağında bir kas kontrol edilemez bir biçimde seğirdi; bir başka kaçma teşebbüsünü düşünürken hep öyle olurdu. İlki yeterince kötüydü. İkincisi... Ürperdi ve yine hıçkırmamak için çabaladı. Başarısının kesin olduğundan emin olana kadar bir daha kaçmaya teşebbüs etmeyecekti. Çok emin olana kadar. Mutlak bir biçimde emin olana kadar.</p>

    <p>Bilge yığını aralandı ve şahin yüzlü Therava Galina’ya doğru yürürken gözleri ile onu izleyerek döndüler. Aniden endişeyle nefes nefese kalan Galina ayağa kalkmaya çalıştı. Elleri bağlanmıştı, kasları suya dönmüştü. Therava fildişi ve altın kolyelerini şıkırdatarak üzerine eğildiğinde ancak dizleri üzerinde doğrulabilmişti. Kadın Galina’nın saçlarını kavradı ve hızla başını arkaya çekti. Çoğu erkekten daha uzun boylu olan Therava, bunu ayaktayken bile yapabiliyor, Galina’nın boynunu acıyla eğerek onun yüzüne bakmasını sağlıyordu. Therava Güç’te Galina’dan daha kuvvetliydi. Pek az kadın bu özelliğe sahipti, ama Galina’yı titreten bu değildi. Soğuk, derin, mavi gözleri Galina’nın gözlerine dikildi, Therava’nın ellerinden daha kaba bir şekilde yakaladılar onları; Bilgelerin ellerinden daha büyük rahatlıkla ruhuna dek soydular sanki onu. Galina henüz yalvarmamıştı, tek damla su vermeden bütün gün yürüttüklerinde değil, sopalarıyla onu ulumaya zorladıklarında da değil. Therava’nın, duygusuzca ona bakan zalim, sert yüzü yalvarmak istemesine sebep oluyordu. Bazen geceleri, dört kazık arasında gerildiği yerde uyanıyordu, bütün hayatını Therava’nın ellerinde geçirdiğini düşlediği rüyalardan uyanıyordu.</p>

    <p>“Şimdiden yıkılıyor,” dedi Bilge, taş gibi bir sesle. “Onu sulayın ve getirin.” Sırtını döndü, şalını düzeltti. Galina Casban, bir daha çağrılana kadar tamamen unutulmuştu; Therava’ya göre Galina Casban bir sokak kedisinden daha az önemliydi.</p>

    <p>Galina kalkmaya çalışmadı; şimdiye dek sık sık “sulanmıştı”. Ancak bu şekilde su içmesine izin veriyorlardı. Susuzluğu içinde, Therava gibi saçlarından yakalayıp başını arkaya çeken iri yarı Kız’a direnmedi. Yalnızca ağzını açabildiğince açtı. Burnunda ve yanağında büzülmüş bir yara izi uzanan bir başka Kız bir su tulumunu eğdi ve yavaşça Galina’nın bekleyen ağzına su sızdırdı. Su tatsız ve ılıktı; nefisti. Galina kasılırcasına, beceriksizce, çenelerini açarak yuttu. Suyu içmek kadar, yüzünü o ince akıntının altına tutmak, suyun yanaklarından ve alnından akmasına izin vermek istiyordu. Bunun yerine, her damlası gırtlağından aşağı gitsin diye başını kıpırtısız tuttu. Su dökmek dayak yemek için bir başka sebepti; bir ağız dolusu suyu çenesinden akıttı diye altı adım genişliğinde bir derenin yanında dövmüşlerdi onu.</p>

    <p>Sonunda su tulumu uzaklaştığında, iri yarı Kız onu bağlanmış dirseklerinden tutarak ayağa kaldırdı. Galina inledi. Bilgeler eteklerini kollarına topluyorlar, bacaklarını diz boyu, yumuşak çizmelerinin çok üstlerine kadar teşhir ediyorlardı. Koşmaya başlayamazlardı. Yine değil. Bu dağlarda değil.</p>

    <p>Bilgeler, düz arazideymiş gibi, rahatça koştular. Görmediği bir Kız Galina’nın kalçalarına bir sopa indirdi ve Galina, onu sürükleyen iri yarı Kız’ın peşinde, koşarcasına sendeledi. Ne zaman duraksasa da sopa bacaklarına iniyordu. Bu koşu günün kalanı boyunca devam ederse, sırayla yapacakları bu işi, bir Kız sopayı kullanacak, diğeri sürükleyecekti. Yamaçlardan zahmetle tırmanarak, yamaç aşağı kayarak koştu Galina. Sarımsı kahverengi tonlarında çizgileri olan, bir insandan daha ağır bir dağ kedisi yukarıdaki bir kayalık çıkıntıdan hırladı onlara; dişiydi, kulaklarında ve geniş yanaklarında çıkık tüyler yoktu. Galina ona kaçmasını bağırmak istedi, Therava onu yakalamadan kaçmasını. Aieller aldırmadan, hırlayan hayvanın önünden koşarak geçtiler ve Galina kedinin özgürlüğünü kıskanarak ağladı.</p>

    <p>Sonunda kurtarılacaktı, elbette; bunu biliyordu. Kule bir Aes Sedai’nin tutsak kalmasına izin vermezdi. Elaida bir Kızıl’ın tutulmasına izin vermezdi. Kuşkusuz Alviarin imdadına birilerini gönderirdi. Biri gelirdi, herhangi biri, gelirdi ve onu bu canavarlardan, özellikle de Therava’dan kurtarırdı. Kurtulmak için her şeye söz verirdi. Hatta sözlerini tutardı. Kara Ajah’a katılırken Üç Yemin’in bağlayıcılığından kurtulmuştu ve Üç Yemin’in yerini bir başka üçlü almıştı, ama o anda, kurtulmasını sağlayacaksa, sözünü tutacağına inanıyordu. Onu kurtaracak herhangi birine vereceği herhangi bir sözü. Hatta bir erkeğe verdiği sözü.</p>

    <p>Ormanlık dağlarda, tıpkı kedi gibi ortama karışan koyu renklerden yapılmış alçak çadırlar belirdiğinde, iki Kız Galina’yı tutuyor, sürüklüyordu. Her yandan bağırışlar yükseldi, memnun karşılama bağırışları, ama Galina Bilgelerin arkasından, koşarak, sendeleyerek, kampın içine sürüklendi.</p>

    <p>Eller, hiçbir uyarı vermeden bıraktılar onu. Galina yüzüstü devrildi ve burnu toprak ve ölü yaprakların içinde, açık ağzından derin nefesler çekerek, oracıkta yattı. Bir parça yaprak boğazına kaçında öksürdü, ama başını çeviremeyecek kadar zayıftı. Kulaklarındaki kan zonkluyordu, ama sesler geliyordu ve yavaş yavaş anlamaya başladı. “...oyalandın, Therava,” dedi tanıdık bir kadın sesi. “Dokuz gün. Biz döneli epey oldu.”</p>

    <p>Dokuz gün mü? Galina yüzünü yere sürterek başını iki yana salladı. Aieller altındaki atı vurduğundan beri, bütün günlerin anısına susuzluğun, koşmanın ve dövülmenin anıları karışmıştı, ama kuşkusuz dokuz günden daha fazla olmuştu. Haftalar, kesinlikle. Bir aydan daha fazla.</p>

    <p>“Onu içeri getirin,” dedi tanıdık ses sabırsızca.</p>

    <p>Eller onu kaldırdı öne ittirdi, bütün duvarları kaldırılmış, geniş bir çadırın altından eğerek geçirdi. Kat kat halıların üzerine fırlatıldı. Burnunun dibinde, kırmızı mavi Tear labirentinin üzerine şatafatlı çiçekler işlenmişti. Güçlükle başını kaldırdı.</p>

    <p>Başta, önünde, geniş sarı püsküllü bir minderin üzerinde oturmakta olan Sevanna’dan başka hiçbir şey göremedi. Saçları ince örülmüş altın gibi parlayan, berrak zümrüt rengi gözleri olan Sevanna. Ona Cairhien’e saldırarak dikkatleri dağıtacağına dair söz veren, sonra al’Thor’u kurtarmaya kalkarak sözünden dönen hain Sevanna. En azından onu Therava’nın pençelerinden kurtarabilecek olan Sevanna.</p>

    <p>Güçlükle dizleri üzerinde doğruldu ve ilk defa çadırda başkaları olduğunu fark etti. Therava Sevanna’nın sağındaki mindere oturmuştu. Kıvrılarak uzanan Bilge sırasının başındaydı. Toplamda, yönlendirebilen on dört kadın vardı, ama kalkanını tutan Micara o sıranın en dibinde, oturmak yerine ayakta duruyordu. Yarısı, küçük düşürücü bir kolaylıkla onu yakalayanların yanındaki Bilgelerdendi. Bir daha Bilgeler konusunda asla bu kadar dikkatsiz davranmayacaktı; bir daha asla. Kısa boylu, solgun yüzlü, beyaz cüppeli erkek ve kadınlar Bilgelerin arkasında hareket ediyor, tek kelime etmeden, altın ve gümüş tepsiler üzerinde küçük kupalar sunuyorlardı. Daha fazlası, aynısını çadırın diğer yanında yapıyordu. Orada, kahverengi ve gri Aiel ceket ve pantolonu giymiş gri saçlı bir kadın Sevanna’nın solunda, on iki taş suratlı Aiel erkeğinin başında oturuyordu. Erkekler. Ve Galina’nın üzerinde bir sürü yerden yırtılmış bir iç eteklikten başka hiçbir şey yoktu. Galina bağırmamak için dişlerini sıktı. Halıların altına girip o soğuk erkek gözlerinden kaçmamak için sırtını dimdik tuttu.</p>

    <p>“Aes Sedailer yalan söyleyebiliyor, anlaşılan,” dedi Sevanna ve Galina’nın yüzündeki kan çekildi. Kadın biliyor olamazdı; olamazdı. “Sözler veriyorsun Galina Casban ve onlardan dönüyorsun. Bir Bilge’yi öldürebileceğini ve sonra mızraklarımızın menzilinin dışına kaçabileceğini mi sandın?”</p>

    <p>Bir an Galina’nın dili rahatlamayla dondu. Sevanna Kara Ajah’tan olduğunu <em>bilmiyordu.</em> Işık’ı uzun süre önce terk etmiş olmasa, Işık’a şükrederdi. Dili rahatlamayla dondu ve minik bir kızgınlık kıvılcımı belirdi. Onlar Aes Sedailere <em>saldırmıştı</em> ve şimdi bazıları öldü diye kızıyorlar mıydı? O minik kıvılcımdan ötesini beceremedi. Hem, günler boyunca dövüldükten sonra, Therava’nın bakışlarından sonra, Sevanna’nın gerçekleri çarpıtması neydi ki? Bütün bunların saçmalığı karşısında boğazından acı dolu, hırıltılı bir kahkaha yükseldi. Boğazı öyle kurumuştu ki.</p>

    <p>“Bazılarınızın hâlâ hayatta olmasına şükredin,” demeyi başardı, kahkahasının üzerinden. “Şimdi bile hatadan dönmek için geç kalmış sayılmazsın, Sevanna.” Bir çabayla hüzünlü eğlentisini, gözyaşlarına dönüşmeden yuttu. Tam zamanında. “Beyaz Kule’ye döndüğümde, şimdi bile olsa, bana yardım edenleri hatırlayacağım.” “Ve aksini yapanları,” diye ekleyebilirdi, ama Therava’nın sabit bakışları midesinin çırpınmasına sebep oluyordu. Şimdi bile Therava’nın dilediğini yapmasına izin verebilirlerdi, bilmesi imkânsızdı. Galina’nın sorumluluğunu Sevanna’nın almasını sağlamak için bir yol olmalıydı. Sevanna açgözlü ve hırslıydı. Galina’ya kaş çatarken, gözleri kendi eline takılmıştı ve durup, iri zümrütler ve ateş damlaları kakılmış yüzüklerine gülümsemişti. Parmaklarının yarısı yüzüklerle süslüydü ve kraliçelere layık incilerden, yakutlardan, elmaslardan kolyeler göğsüne saçılmıştı. Sevanna’ya güvenilmezdi, ama belki satın alınabilirdi. Therava ise doğal bir felaket gibiydi; bir seli ya da çığı satın almaya çalışsa daha iyiydi. “Doğru olanı yapacağına güveniyorum, Sevanna,” diye bitirdi. “Beyaz Kule ile dostluğun ödülleri büyüktür.”</p>

    <p>Uzun bir an boyunca, tepsili hizmetkârlar dolanırken, beyaz cüppelerin hışırtısı dışında ses duyulmadı. Sonra...</p>

    <p>“Sen <em>da’tsang</em>’sın,” dedi Sevanna. Galina gözlerini kırpıştırdı. <em>Küçümsenen</em> kişi miydi yani? Horgörülerini açıkça belli etmişlerdi kuşkusuz, ama neden?..</p>

    <p>“Sen <em>da’tsang</em>’sın,” dedi tanımadığı, yuvarlak yüzlü bir Bilge ve Therava’dan bir el uzun bir kadın. “Sen <em>da’tsang</em>’sın.”</p>

    <p>Therava’nın şahinsi yüzü tahtadan oyulmuş da olabilirdi, ama Galina’ya diktiği gözleri suçlarcasına parıldıyordu, Galina diz çöktüğü yere çivilenmiş gibi hissediyordu, tek bir kasını oynatamıyordu. Bir yılanın sürünerek yaklaşmasını büyülenmiş gibi izleyen bir kuş gibi. Kimse bu şekilde hissettirmemişti ona. Hiç kimse.</p>

    <p>“Üç Bilge konuştu.” Sevanna’nın tatmin dolu gülümsemesi neredeyse hoştu. Therava’nın yüzü sertti. Kadın biraz önce olan şeyden hoşlanmamıştı. Galina ne olduğunu bilmese de, bir şey olmuştu. Yalnız, onu Therava’nın elinden kurtarmış gibiydi. Şimdilik bu haddinden de fazlaydı. Haddinden de fazla.</p>

    <p>Kızlar bağlarını kestiği ve onu siyah, yün bir cüppenin içine tıktığı zaman öyle minnettar hissetti ki, o buz bakışlı erkeklerin gözleri önünde ilk önce iç etekliğinin kalıntılarını yırtarak çıkarmış olmalarına bile aldırmadı. Kalın yün sıcaktı, kaşındırıyordu ve kırbaç izlerine sürtünüyordu, ama ipekmiş gibi geldi ona. Micara hâlâ kalkanını koruyor olsa da, Kızlar onu çadırdan çıkarırken kahkahalar atabilirdi. O arzunun tamamen kaybolması uzun sürmedi. Sevanna’nın önünde diz çöküp yalvarmanın bir işe yarayıp yaramayacağını merak etmeye başlaması uzun sürmedi. Kadına ulaşabilse yapardı, yalnız Micara emredilmeden bir yere gitmeyeceğini, soru sorulmadan tek kelime etmeyeceğini açıkça ifade etmişti.</p>

    <p class="paragraf">Sevanna kollarını kavuşturarak Aes Sedai’nin, <em>da’tsang</em>’ın yamaç aşağı sendeleye sendeleye inmesini, elinde bir sopa ile topukları üzerine çökmüş bir Kız’ın yanında durmasını, elinde taşıdığı başı kadar büyük bir taşı bırakmasını izledi. Kara başlık bir anlığına Sevanna’ya döndü, ama <em>da’tsang</em> hemen bir başka iri taş aldı ve elli adım yamaç yukarı, Micara’nın bir başka Kız ile birlikte beklediği yere tırmanmaya başladı. Oraya vardığında o taşı da bıraktı, bir başkasını aldı ve aşağı inmeye başladı. <em>Da’tsang</em>’lar her zaman faydasız işlerde çalıştırılarak utandırılırdı; gerçekten gerekmediği sürece, kadının bir kap su taşımasına bile izin verilmeyecekti, ama saatlerce, utançtan patlayana kadar amaçsız işlerde çalıştırılacaktı. Güneşin zirvesine daha çok yolu vardı ve önlerinde uzun günler uzanıyordu.</p>

    <p>“Kendi ağzıyla kendini ihbar edeceği hiç aklıma gelmemişti,” dedi Rhiale Sevanna’nın yanından. “Efalin ve diğerleri, Desaine’i öldürdüğünü açık açık itiraf ettiğinden hemen hemen emin.”</p>

    <p>“O benim, Sevanna.” Therava’nın çeneleri gerildi. Kadını alabilirdi, ama <em>da’tsang</em> kimseye ait değildi. “Ona ipekten <em>gai’shain</em> cüppesi giydirecektim,” diye mırıldandı. “Bunun amacı nedir, Sevanna? Kadının gırtlağının kesilmesine karşı çıkmam gerekmesini beklemiştim, bunu değil.”</p>

    <p>Rhiale başını arkaya attı ve yan yan Sevanna’ya baktı. “Sevanna onu kırmayı düşünüyor. Bir Aes Sedai yakalarsak ne yapacağımız konusunda uzun uzun konuşmuştuk. Sevanna beyaz giyecek ve ona hizmet edecek bir Aes Sedai istiyor. Ama siyah giymiş bir Aes Sedai de iş görür.”</p>

    <p>Sevanna, kadının sesine sinirlenerek şalını düzeltti. Tam olarak alaylı değildi, ama Aes Sedailerin yönlendirmesini kendi adına kullanmak istediğinin çok fazla farkındaydı. Bu mümkün olacaktı. İki <em>gai’shain,</em> kocaman, pirinç destekli bir sandık taşıyarak üç Bilge’nin önünden geçti. Kısa ve solgun yüzlü bir karı kocaydılar, ağaçkatillerinin topraklarında bir Lord ve Leydi idiler. İkili, beyaz giymiş herhangi bir Aiel’in yapabileceğinden daha büyük uysallıkla başlarını eğdiler. Kara gözleri, değil bir sopa darbesi, sert bir laf işitme korkusu ile gergindi. Islaktopraklılar atlar gibi eğitilebiliyordu.</p>

    <p>“Kadın evcilleşti bile,” diye homurdandı Therava. “Gözlerinin içine baktım. Elde çırpınan, uçmaya korkan bir kuş gibi oldu.”</p>

    <p>“Dokuz günde mi?” dedi Rhiale inanmazlık içinde ve Sevanna başını şiddetle iki yana salladı.</p>

    <p>“O bir Aes Sedai, Therava. Onu suçladığımda yüzünün öfkeden bembeyaz kesildiğini gördün. Bilgeleri öldürmekten bahsederken güldüğünü duydun.” Kızgın ve sıkkın bir ses çıkardı. “Bizi tehdit ettiğini de duydun.” Kadın ağaçkatilleri kadar kaypaktı, ödüllerden bahsetmişti, ödüllerin gelmemesi ihtimaline karşı sessizce tehditler ima etmişti. Ama bir Aes Sedai’den ne beklenirdi ki zaten? “Onu kırmak uzun sürecek, ama bir sene alsa bile, bu Aes Sedai itaat etmek için yalvaracak.” Bunu bir kez yapınca... Aes Sedailer yalan söyleyemezdi, elbette; Galina’nın suçlamayı inkâr etmesini beklemişti. Bir kez itaat etmeye yemin edince...</p>

    <p>“Bir Aes Sedai’nin sana itaat etmesini istiyorsan,” dedi bir erkek sesi arkasından, “bu işe yarayabilir.”</p>

    <p>Sevanna inanmazlık içinde, hızla döndü ve Caddar’ı oracıkta dururken buldu. Maisia denen kadın –Aes Sedai– de yanındaydı. İkisi de, tıpkı altı gün önce olduğu gibi, siyah ipeklere ve güzel dantellere bürünmüşlerdi ve her birinin bir omzuna, kıyafetleri ile uyumsuz, şişkin birer çanta asılmıştı. Caddar bir elinde, yaklaşık otuz santim uzunluğunda, pürüzsüz, beyaz bir çubuk tutuyordu.</p>

    <p>“Buraya nasıl geldin?” diye sordu Sevanna, sonra öfke içinde dudaklarını birbirlerine bastırdı. Açık ki daha önce geldiği gibi gelmişti; yalnızca onu kampın ortasında bulunca şaşırmıştı Sevanna. Adamın uzattığı beyaz çubuğu kaptı ve her zamanki gibi, adam bir kol boyu uzağa geriledi. “Neden geldin?” diye değiştirdi Sevanna. “Bu nedir?” Bileğinden biraz ince olan çubuk, düz yüzlerinden birine akıcı simgelerle işlenmiş birkaç tuhaf yazı dışında pürüzsüzdü. Ele tam olarak fildişi ya da cam gibi gelmiyordu. Oldukça serindi.</p>

    <p>“Ona bir Yemin Çubuğu diyebilirsin,” dedi Caddar, kuşkusuz gülümseme olarak düşünülmüş bir ifade ile dişlerini göstererek. “Daha dün elime geçti ve aklıma hemen sen geldin.”</p>

    <p>Sevanna fırlatıp atmamak için çubuğu elinde sıkı sıkı kavradı. Aes Sedailerin Yemin Çubuğu’nun ne işe yaradığını herkes bilirdi. Değil konuşmak, düşünmeye bile gönülsüz hissederek çubuğu kemerinin arkasına soktu ve ellerini çekti.</p>

    <p>Rhiale Sevanna’nın belindeki çubuğa kaşlarını çattı ve gözleri yavaşça, soğuk soğuk Sevanna’nın yüzüne kalktı. Therava bileziklerini şıngırdatarak şalını düzeltti ve sert, ince bir gülümseme ile gülümsedi. O çubuğa aralarından başka kimse dokunma şansı bulamayacaktı, hatta belki hiçbir Bilge. Ama Galina Casban meselesi vardı hâlâ. Bir gün kırılacaktı.</p>

    <p>Caddar’ın biraz arkasında duran, kuzgun bakışlı Maisia, Therava gibi hafifçe gülümsedi. Görmüştü ve anlamıştı. Bir ıslaktopraklı için gözlem yeteneği kuvvetli biriydi.</p>

    <p>“Gel,” dedi Sevanna Caddar’a. “Çadırımda çay içelim.” Adamla su paylaşmayacaktı kesinlikle. Eteğini kaldırarak yamacı tırmanmaya başladı.</p>

    <p>Caddar da gözlem yeteneği olduğunu göstererek şaşırttı onu, “Tek yapman gereken sizin Aes Sedai’nin” –uzun bacaklar üzerinde rahatça Sevanna’nın yanında yürürken aniden dişlerini göstererek Rhiale ile Therava’ya sırıttı– “ya da yönlendirebilen herhangi bir kadının çubuğu tutarak, bir başkası sayıya birazcık Ruh yönlendirirken, ne söz istiyorsan onu söylemesini sağlamak. Çubuğun ucundaki işaretler?” diye ekledi, hakaret edercesine kaşlarını kaldırarak. “Çubuğu kullanarak onu serbest de bırakabilirsin, ama bu daha acı vericidir. Öyle anlıyorum.”</p>

    <p>Sevanna’nın parmakları çubuğa hafifçe dokundu. Fildişinden çok cama benziyordu ve çok serindi. “Yalnızca kadınlar üzerinde mi işe yarıyor?” Adamın önünden çadıra girdi. Bilgeler ve savaşçı toplulukların önderleri gitmişti, ama bir düzine ağaçkatili <em>gai’shain</em> kalmış, sabırla bir kenarda diz çökmüşlerdi. Daha önce kimse bir düzine <em>gai’shain</em> tutmamıştı ve Sevanna’nın daha fazla <em>gai’shain</em>’i vardı. Beyaz cüppelerini asla çıkarmayacaklarına göre, onlar için yeni bir isim bulmak gerekliydi.</p>

    <p>“Yönlendirebilen kadınlar, Sevanna,” dedi Caddar, arkasından içeri girerek. Adamın sesi inanılmaz ölçüde küstahtı. Kara gözleri açık eğlenti ile parlıyordu. “Onu kontrol edecek şeyi vermem için al’Thor’u yakalayana kadar beklemek zorundasın.”</p>

    <p>Omzundaki çantayı indirerek oturdu. Sevanna’nın yanındaki minderlerden birine değil, elbette. Maisia kaburgalarına saplanacak bir hançerden korkmuyordu; o Sevanna’nın yanı başında, bir dirseğine yaslanmış, uzanıyordu. Sevanna ona yan yan baktı, sonra kayıtsızca kendi bluzunun bir bağcığını daha çözdü. Kadının göğsünün bu kadar yuvarlak olduğunu hatırlamıyordu. Aynı şekilde, yüzü de daha güzel gibiydi. Sevanna dişlerini gıcırdatmamaya çalıştı.</p>

    <p>“Elbette,” diye devam etti Caddar, “kastettiğin başka erkeklerse... Bağlama sandalyesi denen bir şey var. Yönlendiremeyen erkekleri bağlamak, yönlendirebilenleri bağlamaktan daha zordur. Belki Kırılış’tan kalan bir bağlama sandalyesi vardır, ama ben bulana kadar beklemek zorundasın.”</p>

    <p>Sevanna yine çubuğa dokundu, sonra sabırsızlıkla <em>gai’shain</em>’lerden birine çay getirmesini emretti. Bekleyebilirdi, Caddar aptalın tekiydi. Eninde sonunda Sevanna’nın ondan istediği şeyi verecekti. Ve artık çubuk Maisia’yı ondan ayırabilirdi. Kuşkusuz, o zaman kadın onu korumazdı. Hakaretlerine karşılık, siyah giydirecekti adama. Sevanna <em>gai’shain</em>’in uzattığı tepsiden küçük, yeşil, porselen bir fincan aldı ve onu Aes Sedai’ye kendi elleriyle verdi. “Naneyle tatlandırılmıştır, Maisia. Oldukça tazeleyici bulacaksın.”</p>

    <p>Kadın gülümsedi, ama o kara gözler... Eh, bir Aes Sedai’ye yapılan iki taneye de yapılabilirdi. Ya da daha fazlasına.</p>

    <p>“Ya yolculuk kutuları?” diye sordu Sevanna sertçe.</p>

    <p>Caddar elini sallayarak <em>gai’shain</em>’i kovaladı ve yanındaki çuvalı okşadı. “Bulabildiğim <em>nar’baha</em>’ların –adları budur –hepsini getirdim. Acele ederseniz gece çökene kadar hepinizi nakledebilir. Yerinizde olsam giderim de. Al’Thor işinizi bitirmeye kararlı görünüyor. Güneyden iki klan geliyor, iki tanesi daha kuzeyden yaklaşıyor. Hepsi yönlendirmeye hazır Bilgeleri ile birlikte. Her birinizi öldürene ya da tutsak edene kadar kalma emri aldılar.”</p>

    <p>Therava burnunu çekti. “Harekete geçmek için sebep, kesinlikle, ıslaktopraklı, ama kaçmak için değil. Dört klan bile, bir günde Kardeşkatili’nin Hançeri’ni aşamaz.”</p>

    <p>“Söylemedim mi?” Caddar’ın gülümsemesi hiç hoş değildi. “Al’Thor bazı Aes Sedaileri kendine bağlamış gibi ve Bilgelere <em>nar’baha</em> olmadan nasıl Yolculuk edebileceklerini öğretmişler, en azından kısa mesafelerde. Otuz kırk kilometre. Yeni bir keşfe benziyor. Buraya gelebilirler –eh, bugün bile. Dört klan birden.”</p>

    <p>Belki de yalan söylüyordu, ama risk... Sevanna Sorilea’nın pençesinde olmanın neye benzeyeceğini hayal edebiliyordu. Kendine ürperme izni vermeden Rhiale’yi diğer Bilgelere bilgi vermek üzere yolladı. Sesinden hiçbir şey anlaşılmıyordu.</p>

    <p>Caddar çantasına uzanarak gri, taş bir küp çıkardı. Sevanna’nın onu çağırmak için kullandığı çağrı kutusundan çok daha küçük, çok daha sadeydi, bir yüzündeki parlak kırmızı disk dışında işaret yoktu üzerinde. “Bu bir <em>nar’baha,</em>” dedi adam. “<em>Saidin</em> kullanıyor, bu yüzden hiçbiriniz, hiçbir şey göremeyecek ve bazı sınırları var. Bir kadın dokunursa, günler boyunca çalışmaz, bu yüzden onları benim dağıtmam gerekecek. Başka sınırları da var. Bir kez açıldı mı, kapıyol belli bir süre açık kalır, zaman harcamazlarsa birkaç bin kişinin geçmesine yetecek kadar ve daha sonra <em>nar’baha</em>’nın kendine gelmesi için üç gün gerekir. Bugün bizi gitmemiz gereken yere götürmeye yetecek kadar var yanımda, ama...”</p>

    <p>Therava öyle ilgiyle öne eğildi ki düşecek gibi görünüyordu, ama Sevanna dinlemiyordu bile. Caddar’dan kuşkulandığı söylenemezdi tam olarak; onlara ihanet etmeye cüret etmezdi, Shaidoların ona verdiği altınları istiyorsa değil. Ama küçük şeyler vardı. Maisia çayının üzerinden adamı inceler gibiydi. Neden? Ve çabuk davranmaları gerekiyorsa, neden adamın sesinde aciliyet yoktu? Adam ihanet etmeyecekti, ama yine de Sevanna önlem alacaktı.</p>

    <p class="paragraf">Maeric ıslaktopraklının verdiği taş küpe kaşlarını çattı, sonra kırmızı noktaya bastırdığında beliren... deliğe... baktı. Beş adım genişliğinde, üç adım yüksekliğinde, havanın ortasında bir delik. Arkasında yükselip alçalan tepeler vardı, alçak olmayan tepeler, kahverengi otlarla kaplı tepeler. Maeric Tek Güç’le ilgili şeylerden hoşlanmazdı, özellikle de Tek Güç’ün eril yarısı ile ilgili şeylerden. Sevanna, ıslaktopraklı ve esmer bir kadın ile birlikte, Sevanna ile Rhiale’nin seçtiği Bilgelerin ardından, bir başka, daha küçük deliğe girdi. Moshaine Shaidolarının yanında yalnızca bir avuç Bilge kalmıştı. O ikinci delikten, Sevanna’nın Bendhuin ile konuştuğunu görebiliyordu. Yeşil Tuzlar boyu da pek az Bilge ile kalacaklardı; Maeric bundan emindi.</p>

    <p>Dyrele koluna dokundu. “Kocam,” diye mırıldandı, “Sevanna yalnızca kısa bir süre açık kalacağını söyledi.”</p>

    <p>Maeric başını salladı. Dyrele her zaman doğrudan konuya girerdi. Maeric peçesini takarak ileriye koştu ve açtığı delikten atladı. Sevanna ve ıslaktopraklı ne derse desin, güvenli olduğundan emin olmadan Moshainelerini göndermeyecekti.</p>

    <p>Bütün ağırlığı ile, ölü otlarla kaplı yamaca indi ve neredeyse tepetaklak yuvarlanacaktı. Bir an dönüp deliğe baktı. Bu yanda, yerden otuz santim yukarıdaydı.</p>

    <p>“Karım!” diye bağırdı. “İniş var!”</p>

    <p>Kara Gözler, peçelerini takarak, mızraklarını hazır bekleterek atladı; Kızlar da. Kızları ilk olmaktan alıkoymaya çalışmaktansa kuru kum içmeye çalışmak yeğdi. Moshainelerin kalanı koşarak takip etti, <em>algai’d’siswai,</em> kadınlar, çocuklar atladılar; zanaatkârlar, tüccarlar, <em>gai’shain</em>’ler, çoğu yük atları ve katırları çekerek geçtiler. Yaklaşık altı bin kişiydiler. Onun boyu, onun halkı. Rhudiean’a gittikten sonra da öyle olacaklardı. Sevanna Maeric’in klan şefi olmasını daha fazla engelleyemezdi.</p>

    <p>Boy delikten çıkmaya devam ederken izciler hemen yayıldılar. Maeric peçesini indirerek emirler yağdırdı ve başka herkes aşağıda saklanırken <em>algai’d’siswai</em>’ler çevre tepelerin zirvelerine tırmandılar. O tepelerin arkasında kimin ya da neyin olduğunu bilmek imkânsızdı. Zengin topraklar, ıslaktopraklı öyle iddia ediyordu, ama buraları Maeric’e zengin gelmemişti.</p>

    <p>Boyunun ardından, tam olarak güvenmediği <em>algai’d’siswai</em>’ler akmaya başladı; Rand al’Thor’un <em>Car’a’carn</em> olduğuna inanmadıkları için kendi klanlarından kaçan adamlar. Maeric kendisinin neye inandığından emin değildi, ama bir erkek boyunu, klanını terk etmezdi. Bu adamlar kendilerine <em>Mera’din,</em> Kardeşsiz diyordu, uygun bir isim ve onun iki yüz...</p>

    <p>Delik aniden dikey bir gümüş ışığa dönüşerek kapandı ve geçmekte olan on Kardeşsiz’i biçti. Adamların parçaları, kolları, bacakları yamaçtan aşağı yuvarlandı. Bir adamın ön yarısı Maeric’in ayaklarının dibine kadar kaydı.</p>

    <p>Maeric biraz önce deliğin olduğu yere bakarak, kırmızı noktaya başparmağı ile bastırdı. Faydasızdı, biliyordu, ama... En büyük oğlu Darin, arkayı korumak üzere bekleyen Taş Köpeklerden biriydi. En son onlar geçecekti. En büyük kızı Suraile, uğruna mızraktan vazgeçmeyi düşündüğü Taş Köpek’le kalmıştı.</p>

    <p>Dyrele’nin gözlerine baktı. Çelengi ayaklarının dibine bıraktığı günkü kadar yeşil ve güzeldiler. Ve çelengi almazsa gırtlağını kesecekmiş gibi tehditkâr. “Bekleyebiliriz,” dedi yumuşak sesle. Islaktopraklı üç gün demişti, ama belki de yanılmıştı. Başparmağını yine kırmızı noktaya bastırdı. Dyrele sakin sakin başını salladı; yalnız kaldıklarında birbirlerinin kollarına atılıp ağlamaları için sebep olmayacağını umdu Maeric.</p>

    <p>Bir Kız yamaç aşağı kayarak geldi, telaşla peçesini indirdi. Nefes nefese kalmıştı. “Maeric,” dedi Naeise, adamın onu görmesini beklemeden, “doğuda, birkaç kilometre uzakta mızraklar var ve doğrudan bize doğru koşuyorlar. Sanırım Reynlerden. En az yedi sekiz bin tane.”</p>

    <p>Maeric ona doğru koşan başka <em>algai’d’siswai</em>’ler görebiliyordu. Genç bir Kartalın Kardeşi, Cairdin, kayarak durdu ve Maeric onu görür görmez konuştu. “Seni görüyorum, Maeric. Kuzeyde, sekiz kilometre uzakta mızraklar. Ve atlı ıslaktopraklılar. Belki onar bin kişi. Hiçbirimizin zirvede görüldüğünü sanmıyorum, ama mızraklardan bazıları bize doğru döndü.”</p>

    <p>Maeric, Laerad adlı, kır saçlı Su Arayıcısı konuşmadan anladı. “Güneyde, dört beş kilometre uzaktaki bir tepede bu yana gelen mızraklar var. Sekiz bin ya da daha fazla. Bazıları oğlanlardan birini gördü.” Laerad asla boşa konuşmazdı ve hangi oğlanın görüldüğünü asla söylemezdi. Aslında, Laerad’a göre, saçları kırlaşmamış herhangi biri olabilirdi.</p>

    <p>Boşa konuşmak için zaman yoktu, Maeric biliyordu. “Hamal!” diye bağırdı. Demirciye hak ettiği saygıyı göstermek için de zaman yoktu.</p>

    <p>İri yarı adam yolunda gitmeyen bir şeyler olduğunu anladı; yamaç yukarı, belki de çekici eline aldığından beri hiç koşmadığı gibi koştu.</p>

    <p>Maeric ona taş küpü verdi. “Kırmızı noktaya bas ve ne olursa olsun, deliğin açılması ne kadar sürerse sürsün parmağını kaldırma. Buradan çıkmanız için tek yol bu.” Hamal başını salladı, ama Maeric adamın onaylamasını bile beklemedi. Hamal anlardı. Maeric, kaç çift gözün onları izlediğine aldırmadan Dyrele’nin yanağına dokundu. “Yüreğimin gölgesi, beyazlara bürünmeye hazırlanmalısın.” Kadının eli kemer bıçağına gitti –çelengini yaptığında Mızrağın Kızlarındandı– ama adam başını kararlılıkla iki yana salladı. “Yaşamalısın, karım, çatıhanımı, ki kalanları bir arada tutabilesin.” Kadın başını sallayarak parmaklarını onu yanağına dokundurdu. Maeric hayretler içinde kaldı; başkalarının yanında her zaman duygularını kendine saklardı.</p>

    <p>Maeric peçesini kaldırarak, bir mızrağını başının üzerine kaldırdı. “Moshaineler!” diye kükredi. “Dans ediyoruz.”</p>

    <p>Yamaç yukarı izlediler onu, adamlar ve Kızlar, Kardeşsizler dahil yaklaşık bin kişiydiler. Belki de boydan sayabilirdi onları. Yamaç yukarı, batıya gittiler; en yakındakiler, sayıları en az olanlar o yandaydı. Belki de yeterince zaman kazanabilirlerdi, ama buna inanmıyordu aslında. Sevanna’nın bunu öğrenip öğrenmeyeceğini merak etti. Ah, Rand al’Thor geldiğinden beri dünya çok tuhaf bir yer olmuştu. Ama bazı şeyler asla değişmiyordu. Gülerek şarkı söylemeye başladı.</p>

    <blockquote class="siir">
      <p><em>“Yıka mızrakları, güneş tırmanırken.</em></p>

      <p><em>Yıka mızrakları, güneş alçalırken.</em></p>

      <p><em>Yıka mızrakları; ölmekten kim korkar?</em></p>

      <p><em>Yıka mızrakları; bildiğim hiç kimse!”</em></p>
    </blockquote>

    <p>Moshaine Shaidoları şarkı söyleyerek ölüm danslarını yapmaya koştular.</p>

    <p>Graendal kaşlarını çatarak kapıyolun Jurnal Shaidolarının sonuncusunun ardından kapanmasını izledi. Jumailer ve Bilgelerin büyük kısmı. Diğerlerinin aksine, Sammael bu ağı sonunda dağılacak şekilde düğümlememişti. En azından, sonuna kadar tuttuğunu varsayıyordu; aksi halde, sonuncu kahverengi ve grilere bürünmüş Aiel geçer geçmez kapanması fazla tesadüfiydi. Sammael kahkaha atarak, içinde birkaç faydasız taş parçası kalmış çantayı fırlatıp attı. Graendal kendi boş çantasını uzun zaman önce atmıştı. Güneş batıdaki dağların üzerinde oturuyordu, kırmızı topun yarısı parlıyordu.</p>

    <p>“Bugünlerden birinde,” dedi Graendal kuru kuru, “kendine faydan dokunmayacak kadar iyi olacaksın. Bir <em>aptal</em> kutusu, Sammael? Ya içlerinden biri anlasaydı?”</p>

    <p>“Hiçbiri anlamadı,” dedi adam kısaca, ama ellerini birbirine sürterek kapıyolun kaybolduğu yere bakmaya devam etti. Ya da ötesinde bir şeye. Puslar Maskesi’ni indirmemişti, hâlâ olduğundan daha uzun görünüyordu. Graendal, kapıyol kapanır kapanmaz kendisininkini indirmişti.</p>

    <p>“Eh, içlerine panik salmayı kesinlikle başardın.” Kanıtları çevrelerindeydi: ayakta kalmış birkaç alçak çadır, battaniyeler, bir tencere, bir bez bebek, düştüğü yerde kalan her tür çer çöp. “Onları nereye gönderdin? Al’Thor’un ordusunun önünde bir yere, sanırım?”</p>

    <p>“Bazılarını,” dedi adam dalgın dalgın. “Yeteri kadarını.” Aniden düşünceli hali ve maskesi kayboldu. Yüzündeki yara izi özellikle solgun görünüyordu. “Sorun yaratmaya yetecek kadarını, özellikle de yönlendirebilen Bilgeleri için, ama benden şüphelenmelerine sebep olacak kadarını değil. Kalanlar Illian ile Ghealdan arasında saçılmış durumda. Nasıl ve nedenine gelince. Belki de al’Thor, kendine has sebeplerden dolayı yapmıştır, ama benim işim olsa çoğunu boşa harcamazdım, değil mi?” Yine kahkaha attı; adam kendi zekâsına hayran kalmıştı.</p>

    <p>Graendal irkildiğini saklamak için elbisesinin korsesini düzeltti. Bu şekilde rekabet etmek son derece aptalcaydı –bunu kendi kendine on bin kez söylemişti ve bir kez bile dinlememişti– ve şimdi elbise düşecekmiş gibi geliyordu. Bunun irkilmesi ile bir ilgisi yoktu. Sevanna’nın, yönlendirebilen bütün Shaido kadınlarını yanına aldığını bilmiyordu adam. Sonunda onu terk etme zamanı gelmiş miydi? Kendini Demandred’in merhametine bırakırsa...</p>

    <p>Düşüncelerini okumuş gibi, “Kemerim kadar sıkı sıkıya bana bağlısın, Graendal,” dedi adam. Bir kapıyol açıldı ve adamın Illian’daki odasını sergiledi. “Gerçek artık önemli değil. Daha önce bir önemi vardıysa. Benimle yükselecek ya da benimle düşeceksin. Yüce Efendi başarıyı ödüllendiriyor ve ona nasıl ulaşıldığına aldırmıyor.”</p>

    <p>“Sen öyle diyorsan,” dedi Graendal ona. Demandred’in merhameti yoktu. Semirhage’in ise... “Seninle yükseleceğim ya da düşeceğim.” Yine de, bir şeyler yapılabilirdi. Yüce Efendi başarıyı ödüllendirirdi, ama Sammael başarısız olursa Graendal düşmeyecekti. Arad Doman’daki sarayına bir kapıyol açtı. Evcil insanlarının uzun, sütunlu odada, havuzda oynaştığını görebiliyordu. “Ama ya al’Thor peşine bizzat düşerse? O zaman ne olacak?”</p>

    <p>“Al’Thor kimsenin peşinde değil,” diye güldü Sammael. “Yapmam gereken tek şey beklemek.” Gülerek açtığı kapıyola adım attı ve kapıyolu arkasından kapattı.</p>

    <p class="paragraf">Myrddraal derin gölgelerin içinden çıktı ve görünür oldu. Kapıyollar, onun gözlerinin görebildiği bir kalıntı bırakırdı her zaman –üç parlak sis parçası. Bir akışı diğerinden ayıramıyordu, ama kokusuna bakarak <em>saidar</em>’ı <em>saidin</em>’den ayırabiliyordu. <em>Saidin</em> bir bıçağın keskin ucu gibi kokardı, bir dikenin ucu gibi. <em>Saidar</em> ise yumuşak kokardı, ama baskı uygulanırsa gittikçe sertleşecek bir şey gibi. Bu farkın kokusunu başka hiçbir Myrddraal alamazdı. Shaidar Haran başka Myrddraallere benzemezdi.</p>

    <p>Yere atılmış mızrağı alarak, Sammael’in fırlatıp attığı çantayı tersyüz etti ve sonra düşen taş parçalarını karıştırdı. Plana dahil olmayan çok şey oluyordu. Bu olaylar kaos mu yaratacaktı, yoksa...</p>

    <p>Shaidar Haran’ın elinden, Gölgenin Eli’nin elinden mızrak boyunca öfkeli, kara alevler aktı. Tahta mızrak bir anda kömürleşti ve kıvrıldı; mızrak başı düştü. Myrddraal kararmış sopanın düşmesine izin verdi ve ellerinde kalan kurumları silkeledi. Sammael kaosa hizmet ederse, her şey yolunda demekti. Aksi halde...</p>

    <p>Ani bir sancı ensesine tırmandı; hafif bir zayıflık kollarına ve bacaklarına yayıldı. Shayol Ghul’den uzakta çok fazla zaman geçirmişti. O bağın bir şekilde koparılması gerekliydi. Hırlayarak döndü ve ihtiyaç duyduğu gölgenin kıyısını buldu. O gün geliyordu. Gelecekti.</p>
  </div>
</body>
</html>
