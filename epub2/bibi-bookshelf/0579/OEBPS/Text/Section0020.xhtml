<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçtan Taç</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="10. Görünmez Gözler">10<br />
    Görünmez Gözler</h1>

    <p>Egwene çadırına döndüğünde Selame bekliyordu. Tearlıların esmer tenine ve bükülmez bir özgüvene sahip, sırım gibi ince bir kadındı. Chesa haklıydı; gerçekten de, kötü bir kokudan kaçınırmış gibi, burnu havalarda geziyordu. Ama diğer hizmetkârlara karşı tavırları kibirliyse de, hamisinin yanında oldukça farklıydı. Egwene içeri girerken Selame, eteklerini çadırın izin verdiğince açarak öyle bir reverans yaptı ki başı halıyı süpürecekti neredeyse. Daha Egwene içeride ikinci adımını atamadan kadın sıçrayıp düğmeleriyle uğraşmaya başladı. Egwene için de gereksiz yere telaş ediyordu. Selame’de pek az sağduyu vardı.</p>

    <p>“Ah, Anne, yine başınızı örtmeden çıkmışsınız.” Sanki Egwene, kadınların giydiği şu boncuklu başlıkları ya da Meri’nin tercih ettiği işlemeli kadifeden şeyler ya da Chesa’nın tüylü şapkalarını hiç takmış gibi. “Neden, titriyorsunuz. Asla şal ya da şemsiye almadan dışarı çıkmamalısınız, Anne.” Şemsiye titremesini nasıl engelleyecekti ki? Mendili ile ne kadar hızlı silerse silsin kendi yanaklarından akan tere rağmen, Selame’nin aklına Egwene’in <em>neden</em> titrediğini sormak hiç gelmedi. Belki böylesi daha iyiydi. “Hem de gece gece, tek başınıza çıkmışsınız. Bu doğru değil, Anne. Dahası, bir sürü asker var, kaba saba adamlar, hiçbir kadına, hatta Aes Sedailere bile doğru düzgün saygı göstermiyorlar, Anne, bir daha asla...”</p>

    <p>Egwene kadının aptalca sözlerinin, çıkarttığı elbiseler gibi, üzerinden akıp gitmesine izin verdi ve onu ancak yarım kulakla dinledi. Susmasını emretmek yalnızca incinmiş bakışlar ve alıngan iç çekişler getirirdi ve şimdikinden pek de farklı olmazdı. Akılsızca gevezeliğine rağmen, Selame görevlerini titizlikle yapardı. Kullandığı süslü hareketler yüzünden yaptığı işi, azametli jestler ve dalkavukça diz kırmalar ile, bir dansa dönüştürürdü. İnsanın Selame kadar aptal olması imkânsız geliyordu. Kadın daima görünüşle ilgileniyor, daima başkalarının ne düşüneceği için endişeleniyordu. Ona göre, söz konusu insanlar Aes Sedailer ve asiller ile onların üst düzey hizmetkârları idi. Onun kitabına göre başka hiç kimsenin önemi yoktu; onun kitabına göre, belki başka hiç kimse düşünmüyordu. Gerçekten inanılmaz bir kadındı. Selame’yi kimin bulduğunu unutmaya niyeti yoktu Egwene’in. Meri’yi de. Evet, Chesa Sheriam’ın armağanıydı, ama Chesa Egwene’e sadakatini birden fazla kez göstermişti.</p>

    <p>Egwene kendi kendine, diğer kadının üşümekten kaynaklandığını sandığı titremelerin aslında öfkeden kaynaklandığını söylemek istedi, ama midesine yerleşmiş bir korku solucanı olduğunu biliyordu. Çok yükseklere tırmanmıştı ve henüz yapacak çok işi vardı. Nicola ile Areina’nın tekerine çomak sokmasına izin veremezdi.</p>

    <p>Başı temiz iç etekliğin yakasından çıktığında, sıska kadının gevezeliklerinin bir kısmını yakaladı ve bakakaldı. “Koyun sütü mü dedin?”</p>

    <p>“Ah, evet, Anne. Teniniz çok yumuşak. Yumuşaklığı korumak için, koyun sütünde banyo yapmak gibisi yoktur.”</p>

    <p>Belki kadın gerçekten de ahmağın tekiydi. Egwene itirazlar eden Selame’yi dışarı çıkarttı ve kendi saçlarını fırçaladı, kendi yatağını hazırladı, artık faydasız olan <em>a’dam</em> bileziği, birkaç parça mücevherini sakladığı küçük, fildişi oyma kutuya koydu, sonra lambaları söndürdü. <em>Hepsini tek başıma yaptım,</em> diye düşündü istihzayla, karanlıkta. <em>Selame ile Meri isteri krizine kapılacak.</em></p>

    <p>Ama yatmadan önce kapıya gitti ve kapakları araladı. Dışarıda, ay ışığı altında sessizlik ve kıpırtısızlık hüküm sürüyordu. Zaman zaman bir gece balıkçılının ötüşü sessizliği bölüyor, sonra ötüş bir çığlıkla kesiliyordu. Karanlıkta avcılar vardı. Bir an sonra, karşıdaki çadırın yanında, gölgelerde bir şey hareket etti. Bir kadına benziyordu.</p>

    <p>Belki, nasıl Meri’nin ekşi suratlı kasveti kadını yarış dışı bırakmıyorsa, Selame’nin ahmaklığı da onu yarış dışı bırakmıyordu. İkisi de olabilirdi oradaki. Ya da tamamen başka biri. Mümkün görünmese bile, Nicola ya da Areina bile olabilirdi. Gülümseyerek çadır kapağını bıraktı. İzleyen her kimse, bu gece Egwene’in nereye gittiğini göremeyecekti.</p>

    <p>Bilgelerin öğrettiği şekilde uykuya dalmak kolaydı. Gözlerini kapattı, bedeninin her parçasını sırayla gevşetti, yürek atışları ile aynı anda nefes almaya başladı, zihnini boşalttı ve minicik bir köşe dışında, süzülmeye bıraktı. Birkaç dakika içinde uyku çöktü, ama bu bir düşgezgininin uykusuydu.</p>

    <p>Şekilsizce, yıldızlarla dolu bir okyanusta süzüldü. Sonsuz bir karanlık denizinde ışıldayan sayısız ışık noktası, sonsuz gece içinde titreşen, sayılması imkânsız ateşböcekleri. Bunlar düştüler, dünyanın her yerinde, hatta tüm olası dünyalarda uyuyan herkesin düşleri. Burası gerçeklik ile <em>Tel’aran’rhiod</em> arasındaki boşluktu, uyanık dünyayı Düşler Dünyası’ndan ayıran yer. Her baktığı yerde, insanlar uyandıkça on binlerce ateşböceği sönüyor, on binlercesi doğarak eskilerinin yerini alıyordu. Durmaksızın değişen, engin, kıvılcımlı bir güzellik.</p>

    <p>Ama hayran hayran seyretmekle zaman harcamadı. Burası aynı zamanda, bazıları ölümcül, pek çok tehlike barındırıyordu. O tehlikelerden nasıl kaçınacağını biliyordu, ama çok fazla oyalanırsa buradaki bir tehlike doğrudan onu hedeflerdi ve ona yakalanmak, en hafif tabiri ile, utanç verici olurdu. Çevresine göz kulak olarak –eh, gözleri olsa göz kulak olurdu– hareket etti. Hareket hissi yoktu. Sanki kendisi yerinde kalmış, o ışıltılı okyanus çevresinde dönmüş gibi göründü. Sonunda bir ışık önünde durdu. Bütün yıldızlar birbirinin tıpatıp aynısı gibi görünüyordu, ama bunun Nynaeve’in düşü olduğunu biliyordu. <em>Nasıl</em> bildiği ayrı meseleydi; bunu Bilgeler bile anlamıyordu.</p>

    <p>Nicola ile Areina’nın düşlerini bulmayı düşündü. Bir kez bulduktan sonra, iliklerine Işık korkusu salmak için ne yapacağını çok iyi biliyordu ve kuralların ne dediği umurunda bile değildi. Onu buraya gönderen pratik bir çözüm ihtiyacıydı, korku değil. Eskiden yapılmayanı yapmıştı ve gerekirse yine yapacağından emindi. Ne yapman gerekiyorsa yap, sonra bedelini öde; bu yasak alanları öğreten kadınlar öğretmişti bunu ona. Gerekliliği kötü kılan borcu kabullenmeyi reddetmekti, ödemeyi reddetmekti. Ama o iki kadın uyuyor bile olsa, bir başkasının düşlerini ilk seferinde bulmak, garantisi olmayan zahmetli bir işti. Günlerce –daha doğrusu gecelerce– çaba harcasa bile hiçbir şey bulamayabilirdi. En azından bu kesindi.</p>

    <p>Sonsuz karanlığın içinde yavaşça yaklaştı, ama bir kez daha, o yerinde kalmış, ışık noktası büyümüş, parlak bir inci, sonra ışıltılı bir elma, dolunay olmuş gibiydi. Sonunda tüm görüş açısı, tüm dünya parlaklıkla doldu. Ama Egwene ona dokunmadı, henüz değil. Arada kıl kadar ince bir mesafe kaldı. Egwene nazikçe o mesafeye uzandı. Bedeni olmadığına göre, neyle uzandığı da bilinmiyordu. Bilgeler, iradesiyle olduğunu söylüyordu, ama Egwene yine de nasıl olabileceğini anlamıyordu. Bir sabun köpüğüne parmağını dokundurur gibi, nazikçe dokundu. Parlak duvar eğirilmiş cam gibi ışıldadı; nazikçe, canlı bir biçimde, yürek gibi zonkladı. Biraz daha bastırsa içeriyi, Nynaeve’in rüyasında ne gördüğünü “görebilirdi”. Biraz daha bastırırsa, düşün içine girebilir, düşün bir parçası olabilirdi. Bunun tehlikeleri vardı, özellikle de güçlü zihinli birinin karşısında, ama içeriye bakmak ya da içeri girmek utanç verici olabilirdi. Örneğin, düşgören ilgilendiği bir erkek hakkında rüya görüyor olabilirdi. Bunu yaptığınız zaman özür dilemek gecenin yarısını alıyordu. Ya da çengel gibi bir hareketle, kırılgan bir boncuğu masanın üzerinde yuvarlar gibi, Nynaeve’i düşünden çekip alabilir, kendi yaptığı bir düşe, <em>Tel’aran’rhiod</em>’un kendisine koyabilirdi ve o zaman her şeyin kontrolü onda olurdu. Bunun işe yarayacağından emindi. Elbette, yasaklanan şeylerden biriydi bu ve Egwene Nynaeve’in takdir edeceğini sanmıyordu.</p>

    <p>NYNAEVE, BENİM, EGWENE. ÇANAĞI BULANA KADAR, NE OLURSA OLSUN GERİ DÖNMEYECEKSİNİZ, BEN AREINA VE NICOLA İLE İLGİLİ BİR SORUNU HALLEDENE KADAR DEĞİL. NUMARA YAPTIĞINIZI BİLİYORLAR. KÜÇÜK KULE’DE GÖRÜŞTÜĞÜMÜZ ZAMAN AÇIKLARIM. DİKKATLİ OLUN. MOGHEDİEN KAÇTI.</p>

    <p>Düş, patlayan bir sabun köpüğü gibi söndü. Mesaja rağmen, Egwene’in boğazına bir kıkırtı takılmıştı. Düşünüzde bedensiz bir ses duymak ürkütücü olabiliyordu. Özellikle de konuşanın düşünüzü izlediğinden korkuyorsanız. Kaza olsa bile unutacak tiplerden değildi Nynaeve.</p>

    <p>O ışık benekli deniz bir kez daha döndü ve bir başka parlak iğne ucu geldi. Elayne. Büyük olasılıkla ikisi Ebou Dar’da, birbirlerinden en fazla bir düzine adım uzakta uyuyorlardı, ama burada mesafenin anlamı yoktu. Ya da belki farklı bir anlamı vardı.</p>

    <p>Bu sefer, mesajını aktardığında düş zonkladı ve değişti. Yine de tüm diğer düşler gibi görünüyordu, ama buna rağmen, Egwene’e göre değişmişti. Sözcükler Elayne’i bir başka düşe mi çekmişti? Ama uyandığı zaman hatırlayacaktı onları.</p>

    <p>Nicola ve Areina’nın kirişleri biraz daha ıslandığına göre, dikkatini Rand’a çevirme zamanı gelmişti. Ne yazık ki onun düşlerini bulmak, bir Aes Sedai’nin düşlerini bulmak kadar faydasızdı. Aes Sedailer nasıl düşlerini koruyorsa, Rand da kendi düşlerini koruyordu, ama görünüşe göre bir erkeğin koyduğu kalkan bir kadınınkinden farklıydı. Bir Aes Sedai’nin kalkanı kristal bir kubbeydi, Ruh’tan örülmüş yekpare bir küre, ama saydam görünmesine rağmen, çelik kadar sağlamdı. Rand’ınkilere bakmaya çalışırken kaç sonuçsuz saat harcadığını hatırlamıyordu bile. Bir Aes Sedai’nin kalkan konulmuş düşü, yakından daha parlak görünürdü, ama Rand’ınki daha solgun görünüyordu. Çamurlu suya bakmak gibiydi; bazen o gri kahverengi burgaçların derinliklerinde bir şeylerin hareket ettiğini sanıyordunuz, ama ne olduğunu asla anlayamıyordunuz.</p>

    <p>Bir kez daha, sonsuz ışık noktaları döndü ve yerleşti. Ve Egwene üçüncü bir kadının düşüne yaklaştı. İhtiyatla. Onunla Amys arasında o kadar çok şey vardı ki, annesinin düşüne yaklaşır gibi hissediyordu. Aslında, itiraf etmeliydi ki, pek çok açıdan Amys’e benzemek istiyordu. Amys’in saygısını kazanmayı, Salon’un saygısını kazanmayı istediği kadar çok istiyordu. Belki, seçim yapmak zorunda olsa, Amys’in saygısını seçerdi. Amys kadar çok saygı duyduğu hiçbir Temsilci yoktu kesinlikle. Aniden üzerine çöken çekingenliği bir kenara iterek “sesini” yumuşatmaya çalıştı, ama başaramadı. AMYS, BENİM, EGWENE. SENİNLE KONUŞMAM GEREK.</p>

    <p><em>Geleceğiz,</em> diye mırıldandı bir ses. Amys’in sesi.</p>

    <p>Şaşıran Egwene geriledi. Kendi kendine gülmek istedi. Belki de bu konuda Bilgelerin uzun senelerin deneyimine sahip olduğunu hatırlaması gerekirdi. Zaman zaman, Tek Güç le ilgili yetenekleri için çok çalışmak zorunda olmamasının onu şımarttığından korkuyordu. Diğer yandan, başka zamanlar her şey, bir yağmur fırtınasında bir uçuruma tırmanmaya çalışıyormuş gibi gelerek, bunu telafi ediyordu.</p>

    <p>Aniden görüş alanının kenarında bir hareket yakaladı. O ışık noktalarından biri yıldız denizinde yüzerek, kendi iradesi ile Egwene’e doğru kaydı, irileşti. Bunu yalnızca bir düş, bir düşgören yapardı. Egwene panik içinde kaçtı. Çığlık atacak, küfredecek ya da yalnızca bağıracak bir gırtlağa sahip olmayı diledi. Özellikle de, içinde minicik bir parça yerinde kalıp beklemek istediğinden.</p>

    <p>Bu sefer yıldızlar bile kıpırdamadı. Yalnızca kayboldular. Egwene sırtını kalın, kızıltaştan bir sütuna vermiş, bir buçuk kilometre koşmuş gibi nefes nefeseydi ve kalbi patlamak üzere gibi çarpıyordu. Bir an sonra kendine baktı ve titrek bir sesle, nefeslenmeye çalışarak gülmeye başladı. Üzerinde parlak, yeşil ipekten, dolgun etekli bir elbise vardı. Korsesine ve etek uçlarına altın iplikle geniş, süslü süslemeler işlenmişti. Korsesi, uyanıkken teşhir ettiğinden <em>çok daha fazla</em> göğüs teşhir ediyordu. Geniş, altın örgü bir kemer belini olduğundan çok daha ince gösteriyordu. Belki gerçekten de daha inceydi. Burada, <em>Tel’aran’rhiod</em>’da, nasıl olmak istiyorsanız öyle olabilirdiniz. Bilinçsizce istiyor bile olsanız, dikkatsiz davranırsanız olabilirdiniz. Gawyn Trakand’ın Egwene üzerinde talihsiz etkileri vardı, <em>çok</em> talihsiz etkiler.</p>

    <p>İçindeki o minik parça, Gawyn’in düşünün ona yetişmesini beklemiş olmayı diliyordu. Yetişmesini ve Egwene’i içine soğurmasını. Bir düşgezgini birini, dikkatsiz davranacak kadar çok seviyorsa ya da mantığı bir kenara bırakacak kadar çok nefret ediyorsa, özellikle de duyguları karşılıklıysa, o kişinin düşüne çekilirdi; mıknatısın demir tozunu çekmesi gibi düşü çekerdi ya da düş onu çekerdi. Egwene Gawyn’den kesinlikle nefret etmiyordu, ama onun düşünde kısılı kalmayı göze alamazdı, bu gece değil. Onun düşünde kısılı kalıp, Gawyn’in onu düşlediği gibi olamazdı. Gawyn Egwene’i gerçekte olduğundan çok daha güzel görüyordu; tuhaf bir şekilde, kendisi gerçekte olduğundan daha az yakışıklı görünüyordu. Bu kadar güçlü bir aşk ya da nefret söz konusu olduğunda güçlü zihin ya da konsantrasyon etkili olamıyordu. Bir kez o düşe girince, diğer kişi sizi düşlemeyi bırakana kadar orada kalıyordunuz. Gawyn’in düşünde onunla ne yaptığını, düşlerinde neler yaptıklarını hatırlayınca Egwene kıpkırmızı olduğunu hissetti.</p>

    <p>“Temsilcilerin beni şimdi görmemesi iyi bir şey,” diye mırıldandı, “Aksi halde beni bir kız çocuğu olarak görürlerdi.” Yetişkin kadınlar bir erkek için bu şekilde titremezlerdi; Egwene bundan emindi. En azından sağduyu sahibi kadınlar yapmazdı. Gawyn’in düşledikleri de olacaktı, ama Egwene’in seçtiği bir zamanda. Annesinden izin almak zor olabilirdi, ama Gawyn’i hiç görmese bile izin vermemezlik etmezdi kuşkusuz. Marin al’Vere kızının yargısına güvenirdi. Şimdi, en küçük kızının o yargılama yeteneğini göstermesinin ve bu hayalleri daha iyi bir zamana ertelemesinin zamanı gelmişti.</p>

    <p>Çevresine bakındığı zaman Gawyn’in düşüncelerini doldurmaya devam etmesine izin vermiş olmayı diledi. Her yönde devasa sütun sıraları uzanıyor, yüksek, tonozlu bir tavanı ve dev bir kubbeyi destekliyorlardı. Yukarıdaki, altın zincirlerde asılı duran yaldızlı lambaların hiçbiri yakılmamıştı, ama bir tür ışık vardı, kaynaksızca orada olan, ne loş ne de parlak sayılabilecek bir ışık. Tear Taşı denen büyük kalenin içindeki Taşın Yüreği. Daha doğrusu, <em>Tel’aran’rhiod</em>’daki imgesi, pek çok açıdan, orijinali kadar gerçek bir imge. Daha önce Bilgelerle burada buluşmuştu; onların seçimi. Aiellerden biri için tuhaf bir seçim olduğunu düşünüyordu. O, artık açık olduğuna göre, Rhuidean’da buluşmak isteyeceklerini sanırdı ya da Aiel Kıraçları’nda bir yerde ya da Bilgeler her neredeyse orada. Ogier <em>yurtları</em> dışında her yerin Düşler Dünyası’nda bir yansıması vardı –aslında <em>yurtların</em> da vardı; ama onlara girilemiyordu, tıpkı eskiden Rhuidean’a girilemediği gibi. Aes Sedai kampı söz konusu değildi, elbette. Artık bazı Aes Sedailer, Düşler Dünyası’na girmelerini sağlayan <em>ter’angreal</em>’lere ulaşabiliyorlardı ve hiçbiri ne yaptığını bilmediğinden, normal bir Yolculuğa çıkıyormuş gibi, maceralarına kampın <em>Tel’aran’rhiod</em>’daki yansımasından başlıyorlardı.</p>

    <p>Tıpkı <em>angreal</em> ve <em>sa’angreal</em>’ler gibi, <em>ter’angreal</em>’ler de Kule kanunu gereği Beyaz Kule’nin malıydı. Şimdilik kimin ellerinde olurlarsa olsunlar. Şu anda, bu Tear Taşı’ndaki gibi sözde Büyük Emanet gibi yerlerde duruyorlarsa Kule nadiren ısrar ediyordu –eninde sonunda Aes Sedailere geliyorlardı çünkü ve gerektiği zaman Beyaz Kule beklemek konusunda çok iyiydi– ama Aes Sedailerin ellerindekiler Salon’un, bireysel olarak Temsilcilerin armağanlarıydı. Aslında, ödünç verilmişlerdi; hemen hemen hiçbir zaman temelli verilmezlerdi. Elayne düş <em>ter’angreal</em>’lerini taklit etmeyi öğrenmişti. O ve Nynaeve yanlarına birer tane almışlardı, ama kalanlar şimdi, Elayne’in yaptığı diğer <em>ter’angreal</em>’ler ile birlikte, Kule’nin elindeydi. Yani, Sheriam ile küçük grubu her dilediklerinde kullanabilirlerdi onları, Lelaine ile Romanda da, ama o ikisinin bizzat <em>Tel’aran’rhiod</em>’a girmek yerine başkalarını göndermeleri daha olasıydı. Yüzlerce yıldır düşlerde yürüyebilen Aes Sedai çıkmamıştı ve şimdi bile büyük güçlükle yapabiliyorlardı bunu. Güçlüklerin çoğu, kendi kendilerine öğrenebilecekleri inancından kaynaklanıyordu. Buna rağmen, Egwene’in istediği son şey onların takipçilerinden herhangi birinin bu gece, bu görüşmeyi izlemesiydi.</p>

    <p>Casus düşüncesi onu daha duyarlı kılmış gibi, görünmeyen gözlerce izlendiğini fark etti. <em>Tel’aran’rhiod</em>’da bu duygu her zaman olurdu ve Bilgeler bile neden olduğunu bilmiyordu, ama gizli gözler her zaman varmış gibi gelse de, gerçek izleyiciler de olabilirdi. Şu anda Egwene’in aklındaki Romanda ya da Lelaine değildi.</p>

    <p>Elini sütuna sürterek çepeçevre dolaştı, gittikçe derinleşen gölgelere doğru dizilmiş kızıltaştan ormanı inceledi. Çevresini saran ışık gerçek değildi; bu gölgelerin içindeki herkes kendini aynı ışıkla sarılmış görürdü, ama Egwene için gölgelere bürünmüş kalırdı. Zaman zaman insanlar beliriyordu, erkekler ve kadınlar, birkaç yürek atımı kadar kalıyor, sonra kayboluyorlardı. Egwene uykularında Düşler Dünyası’na dokunanlarla ilgilenmiyordu; herkes tesadüfen yapabilirdi bunu, ama onların şansına, yalnızca birkaç saniye sürerdi, tehlikelerden biri ile yüzleşecek kadar uzun olanına nadiren rastlanırdı. Kara Ajah’ta da düş <em>ter’angreal</em>’leri vardı, Kule’den çalmışlardı. Daha da kötüsü, Moghedien <em>Tel’aran’rhiod</em>’u düşgezginleri kadar iyi biliyordu. Belki daha iyi. Bu mekânı ve içindeki herkesi, kendi elini döndürür gibi, kolaylıkla kontrol edebiliyordu.</p>

    <p>Egwene bir an, kadın tutsağıyken Moghedien’in düşlerini izlemiş olmayı diledi. Yalnızca bir kere, yalnızca onları tanıyabilmesine yetecek kadar. Ama kadının düşlerini tanıyabilse bile, şu anda nerede olduğunu bilemezdi. Bir de, iradesi dışında düşe çekilmesi olasılığı vardı. Moghedien’den yeterince nefret ediyordu. Moghedien’in de kendisinden sınırsızca nefret ettiğinden emindi. Orada olanlar gerçek değildi, <em>Tel’aran’rhiod</em>’da olduğu kadar bile gerçek değil, ama gerçekmiş gibi hatırlıyordunuz. Moghedien’in elinde geçen bir gece, hayatının geri kalanı boyunca, her uykuya daldığında yeniden yaşadığı bir kâbus olurdu. Belki uyanıkken de.</p>

    <p>Bir kısa devre daha. Neydi o? İnci kaplı bir başlık ve dantel yakalıklı elbise giymiş esmer, azametli, güzel bir kadın gölgelerden çıktı ve kayboldu. Düş gören bir Tearlı kadın, bir Yüksek Leydi ya da kendini Yüksek Leydi olarak düşleyen biri. Uyanıkken sade, biçimsiz bir çiftçi karısı ya da tüccar olabilirdi.</p>

    <p>Moghedien’in düşlerini değil de, Logain’in düşlerini izlemek daha iyiydi. Adamın nerede olduğunu yine de bilemezdi, ama planları hakkında bir fikir sahibi olabilirdi. Elbette, onun düşüne çekilmek, Moghedien’in düşüne çekilmekten daha hoş olmazdı. Adam bütün Aes Sedailerden nefret ediyordu. Kaçışını ayarlamak, o gerekli şeylerden biri olmuştu; Egwene bunun bedelinin çok yüksek olmayacağını umdu. Logain’i unut. Tehlike Moghedien’di, peşine düşebilecek olan Moghedien, burada bile, özellikle burada...</p>

    <p>Aniden ne kadar ağır hareket ettiğini fark etti ve gırtlağından kızgın bir ses, neredeyse bir homurtu çıktı. Üzerindeki güzel elbise, Gareth Bryne’ın ağır süvarilerinin giydiği cinsten eksiksiz bir plaka ve zincir zırha dönüşmüştü. Başında yüzü açık bırakan bir miğfer vardı ve el yordamı ile çıkartabildiği kadarıyla sorgucu Tar Valon Alevi biçimindeydi. Çok sinir bozucuydu. Bu tür kontrol yitimlerini aşmış olması gerekiyordu.</p>

    <p>Kararlılıkla zırhı yok etti ve daha önce Bilgelerle buluşurken giydiği şeyleri çağırdı. Yalnızca bir düşünce meselesiydi. Koyu renk yünden bol etek, bol, <em>algode</em> bluz. Tıpkı onların yanında eğitim görürken kullandıkları gibi. Ayrıca, son derece koyu renk bir saçaklı şal ve saçlarını arkada tutacak katlanmış bir eşarp. Onların mücevherlerini, sayısız kolyelerini ve bileziklerini taklit etmedi, elbette. Bunu görseler ona gülerlerdi. Bir kadın koleksiyonunu seneler içinde biriktirirdi, bir düşte, göz açıp kapayana dek değil.</p>

    <p>“Logain Siyah Kule’ye gidiyor,” dedi yüksek sesle; öyle olduğunu umuyordu; en azından adamı kontrol altında tutacak biri olurdu ya da Egwene öyle umuyordu ve eğer yakalanıp yine ehlileştirilirse, Rand Egwene’i takip eden hiçbir Aes Sedai’yi suçlayamazdı. “Ve burada olduğumu Moghedien’in bilmesi imkânsız.” Bunu, kesin bir gerçekmiş gibi söylemeye çalıştı.</p>

    <p>“Gölgeruhludan neden korkasın ki?” diye sordu bir ses arkasından ve Egwene havaya sıçradı. Burası <em>Tel’aran’rhiod</em> ve kendisi bir düşgezgini olduğundan, kendine gelmeden önce bir boy havalanmıştı bile. <em>Ah, evet,</em> diye düşündü süzülerek, <em>acemilerin yaptıkları hataları gerçekten de aşmışım.</em> Bu böyle devam ederse, Chesa günaydın dediğinde bile yerinde sıçramaya başlayacaktı.</p>

    <p>Çok kızarmadığını umarak yavaşça yere kondu; belki vakarından birazını koruyabilirdi.</p>

    <p>Belki, ama Bair’in yaşlı yüzünde normalinden daha fazla kırışık vardı. Kadının ağzı kulaklarındaydı. Yanındaki diğer iki kadının aksine, Bair yönlendiremiyordu, ama bunun düşgezmekle ile ilgisi yoktu. Bu konuda Bair diğer ikisi kadar yetenekliydi, bazı alanlarda daha da fazla. Amys de gülümsüyordu, ama o kadar fazla değil. Güneş saçlı Melaine ise başını arkaya devirip kahkahalarla güldü.</p>

    <p>“Hiç böylesini görmemiştim...” demeyi başardı Melaine. “Tıpkı tavşan gibi.” Yerinde azıcık hopladı ve havada bir adım yükseldi.</p>

    <p>“Son zamanlarda Moghedien’i biraz incittim.” Egwene duruşundan büyük gurur duyuyordu. Melaine’den hoşlanırdı –hamile kaldığından beri kadın çok daha az aksiydi; aslında, ikiz bebek taşıyordu– ama şu anda onu neşeyle boğabilirdi Egwene. “Bazı arkadaşlarım ve ben kadının gururuna zarar verdik, ama o kadar. Bence bedelini bana ödetmek için bir fırsatı olsun isterdi.” Bir dürtüyle, giysilerini bir kez daha değiştirdi. Şimdi üzerinde parlak, yeşil ipekten, her gün giydiği türden binici elbisesi vardı. Altın Büyük Yılan yüzüğü parmağına dolanmıştı. Onlara her şeyi anlatamazdı, ama bu kadınlar da dostuydu ve anlatabileceği kadarını bilmeyi hak ediyorlardı.</p>

    <p>“Gurura verilen zararlar, ete verilen zararlar iyileştikten sonra bile hatırlanır.” Bair’in sesi ince ve tizdi, ama güçlüydü. Demirden sazlar gibi.</p>

    <p>“Anlat bize,” dedi Melaine, hevesli bir gülümseme ile. “Onu nasıl utandırdın?” Bair de aynı ölçüde hevesliydi. Zulme gülmeyi öğrenmezseniz hayatınızı ağlayarak geçirdiğiniz zalim topraklarda, Üç Kat Topraklar’da, Aieller gülmeyi uzun süre önce öğrenmişti. Dahası, bir düşmanı utandırmayı sanat sayıyorlardı.</p>

    <p>Amys bir anlığına Egwene’in yeni giysilerini inceledi, sonra, “Bunu daha sonra anlatabilirsin, bence. Konuşacağımızı söylemiştin.” Bilgelerin konuşmak için tercih ettikleri yere, dev kubbenin altını, odanın merkezini işaret etti.</p>

    <p>Neden o noktayı seçtikleri, Egwene’in çözemediği bir sırdı. Üç kadın eteklerini düzgünce yayarak, bağdaş kurup oturdu. Işıl ışıl kristalden yapılmış gibi görünen, zemin taşlarına saplandığı yerde, kabza yukarı duran bir kılıçtan yalnızca birkaç adım uzaktaydılar. Büyük salonun değişik yerlerinde görünüp kaybolan insanlara nasıl dikkat etmiyorlarsa, kılıca da hiç dikkat etmiyorlardı –kılıç onların kehanetlerinin bir parçası değildi. Ama her zaman burayı seçiyorlardı.</p>

    <p>Efsanelerin <em>Callandor</em>’u, görünüşüne rağmen gerçekten de bir kılıç olarak kullanılabilirdi, ama aslında o bir eril <em>sa’angreal</em>’di, Efsaneler Çağı’dan yapılan <em>sa’angreal</em>’lerin en güçlülerinden biri. Yalnızca Rand ve elbette Terkedilmişler varken farklıydı. Ama şimdi bir de bu Asha’manlar vardı. <em>Callandor</em>’u kullanan bir erkek, bir yürek atımı kadar sürede bir şehri dümdüz etmeye, kilometreler dahilindeki her şeyi yıkmaya yetecek kadar Tek Güç çekebilirdi. Egwene, düşünmeden eteklerini aksi yöne çekerek kılıcın çevresinden dolandı. Rand <em>Callandor</em>’u Taşın Yüreği’nden çekerek Kehanetleri gerçekleştirmişti, sonra kendine has sebeplerden dolayı kılıcı eski yerinde, taşa saplamıştı. Onu geri getirmiş ve çevresine <em>saidin</em>’den örülmüş tuzaklar kurmuştu. O tuzakların da burada yansıması vardı, yakında yanlış örgüler denenirse, gerçek dünyadaki tuzaklar gibi harekete geçebilirlerdi. <em>Tel’aran’rhiod</em>’daki bazı şeyler çok gerçekti.</p>

    <p>Egwene Kılıç Olmayan Kılıç’ı düşünmemeye çalışarak üç Bilge’nin önüne geçti. Kadınlar şallarını bellerine doladılar ve bluzlarının bağcıklarını açtılar. Aiel kadınlar, sıcak güneş altındaki çadırlarında, arkadaşlarının yanında böyle otururlardı. Egwene oturmadı ve bu yargılanıyormuş gibi görünmesine sebep olduysa da, öyle olsundu. Bir açıdan, içten içe, öyleydi gerçekten. “Size neden çağrıldığımı, neden yanınızdan ayrıldığımı anlatmadım, siz de sormadınız.</p>

    <p>“Hazır olduğunda anlatacaksın,” dedi Amys kendinden memnun bir tavırla. Beline kadar uzanan, Bair’inki kadar beyaz saçlarına rağmen Melaine ile yaşıt görünüyordu –saçları Egwene’den biraz daha büyükken aklaşmaya başlamıştı– ama üçü arasında önder oydu, Bair değil. Egwene ilk kez, Amys’in kaç yaşında olduğunu merak etti. Bir Aes Sedai’ye nasıl sorulamıyorsa, bir Bilge’ye de yaşı sorulamazdı.</p>

    <p>“Yanınızdan ayrıldığım zaman bir Kabuledilmiş’tim. Beyaz Kule’deki bölünmeyi biliyorsunuz.” Bair başını iki yana salladı ve yüzünü buruşturdu; biliyordu, ama anlamıyordu. Hiçbiri anlamıyordu. Aieller için, bir klanın ya da savaşçı topluluğun bölünüp kendi kendine cephe alması kadar gerçekdışıydı. Belki aynı zamanda, Aes Sedailerin olmaları gerektiğinden daha düşük olduklarının kanıtıydı onlara göre. Egwene devam etti. Sesinin bu kadar kontrollü ve sakin çıkmasına şaşmıştı. “Elaida’ya karşı çıkan Aes Sedailer Amyrlinleri olarak beni seçtiler. Elaida makamından indirildiği zaman, Beyaz Kule’de Amyrlin Makamı’na ben oturacağım.” Giysilerine çizgili etolü ekledi ve bekledi. Onlara bir kez yalan söylemişti, <em>ji’e’toh</em>’a göre ciddi bir ihlal ve sakladığı gerçeği öğrendikleri zaman nasıl tepki vereceklerinden emin değildi. Eğer inanırlarsa. Ona bakmakla yetindiler.</p>

    <p>“Çocukların yaptığı bir şey vardır,” dedi Melaine dikkatle, bir süre sonra. Henüz hamileliği belli olmuyordu, ama içten gelen bir ışıltı edinmişti ve bu kadını her zamankinden daha da güzel kılıyordu. Aynı zamanda, içten gelen, sarsılmaz bir sükûneti vardı. “Çocukların hepsi mızrak kullanmak, klan şefi olmak ister, ama zaman içinde klan şeflerinin nadiren mızrak dansı yaptığını fark ederler. Bu yüzden bir şekil yapar, bir yükseltinin üzerine koyarlar.” Zeminin bir tarafı aniden yükseldi. Seramikten değil, güneşte pişmiş kahverengi kayadan bir çıkıntı oldu. Üzerinde, kıvrık dallar ve kumaş parçalarından, adam biçiminde bir şekil duruyordu. “Bu onların mızrak dansı yapmasına kumanda eden, savaşı görebileceği bir tepede duran klan şefi. Ama çocuklar diledikleri yere koşarlar ve klan şefleri yalnızca sopalardan, paçavralardan bir şekildir.” Rüzgâr kumaş parçalarını savurarak şeklin boşluğunu vurguladı. Sonra yükselti ve şekil kayboldu.</p>

    <p>Egwene derin bir nefes aldı. Elbette. Kendi seçimiyle, <em>ji’e’toh</em>’a göre yalanının bedelini ödemişti ve o yalan ağzından hiç çıkmamış gibi olmuştu. Bilmeliydi. Ama Bilgeler, haftalardır Aes Sedai kampında yaşıyorlarmış gibi, meselenin yüreğine temas etmişlerdi. Bair Egwene’in utancı ile yüzleşmemek için yeri inceliyordu. Amys çenesini eline almış, keskin mavi gözleri ile Egwene’in yüreğini oymaya çalışıyormuş gibi bakarak oturuyordu.</p>

    <p>“Bazıları beni böyle görüyor.” Egwene derin bir nefes daha aldı ve gerçeği söyledi. “Bir avuç kişi dışında hepsi öyle görüyor. Şu anda. Biz savaşımızı bitirdiğimiz zaman şeflerinin <em>ben</em> olduğunu bilecekler ve <em>ben</em> söylediğimde koşacaklar.”</p>

    <p>“Bize dön,” dedi Bair. “Bu kadınlara göre çok fazla şerefin var. Sorilea, ter çadırlarında görmen için bir düzine genç adam seçti bile. Senin gelin çelengini ördüğünü görmeyi çok arzuluyor.”</p>

    <p>“Umarım ben evlenirken o da yanımda olur, Bair” –Gawyn ile evleneceğini umuyordu; kendi düşlerinden anladığı kadarıyla onunla bağ kuracaktı, ama evleneceklerini yalnızca aşkın umudu ve kararlılığı söylüyordu– “umarım hepiniz yanımda olursunuz, ama ben seçimimi yaptım.”</p>

    <p>Bair itiraz edebilirdi, Melaine de, ama Amys elini kaldırdı ve iki kadın, hiç de hoşnut olmayan ifadelerle sustular. “Onun kararında çok <em>ji</em> var. Düşmanlarını kendi iradesine göre bükecek, onlardan kaçmayacak. Dansında başarılı olmanı dilerim, Egwene al’Vere.” Amys eskiden Mızrağın Kızı’ydı ve sık sık bir Mızrağın Kızı’ymış gibi düşünüyordu. “Otur. Otur.”</p>

    <p>“Şerefi kendine aittir,” dedi Bair, Amys’e kaşlarını çatarak, “ama benim bir sorum daha var.” Gözleri hemen hemen sulu maviydi, ama Egwene’e döndüklerinde, Amys’inkiler kadar keskin görünüyorlardı. “Bu Aes Sedailere <em>Car’a’carn</em> önünde diz çöktürecek misin?”</p>

    <p>Şaşıran Egwene, döşeme taşlarının üzerine oturmak yerine, son otuz santimi düştü. Ama yanıtında tereddüt yoktu. “Bunu yapamam, Bair. Ve elimden gelse bile yapmam. Biz Kule’ye sadığız, doğduğumuz ülkelerden çok bir bütün olarak Aes Sedailere.” Bu doğruydu ya da doğru olması gerekiyordu, ama bu iddia, isyanları ile birlikte düşünülünce nasıl görünüyor, merak ediyordu. “Aes Sedailer Amyrlin’e bile sadakat yemini etmezler, hele bir erkeğe hiç. Bu, sizin bir klan şefinin önünde diz çökmeniz gibi olurdu.” Melaine’in yaptığı gibi, sözlerinin gerçekliğine yoğunlaşarak, bir örnek gösterdi; nasıl yapacağınızı biliyorsanız, <em>Tel’aran’rhiod</em> oldukça esnek bir yerdi. <em>Callandor</em>’un arkasında üç Bilge bir klan şefinin önünde diz çöktü. Adam Rhuarc’a, kadınlar önündeki Bilgelere çok benziyordu. İmgeyi yalnızca bir saniye korudu, ama Bair bir göz attı ve yüksek sesle burnunu çekti. Fikir abesti.</p>

    <p>“O kadınları bizimle karşılaştırma.” Melaine’in yeşil gözleri, eski keskinliklerine çok benzeyen bir ifade ile kıvılcımlandı; sesi ustura gibiydi.</p>

    <p>Egwene dilini tuttu. Bilgeler Aes Sedaileri küçümsüyor gibiydi. Egwene dışında hepsini. Ya da belki, hor gördüklerini söylemek daha doğru olurdu. Egwene, onların Aielleri Aes Sedailer ile ilişkilendiren kehanetlere bozulduğunu bile söyleyebilirdi. Amyrlin seçilmek üzere Salon tarafından çağrılana dek, Sheriam ve arkadaşları burada, bu üç Bilge ile düzenli olarak görüşüyorlardı, ama bu hem Egwene sonunda çağrıldığı için, hem de Bilgeler horgörülerini saklamayı reddettikleri için sona ermişti. <em>Tel’aran’rhiod</em>’da, mekâna daha aşina birine meydan okumak son derece utanç verici olabiliyordu. Egwene ile bile bir mesafe vardı artık aralarında ve Rand’ın planları hakkında neler bildikleri gibi şeylerden bahsetmeyeceklerdi. Eskiden, Egwene aralarından biriydi, bir düşgezgini öğrencisi; artık bir Aes Sedai’ydi, onlara şimdi yaptığı açıklamalardan önce bile Aes Sedai sayıyorlardı onu.</p>

    <p>“Egwene al’Vere ne yapması gerekiyorsa onu yapacak,” dedi Amys. Melaine ona uzun uzun baktı ve şalını göstere göstere düzeltti, fildişi ve altın kolyelerini şıngırdatarak düzenledi, ama hiçbir şey söylemedi. Amys’in önderliği öncekine göre daha da öne çıkmış gibiydi. Diğer Bilgelerin kendisine boyun eğmesini sağlamak konusunda bu kadar başarılı olan tek diğer Bilge, Sorilea idi.</p>

    <p>Bair çayı Egwene’den önce hayal etmişti. Çadırlardaydılar sanki. Bir ülkeden gelmiş olabilecek, aslan işlemeli altın bir çaydanlık, bir başka ülkeden gelmiş olabilecek, kenarları halat desenli gümüş bir tepsi, narin Deniz Halkı porseleninden minik, yeşil fincanlar. Çayın tadı gerçek gibiydi elbette, yudumlarken gerçek gibi geliyordu. İçinde, Egwene’in tanımadığı bir tada ve tatlı yabançileğine rağmen, Egwene’in diline fazla acı gelmişti. İçinde biraz bal hayal etti ve bir yudum aldı. Fazla tatlı. Birazcık daha az bal. Şimdi iyi gelmişti. Bu, Güç’le yapamayacağınız bir şeydi. Egwene, çaya katılmış balı alacak kadar ince <em>saidar</em> iplikçikleri örebilecek yetenekte biri olduğundan kuşkuluydu.</p>

    <p>Bir an fincanının içine bakarak oturdu; bal, çay ve ince <em>saidar</em> iplikçikleri hakkında düşündü, ama sessiz kalmasının sebebi bu değildi. Bilgeler Rand’a yol göstermeyi, Elaida, Romanda, Lelaine ve tüm diğer Aes Sedailer kadar çok istiyorlardı. Elbette, onlar <em>Car’a’carn</em>’ı Aieller için en iyisi olacak şekilde yönlendirmek istiyorlardı, ama o Aes Sedailer de Yenidendoğan Ejder’i, kendi görüşlerine göre dünya için en iyisi olacak şekilde yönlendirmek istiyorlardı. Egwene kendini de esirgemedi. Rand’a yardım etmek, onun Aes Sedailerle arasını geri dönülemez bir biçimde bozmasına engel olmak, bunlar da Rand’ı yönlendirmek demekti. <em>Yalnız, ben haklıyım,</em> diye hatırlattı kendi kendine. <em>Her ne yapıyorsam, başka herkes kadar Rand’ın da iyiliği için. Diğerlerinin hiçbiri onun için neyin doğru olduğunu düşünmüyor.</em> Ama bu kadınların arkadaştan fazla olduklarını, <em>Car’a’carn</em>’ın takipçileri olduklarını hatırlaması en iyisi olacaktı. Kimse yalnızca tek bir şey değildi, Egwene bunu öğrenmişti.</p>

    <p>“Bizi yalnızca artık ıslaktopraklılar arasında kadın şef olduğunu söylemek için çağırdığını sanmıyorum,” dedi Amys çay fincanının üzerinden. “Kafanı meşgul eden nedir, Egwene al’Vere?”</p>

    <p>“Kafamı meşgul eden, aklımdan hiç çıkmayan şey.” Egwene ortamı neşelendirmek için gülümsedi. “Bazen Rand yüzünden saçlarımın zamanından önce kırlaşacağını düşünüyorum.”</p>

    <p>“Erkekler olmasa, hiçbir kadının saçları kırlaşmaz.” Normalde bu Melaine’in dilinde bir şaka olurdu ve Bair Melaine’in birkaç aylık evlilik hayatında erkekler hakkında ne çok bilgi edindiğini söyleyerek karşılık verirdi, ama bu sefer değil. Üç kadın Egwene’e bakarak beklemekle yetindi.</p>

    <p>Peki. Ciddi olmak istiyorlardı. Eh, Rand ciddi meseleydi zaten. Yalnız, Egwene üç kadının o meseleyi kendi gördüğü gibi görmelerini diliyordu. Çay fincanını parmak uçlarında dengeleyerek, onlara her şeyi anlattı. En azından Rand ve Caemlyn’deki sessizliği öğrendikten sonraki endişeleri hakkında her şeyi. “Rand’ın ne yaptığını bilmiyorum –ya da kadının ne yaptığını; herkes bana Merana’nın ne kadar deneyimli olduğunu anlatıp duruyor, ama kadının Rand gibileri ile hiç deneyimi yok. Konu Aes Sedailere geldiğinde, bu fincanı bir çimenliğe saklasanız, Rand yine de üç adımda üzerine basmayı başarır. Merana’dan daha iyi iş çıkarabileceğimi biliyorum, ama...”</p>

    <p>“Geri dönebilirsin,” diye öneride bulundu Bair yine ve Egwene başını kararlılıkla iki yana salladı.</p>

    <p>“Olduğum yerde, Amyrlin olarak daha fazlasını yapabilirim. Ve Amyrlin Makamı için bile bazı kurallar var.” Ağzı bir anlığına büküldü. Bunu itiraf etmek hoşuna gitmiyordu, özellikle de bu kadınlara. “Salon’un izni olmadan onu ziyaret edemem. Artık Aes Sedai’yim ve onların kanunlarına uymalıyım.” Bu, niyetlendiğinden daha haşin bir sesle çıktı. Aptalca bir yasaydı, ama henüz çevresinden dolaşmak için bir yol bulamamıştı. Dahası, kadınların yüzü öyle ifadesizdi ki içten içe inanmazlıkla kıkırdadıklarından emindi Egwene. Bir klan şefi bile bir Bilge’ye ne zaman, nereye gideceğini söyleyemezdi.</p>

    <p>Karşısında oturan üç kadın bakıştılar. Sonra Amys çay fincanını indirdi. “Merana Ambrey ile diğer Aes Sedailer <em>Car’a’carn</em>’ın peşinden ağaçkatillerinin şehrine gittiler. <em>Car’a’carn</em>’ın kadının ya da yanındaki Aes Sedailerin karşısında yanlış adım attığından korkmana gerek yok. Onunla Aes Sedailer arasında bir güçlük çıkmamasını biz sağlarız.”</p>

    <p>“Bu pek Rand’ın yapacağı bir şeye benzemiyor,” dedi Egwene kuşkuyla. Demek Sheriam Merana konusunda haklıydı. Ama kadın neden sessizliğini koruyordu?</p>

    <p>Bair güldü. “Çoğu ebeveyn ile çocukları arasında, <em>Car’a’carn</em> ile Merana Ambrey arasında çıkanlardan daha fazla sorun çıkmıştır.”</p>

    <p>“Çocuk Rand olmadığı sürece,” diye güldü Egwene. Birinin bir şeylere eğlenmesi onu rahatlatmıştı. Bu kadınların Aes Sedailer hakkında nasıl hissettiklerine bakarak, herhangi bir Aes Sedai’nin Rand üzerinde etkili olmaya başladığını düşünürlerse çivi tükürmeye başlarlardı. Diğer yandan, Merana’nın bir miktar etkili olması gerekiyordu, aksi halde çoktan Rand’ın yanından ayrılırdı. “Ama Merana rapor göndermeliydi. Neden göndermediğini anlamıyorum. Herhangi bir sorun olmadığından?..” Nasıl bitireceğini bilemedi. Rand’ın Merana’nın güvercin göndermesini engellemesinin yolu yoktu.</p>

    <p>“Belki de atlı bir adam göndermiştir.” Amys yüzünü hafifçe buruşturdu; tüm Aieller gibi iğrenç buluyordu bunu. Kendi bacaklarınız yeterli olmalıydı. “Islaktopraklıların kullandığı kuşlardan hiç getirmedi.”</p>

    <p>“Aptallık etmiş,” diye mırıldandı Egwene. Aptal sözcüğü tarif etmeye yaklaşmıyordu bile. Merana düşlerine kalkan koyuyor olmalıydı, yani onunla oradayken konuşmaya çalışmanın bir anlamı yoktu. Düşleri bulunabilirse. Işık, gerçekten sinir bozucuydu! Kararlılıkla öne eğildi. “Amys, bana söz ver, Rand’ın onunla konuşmasını engellemeyeceksiniz ya da onu aptalca bir şey yapmasına sebep olacak kadar kızdırmayacaksınız.” Bunu pekâlâ becerebilirlerdi; hatta becermekten de daha iyi iş çıkartabilirlerdi. Aes Sedaileri kızdırma işini öyle mükemmelleştirmişlerdi ki, bir Yeti bile sayılabilirdi bu. “Merana’nın yalnızca Rand’ı, bizim ona zarar vermeyi düşünmediğimize ikna etmesi gerekiyor. Eminim Elaida eteğinin arkasına bazı pis sürprizler gizlemiştir, ama biz öyle bir şey yapmadık.” Başka birinin farklı düşünceleri varsa bile, kendisi bunu sağlama alacaktı. Bir şekilde, yapacaktı. “Söz verir misin?”</p>

    <p>Okunmaz bakışlarla bakıştılar. Bir Aes Sedai’yi Rand’ın yanına bırakma fikri hoşlarına gitmemiş olmalıydı, özellikle de her konuda serbest bir Aes Sedai’yi. Kuşkusuz ne zaman Merana Rand’la görüşecek olsa, içlerinden birinin yanlarında bulunması için uğraşacaklardı, ama çok fazla engel olmadıkları sürece Egwene bu kadarına razıydı.</p>

    <p>“Söz veriyorum, Egwene al’Vere,” dedi Amys sonunda, işlenmiş taş kadar düz bir sesle.</p>

    <p>Muhtemelen Egwene’in söz istemesinden alınmıştı, ama Egwene üzerinden bir ağırlık kalkmış gibi hissetti. İki ağırlık. Rand ve Merana birbirlerinin gırtlaklarına sarılmıyordu ve Merana yapmak için gönderildiği şeyi yapma şansı bulacaktı. “Gerçekleri bana süslemeden anlatacağınızı biliyorum, Amys. İşittiklerimden ne kadar memnun kaldığımı anlatamam sana. Rand ile Merana arasında herhangi bir şey yanlış gitmiş olsaydı... Teşekkür ederim.”</p>

    <p>Şaşırarak gözlerini kırpıştırdı. Bir anlığına Amys’in üzerinde <em>cadin’sor</em> belirmişti. Bir tür minik jest de yapmıştı. Mızrağın Kızlarının el konuşması, muhtemelen. Çaylarını yudumlamakta olan Bair ile Melaine fark etmiş gibi görünmemişti. Amys başka yerde, Rand’ın herkesin hayatını karıştırmadığı bir yerde olmayı diliyor olabilirdi. Bir Bilge düşgezgini için, bir anlığına bile olsa <em>Tel’aran’rhiod</em>’da kontrolünü kaybetmesi utanç verici olmalıydı. Aieller için utanç, bedensel acıdan daha incitici idi, ama utanç <em>olması</em> için birilerinin tanık olması gerekirdi. Eğer görülmemişse ya da görenler kabullenmeyi reddetmişse, o zaman hiç olmamış sayılırdı. Tuhaf bir halk, ama Egwene Amys’i utandırmayı kesinlikle istemiyordu. Yüzündeki ifadeye hâkim olarak, hiçbir şey olmamış gibi devam etti.</p>

    <p>“Bir iyilik istemeliyim. Önemli bir iyilik. Rand’a –ya da başka herhangi birine– benden bahsetmeyin. Bu konuda, demek istiyorum.” Etolünün ucunu kaldırdı. Bilgelerin yüzündeki ifadelerin yanında, Aes Sedai sükûnetinin en iyi örnekleri manyak ifadeleri gibi kalırdı. Taşsı oldukları bile söylenemezdi. “Yalan söyleyin, demek istemiyorum,” diye ekledi telaşla. <em>Ji’e’toh</em> altında, birinden yalan söylemesini istemek, yalan söylemekten farksız sayılırdı. “Yalnızca, konuyu açmayın. Rand beni ‘kurtarmak’ için birilerini gönderdi bile.” <em>Mat’i Nynaeve ve Elayne ile birlikte Ebou Dar’a gönderdiğimi duyduğunda fena kızacak,</em> diye düşündü. Ama yapmak zorunda kalmıştı. “Benim kurtarılmaya ihtiyacım yok ve kurtarılmak istemiyorum, ama Rand her şeyi herkesten daha iyi bildiğini sanıyor. Korkarım beni bulmak için bizzat gelebilir.” Hangisi onu daha da fazla korkutuyordu –Rand’ın tek başına, öfkeyle kampa dalması ve çevresinde üç yüz kadar Aes Sedai bulması mı? Yoksa Asha’manlardan bazıları ile gelmesi mi? Her iki durumda da, sonuç felaket olurdu.</p>

    <p>“Bu... talihsiz olurdu,” diye mırıldandı Melaine, ama aslında durumu hafife almak gibi bir huyu yoktu. Bair mırıldandı. “<em>Car’a’carn</em> dikbaşlı. Bildiğim bütün erkekler kadar kötü. Ve birkaç kadın kadar.”</p>

    <p>“Sırrını özenle saklayacağız, Egwene al’Vere,” dedi Amys ciddiyetle.</p>

    <p>Egwene bu kadar çabuk kabul etmeleri karşısında şaşkınlıkla gözlerini kırpıştırdı. Ama belki de şaşırtıcı değildi. Onlar için, <em>Car’a’carn</em> yalnızca bir başka şefti, hatta diğerlerinden daha fazla şef ve Bilgelerin bir şeften, bilmemesi gerektiğini düşündükleri şeyleri sakladıkları görülmüştü.</p>

    <p>Bundan sonra söyleyecek çok fazla şey kalmadı, ama fincan fincan çay içerek bir süre daha sohbet ettiler. Egwene düşgezginliği konusunda bir ders almaya can atıyordu, ama Amys buradayken isteyemezdi. O zaman Amys giderdi ve Egwene Amys’in arkadaşlığını öğrenmekten daha fazla istiyordu. Bilgelerin ona Rand’ın neler yaptığına dair herhangi bir şey söylemeye en çok yaklaştıkları an, Melaine’in Rand’ın artık Shaidoların ve Sevanna’nın işini bitirmesi gerektiğini söyleyerek homurdandığı andı. Bair ile Amys ona öyle fena kaş çattılar ki kadın parlak kırmızıya döndü. Hem, Egwene’in de acı acı hatırladığı gibi, Sevanna bir Bilge’ydi. <em>Car’a’carn</em>’ın, Shaidoların Bilgelerine karışmaya bile hakkı yoktu. Egwene de kendi yaşam koşulları hakkında onlara detay veremiyordu. Doğrudan en utanç verici kısma atlamış olmaları, bundan bahsederken hissedeceği utancı azaltmamıştı –onların yanındayken Aiel davranış ve düşünce tarzlarına geri dönmemek çok zordu; aynı şekilde, hayatı boyunca bir Aiel’le karşılaşmamış bile olsa, yine de utanacağını düşünüyordu– ve son zamanlarda Aes Sedailerle nasıl başa çıkılacağı konusunda verdikleri tek tavsiye, Elaida’nın bile uymaya çalışmayacağı türdendi. Kulağa ne kadar imkânsız gelse de, bir Aes Sedai ayaklanması çıkabilirdi. Daha da kötüsü, Aes Sedailer hakkında zaten o kadar kötü fikirlere sahiptiler ki Egwene ateşe körükle gitmese de olurdu. Bir gün Bilgeler ile Beyaz Kule arasında bir bağ kurmak istiyordu, ama o ateşi söndürmeyi başarmazsa asla gerçekleşmezdi bu. Nasıl yapacağına dair, henüz en ufak fikrinin olmadığı bir şey daha.</p>

    <p>“Gitmeliyim,” dedi sonunda, doğrularak. Bedeni çadırında uyuyordu, ama <em>Tel’aran’rhiod</em>’dayken asla yeterince dinlenemiyordunuz. Diğerleri de onunla birlikte kalktı. “Umarım hepiniz çok dikkatli olursunuz. Moghedien benden nefret ediyor ve dostum olanları da incitmeye çalışacaktır kuşkusuz. Düşler Dünyası hakkında çok şey biliyor. En azından Lanfear’ın bildiği kadar.” Moghedien’in onlardan daha fazla bildiğini açık açık söylemeden, onları ancak bu kadar uyarabiliyordu. Aiel gururu oldukça alıngan olabiliyordu. Ama ne demek istediğini anladılar ve alınmadılar.</p>

    <p>“Gölgeruhlular bizi tehdit edecek olsa,” dedi Melaine, “bence şimdiye dek ederlerdi. Belki bizim onlar için tehdit olmadığımızı düşünüyorlardır.”</p>

    <p>“Düşgezgini olması gereken kişiler gördük. Bazıları erkekti.” Bair başını inanmazlıkla iki yana salladı; Terkedilmişler hakkında ne bilirse bilsin, erkek düşgezginlerini bacaklı yılanlar kadar olağan sayıyordu ancak. “Bizden kaçındılar. Hepsi de.”</p>

    <p>“Bana kalırsa biz onlar kadar güçlüyüz,” diye ekledi Amys. Tek Güç konusunda, o ve Melaine Theodrin ile Faolain’den daha güçlüydü –onlara zayıf demek kolay değildi, gerçekten de, çoğu Aes Sedai’den daha güçlüydüler, ama Terkedilmişler kadar güçlü olduklarını söylemek de kolay değildi– ama Düşler Dünyası’nda, <em>Tel’aran’rhiod</em> bilgisi genellikle <em>saidar</em> kadar etkili olurdu, hatta zaman zaman daha da etkili. Burada, Bair tüm Aes Sedailerle aşık atabilirdi. “Ama dikkat ederiz. Hafife aldığın düşman öldürür seni.”</p>

    <p>Egwene Amys ve Melaine’in ellerini tuttu. Bir yolu olsa Bair’inkini de tutardı. Bunun yerine, ona gülümseyerek onu da dahil etti. “Dostluğunuzun benim için ne demek olduğunu, sizlerin benim için anlamını ifade etmem imkânsız.” Her şeye rağmen, basit gerçek buydu. “Her göz kırpışımda bütün dünya değişiyor gibi. Siz üçünüz, o dünyadaki kararlı noktalardan birisiniz.”</p>

    <p>“Dünya değişiyor gerçekten,” dedi Amys hüzünle. “Dağlar bile rüzgârla yıpranıp gidiyor ve kimse aynı tepeye iki kez tırmanamıyor. Umarım senin gözlerinde her zaman dostların oluruz, Egwene al’Vere. Her zaman su ve gölge bulasın.” Bundan sonra gözden kayboldular, bedenlerine döndüler.</p>

    <p>Egwene bir süre görmeden <em>Callandor</em>’a kaşlarını çatarak durdu, sonra aniden, çileden çıkmışçasına silkelendi. O sonsuz yıldız tarlasını düşünüyordu. Orada yeterince beklerse, Gawyn’in düşü onu yeniden bulur, önce düşü, sonra da Gawyn’in kolları sarardı onu. Gecenin kalanını geçirmek için hoş bir yol. Ve çocuksu bir zaman kaybı.</p>

    <p>Kararlılıkla uyuyan bedenine dönmeye zorladı kendini, ama sıradan uykuya değil. Bunu artık hiç yapmıyordu. Beyninin bir köşesi tamamen uyanık kalıyor, düşlerini sınıflandırıyor, geleceği kehanet edenleri ya da en azından geleceğin nasıl bir yol izleyeceğine dair olası fikirler verenleri ayırıyordu. En azından artık bu kadarını ayırt edebiliyordu, ama şimdiye dek yorumlayabildiği tek düşü Gawyn’in Muhafızı olacağını söyleyen düşüydü. Aes Sedailer buna Düşgörme, bunu yapabilen kadınlara da Düşgören adını veriyorlardı. Egwene dışındaki Düşgörenler uzun zaman önce ölmüştü, ama bunun da düşgezme gibi, Tek Güç’le ilgisi yoktu.</p>

    <p>Belki ilk önce Gawyn’in düşünü görmesi kaçınılmazdı, çünkü onu düşünüyordu.</p>

    <p>Her şeyin belirsiz göründüğü engin, loş bir odada duruyordu. Ağır ağır ona doğru yaklaşan Gawyn dışında her şey belirsizdi. Uzun boylu, yakışıklı bir adam –Galad’ın daha yakışıklı olduğunu hiç düşünmüş müydü gerçekten?– altın rengi saçları ve harika bir mavi renge sahip gözleri vardı. Gawyn’in aşması gereken bir mesafe vardı, ama Egwene’i görebiliyordu; bakışları, hedefe kilitlenen bir okçununkiler gibi, ona dikilmişti. Havada hafif bir ezilme sesi, bir gıcırtı vardı. Egwene yere baktı. Ve çığlık atmak üzere olduğunu hissetti. Gawyn yalınayak, kırık camlarla dolu yerde yürüyordu. Ağır ağır attığı her adımda camlar kırılıyordu. Solgun ışıkta bile, kesilen ayaklarının bıraktığı kanlı izler görülebiliyordu. Egwene elini uzattı, durmasını bağırmaya çalıştı, ona koşmaya çalıştı, ama o anda kendini başka bir yerde buldu.</p>

    <p>Düşlerde olduğu gibi, otlarla kaplı bir ovada uzanan uzun, düz bir yolun üzerinde süzülüyor, siyah bir aygıra binmiş adama bakıyordu. Gawyn. Sonra Egwene Gawyn’in önünde, yolda duruyordu. Gawyn dizginleri çekti. Bu sefer onu gördüğünden değil. Daha önce düz olan yol, Egwene’in durduğu yerde ikiye ayrılıyor, arkasının kimsenin göremeyeceği kadar yüksek tepelerin üzerinde uzanıyordu. Yollardan birinin sonunda korkunç bir ölüm bekliyordu onu, diğerinde ise uzun bir yaşam sürecek, kendi yatağında ölecekti. Bir yolda Egwene ile evlenecek, diğerinde evlenmeyecekti. Egwene ileride ne olduğunu görebiliyordu, ama hangi yolun hangisine gittiğini göremiyordu. Aniden Gawyn onu gördü ya da görmüş gibi göründü, gülümsedi ve atını yollardan birine çevirdi... Ve Egwene kendini bir başka düşte buldu. Sonra bir başkasında. Sonra bir başkasında. Sonra bir başkasında.</p>

    <p>Hepsi gelecekten haber vermiyordu. Gawyn’i öptüğü düşler, küçükken yaptıkları gibi, ablaları ile serin, bahar çimenliklerinde koştukları düşler, eli sopalı Aes Sedailerin onu sonsuz koridorlarda kovaladığı, çevresini saran gölgelerde biçimsiz şeylerin beklediği, Nicola’nın sırıtarak Salon’a onu ihbar ettiği, Thom Merrilin’in öne çıkıp kanıt sağladığı kâbuslarla yarışıyordu. Bunları görmezden geldi; önemli görünenleri, ne anlama geldiklerini anlama umuduyla, daha sonra incelenmek üzere bir kenara kaldırdı.</p>

    <p>Dev bir duvarın önünde duruyor, duvarı tırmalıyor, çıplak elleri ile yıkmaya çalışıyordu. Duvar tuğla ya da taştan değil, binlerce diskten yapılmıştı. Disklerin her birinin yarısı beyaz, yarısı siyahtı; kadim Aes Sedai simgesi, tıpkı bir zamanlar Karanlık Varlık’ın zindanını kapalı tutanlar gibi. O mühürlerin bazıları kırılmıştı, halbuki <em>cuendillar</em>’lar Tek Güç’le bile kırılamazdı. Kalanlar da bir şekilde zayıflamıştı, ama Egwene nasıl yumruklarsa yumruklasın duvar sapasağlam kalıyordu. Onu yıkamıyordu. Belki önemli bir şeyin simgesiydi bu. Belki yıkmaya çalıştığı Aes Sedailerdi, Beyaz Kule’ydi. Belki...</p>

    <p>Mat geceye bürünmüş bir tepede oturmuş, muhteşem bir Havai Fişekçi gösterisi izliyordu. Aniden elini uzatıp o patlayan ışıklardan birini gökyüzünden aldı. Yumruğundan ateşten oklar fışkırdı ve Egwene’in içini bir dehşet duygusu doldurdu. Bu yüzden insanlar ölecekti. Dünya değişecekti. Ama dünya zaten değişiyordu; her zaman değişirdi.</p>

    <p>Beline ve omuzlarına dolanan kayışlar onu sıkı sıkı bloka bağlamıştı. Celladın baltası iniyordu, ama Egwene bir yerlerde birilerinin koştuğunu biliyordu. Eğer yeterince hızlı koşarlarsa, balta duracaktı. Aksi halde... Zihninin köşesinde bir ürperti hissetti.</p>

    <p>Logain kahkahalar atarak yerdeki bir şeyin üzerinden aştı ve siyah bir taşa çıktı; Egwene bakışlarını indirdiği zaman onun üzerinden aştığı şeyin Rand’ın cesedi olduğunu sandı. Rand’ın elleri göğsünde çaprazlanmış, gömülmek üzere hazırlanmıştı. Ama yüzüne dokunduğunda, yüzü kâğıttan bir kukla gibi parçalandı.</p>

    <p>Altın bir şahin kanadını uzattı ve ona dokundu ve Egwene ile şahin bir şekilde birbirlerine bağlandılar. Tek bildiği şahinin dişi olduğu idi. Dar bir yatağın üzerinde bir adam uzanmış, ölüyordu ve ölmemesi önemliydi, ama dışarıda cenazesi hazırlanmıştı bile, sesler sevinç ve üzüntü şarkıları ile yükseliyordu. Siyah bir genç adamın elinde tuttuğu bir nesne öyle parlıyordu ki Egwene ne olduğunu göremiyordu.</p>

    <p>Düşler geldi durdu ve Egwene hararetle ayırdı onları, anlamak için çılgınca uğraştı. Bu şekilde, dinlenmesi imkânsızdı, ama yapmak zorundaydı. Ne yapılması gerekiyorsa yapacaktı.</p>
  </div>
</body>
</html>
