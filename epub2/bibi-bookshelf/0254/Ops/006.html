<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title></title>
</head>
<body>
<p class="p2">&nbsp;</p>
<h1 class="h11"><a id="ncx292"></a><a id="a6"></a>YILAN</h1>
<p class="p5">Genç Dr. Phillips torbasını omuzuna vurup deniz kıyısında suların çekilmesiyle meydana gelmiş olan küçük gölcüğün başından ayrıldığı sırada karanlık bastırmak üzereydi. Kayalıktan yukarı tırmandı, lastik çizmeleriyle yumuşak sesler çıkararak yol boyunca yürüdü. Monterey&rsquo;in konserveciler caddesinde ticaret yapmak için kurduğu küçük laboratuvarma vardığında sokak lambaları yanmışı. Yarısı körfezin suları üzerine, kazıklara, yarısı da toprağa oturtulmuş, küçük, dar bir yapıydı. İki yanında yükselen, oluklu saçtan yapılma büyük sardalye fabrikalarının arasına sıkışmış kalmıştı.</p>
<p class="p5">Dr. Phillips tahta merdiveni çıkıp kapıyı açtı. Beyaz fareler kafeslerinin tellerinde sağa sola koşuştu, küçük bölmeciklere kapatılmış kediler bir süt veren olsa gibilerden miyavlamaya başladı. Dr. Phillips deney masasının üzerindeki göz kamaştırıcı ışığı yaktı, ıslak torbasını yere bıraktı. Çıngıraklı yılanların pencerenin yanında duran dört yanı cam, dibi kum döşeli büyük kutularına doğru yürüdü, eğilip baktı.</p>
<p class="p5">Yılanlar kutulardan birinin köşelerine çöreklenmiş dinleniyordu, bütün başlar kalkmıştı, donuk gözleri hiçbir yere bakmıyor gibiydi, ama genç adam kutunun üzerine eğilirken, uçları kara, dipleri pembe, çatallı diller dışarı uzandı, titreye titreye, yavaşça bir yukarı, bir aşağı dalgalandı, sonra onu tanıyınca, içeri çekildi.</p>
<p class="p5">Dr. Phillips deri ceketini çıkarıp attı, saç sobayı ateşledi, üstüne su dolu bir tencere yerleştirdi, suyun içine de bir fasulye konservesi oturttu. Sonra yerdeki torbaya bakarak durdu. Çelimsiz bir adamdı, yumuşak bakışlıydı, gözleri devamlı olarak mikroskopla çalışan kimselerde olduğu gibi yorgun bir dalgınlık içindeydi. Kısa, sarı bir sakalı vardı.</p>
<p class="p5">Baca gürül gürül çekmeye başlayınca sobadan doğru bir sıcaklık yayıldı. Küçük dalgaların evin altındaki kazıklara çarpışı duyuluyordu. Duvarlardaki raflarda, sıra sıra duran camlı kutular içinde, laboratuvarın yaptığı işlerde kullanılan deniz hayvanlarının gerilip ilaçlanmış örnekleri vardı.</p>
<p class="p5">Dr. Phillips yandaki kapıyı açarak yatak odasına geçti; dört duvarı kitap dolu bir hücre, bir portatif yatak, okumak için bir lamba, bir de rahatsız, tahta sandalye. Lastik çizmelerini çıkardı, koyun pöstekisinden yapılma terliklerini giydi. Öbür odaya geçtiğinde tenceredeki su kaynamaya başlamıştı bile.</p>
<p class="p5">Torbasını ışığın altındaki masaya getirip içinden iki düzine deniz yıldızı çıkardı. Bunları masanın üstüne yan yana sıraladı. Dalgın bakışlı gözlerini tel kafeslerde koşuşup duran farelere çevirdi. Bir kesekâğıdından buğday alıp yemliklerini doldurdu. Fareler bir an içinde tellerden 'aşağı atlayıp buğdayların başına üşüştüler. Cam bir rafın üstünde, minik bir ahtapotla bir deniz anasının arasında, şişeyle süt duruyordu. Dr. Phillips sütü alıp kedilerin kafesine doğru yürüdü, ama kapları doldurmadan önce, canını yakmak istemediğini belli eden hareketlerle, uzun bacaklı iri bir tekir kediyi dışarı çıkardı. Biraz okşadıktan sonra, hayvanı kara boyalı, küçük bir kutunun içine tıktı, kapağı kapadı, çengelledi, sonra da bu ölüm kutusuna gaz veren düğmeyi çevirdi. Kutuda kısa, dermansız bir çırpınma olurken, Dr. Phillips küçük tabaklara süt koyuyordu. Kedilerden biri sırtım kabartarak eline yaslanınca gülümse-di, hayvanın boynunu kaşıdı.</p>
<p class="p5">Kutuda ses kesilmişti, içindeki gaz boşalsın diye, düğmeyi çevirdi.</p>
<p class="p5">Sobanın üstündeki su fokur fokur kaynıyordu. Dr. Phillips konserve kutusunu büyük bir pensle tutup tencereden aldı, açtı, fasulyeleri bir cam tabağa boşalttı. Yerken masanın üstündeki deniz yıldızlarına bakıyordu. Hayvanların beş çatal bacaklarının arasından, küçük damlalar halinde, süt gibi bir sıvı sızmaktaydı. Fasulyeleri çiğnemeden yuttu, bitirdi, tabağı musluğun taşına koydu, takımların durduğu dolaba yanaştı. Bir mikroskop ile bir küme küçük cam tabak çıkardı. Tabakları bir musluktan, teker teker, deniz suyu ile doldurdu, sonra yıldızların yanma sıraladı. Saatini çıkarıp masanın üstüne koydu. Döşemenin altından, kazıklara vuran dalgaların iniltisi geliyordu. Çekmelerin birinden bir damlalık çıkarıp deniz yıldızlarının üzerine eğildi.</p>
<p class="p5">Tam bu sırada tahta merdivenden aceleci bir insanın ayak sesleri geldi, kapı hızlı hızlı vuruldu. Kapıyı açmaya giderken genç adamın yüzünden canının sıkıldığı belliydi. Merdiven sahanlığında uzun boylu, kemikli, zayıf bir kadın duruyordu. Üstünde koyu renk, sade bir giysi vardı. Alnını kaplayan kara, düz saçları rüzgârda savrulmuş gibi karmakarışıktı. Kara gözleri güçlü ışığın altında pırıl pırıl yanıyordu.</p>
<p class="p5">Gırtlaktan gelen yumuşak bir sesle, «Girebilir miyim?» diye sordu. «Sizinle konuşmak istiyorum.»</p>
<p class="p5">Adam isteksizce, «Şimdi çok işim var,» dedi. «Hemen yapmam gereken şeyler var.» Kapıdan uzak duruyordu. Kadın içeri süzüldü.</p>
<p class="p5">«Siz işinizi bitirene kadar beklerim ben, ses çıkarmam.»</p>
<p class="p5">Adam kapıyı kapadı, yatak odasındaki rahatsız sandalyeyi alıp geldi. «Görüyorsunuz,» diye özür diledi, «bu iş bir kere başladı mı, yarıda bırakmak olmaz.» Her gelen bir sürü şey sorardı. Öyle ki, tekrar tekrar yaptığı işler için beylik yanıtlan vardı, bir soran oldu mu hiç düşünmeden sıralardı onları. «Şöyle oturun,» dedi, «bir iki dakika sonra dinlerim sizi.»</p>
<p class="p5">Uzun boylu kadın masaya doğru eğildi. Genç adam elindeki damlalıkla deniz yıldızlarının bacakları arasından topladığı sıvıyı küçük bir cam kâsedeki suyun içine boşalttı, sonra gene deniz yıldızlarından sızan süt gibi sıvıyı da çekip aynı kâseye sıktı, suyu damlalıkla hafif hafif karıştırdı. Yaptıklarını açıklamaya başladı.</p>
<p class="p5">«Sex bakımından gelişmiş olan deniz yıldızları, sular çekilince erkek tohumlarla birlikte yumurta salıverirler. Gelişmiş hayvanları seçip denizden çıkarınca suların çekilişindeki durumu yaratmış oluyorum. İşte şimdi erkek tohumlarla dişi yumurtaları karıştırdım. Şimdi de şu on deney camına bu karışımdan birer parça koyacağım. On dakika sonra mantol ile ilk camdakileri öldüreceğim, ondan yirmi dakika sonra ikinci camdakileri, sonra da yirmişer dakikalık aralarla hepsini öldüreceğim. Sonra bunları bölüp seri halinde mikroskop camlarına koydum mu, biyoloji çalışmalarına hazır duruma gelmiş olacaklar.» Durdu. «Bu ilk camdakilere bakmak ister misiniz mikroskopta?»</p>
<p class="p5">«Hayır, sağolun.»</p>
<p class="p5">Adam birden kadına döndü. Herkes isterdi böyle bir şeyi. Kadının masadaki işlerle ilgilendiği yoktu, ona bakıyordu. Kara gözleri onun üzerindeydi, ama görmüyormuş gibi bakıyordu. Anladı neden öyle olduğunu, gözlerinin rengi de bebekleri kadar koyuydu, aralarında bir renk çizgisi yoktu. Dr. Phillips kadına bayağı kızmıştı. Gerçi sorulara karşılık yetiştirmekten de sıkılırdı ama, yaptığı işe karşı bu ilgisizlik onuruna dokunmuştu. Kadını meraklandırmak isteğiyle yandı.</p>
<p class="p5">«Bu on dakikalık arada yapacak bir işim daha var. Bazı kimseler bunu görmekten pek hoşlanmazlar. Şu yandaki odaya geçin isterseniz.»</p>
<p class="p5">Kadın yumuşak, sakin sesiyle, «Hayır,» dedi. «Ne isterseniz yapın, işiniz bitene kadar beklerim ben.» Ellerini kucağına yan yana koymuştu. Tam bir rahatlık içindeydi. Gözleri parlaktı, ama vücudunun öbür yanları cansız gibiydi. Dr. Phillips, «Metabolizma tembelliği,» diye düşündü, «kurbağa gibi bir şey. Görünüşü öyle.» Kadını bu uykulu halinden uyandırmak, sarsmak isteğiyle yandı.</p>
<p class="p5">Masaya küçük, tahta bir beşik getirdi, bıçaklan, makasları dizdi, içi delik, büyük bir iğneyi basınçla sıvı veren bir cam borunun ucuna yerleştirdi. Sonra ölüm kutusundan çıkardığı, gevşemiş, cansız kediyi getirip beşiğin içine yatırdı, bacaklarından kenarlardaki çengellere bağladı. Göz ucuyla kadına baktı, O hâlâ aynı rahatlık içindeydi.</p>
<p class="p5">Kedi ışığa doğru sırıtmış kalmış, pembe dili, sivri dişlerinin arasından dışarı fırlamıştı. Dr. Phillips hızlı hareketlerle hayvanın boğazındaki deriyi kesip açtı, etini ince bir bıçakla yararak bir atardamar buldu. Kusursuz çalışıyordu. İğneyi damara soktu, bağladı. «Bu koruma sıvısıdır,» dedi, «çürümesin diye. Daha sonra toplardamarlara sarı, atardamarlara kırmızı sıvılar sıkacağım; kan dolaşımı üzerine çalışmak için, biyoloji öğrencilerine.»</p>
<p class="p5">Tekrar kadına baktı. Koyu renk gözleri tozlu gibiydi. Kedinin yarılmış boğazına hiçbir tepki göstermeden bakıyordu. Bir damla kan bile akmamış, yarma işi tertemiz başarılmıştı. Dr. Phillips saatine baktı. «Birincinin zamanı geldi.» Deney camına birkaç mantol kristali serpti.</p>
<p class="p5">Kadının haline sinirlenmeye başlamıştı. Fareler tellerin. üstünde koşuşuyor, incecik sesler çıkarıyorlardı. Evin altında dalgalanıl kazıklara çarpışı duyuluyordu.</p>
<p class="p5">Genç adam titredi. Sobaya birkaç topak kömür attı, oturdu. «Şimdi,» dedi, «tam yirmi dakika işim yok.» Kadının alt dudağı ile çenesinin ucu arasındaki uzaklığın pek az olduğu gözüne çarptı. Kadın uykudan uyanıyormuş gibiydi, derin bir yerlerden çıkıp geliyormuş gibi. Kafasını kaldırdı, tozlu, koyu renk gözleri odada bir dolaştıktan sonra adamı buldu.</p>
<p class="p5">«Bekliyordum,» dedi. Elleri gene kucağında, yan yanaydı. «Yılan var mı sizde?»</p>
<p class="p5">«Yılan mı! Evet.» Sesi bayii yüksek çıkmıştı. «İki düzineye yakın çıngıraklı yılanım var. Zehirlerini alıp panzehir laboratuvarlarına yolluyorum.»</p>
<p class="p5">Kadın ona bakıyordu, ama gözleri üstünde bir noktada değildi, onu çevresini de kaplayan büyük bir çember içinde görüyordu sanki. «Erkek bir yılanınız var mı, erkek bir çıngıraklı yılan?»</p>
<p class="p5">«Evet, evet. Ben ele yeni öğrendim olduğunu. Bir sabah girdim içeri, büyük bir yılanı daha küçük bir yılanla çiftleşir buldum. Kafeste kapalıyken pek yapmazlar bu işi de... Her neyse, bir erkek yılanım olduğunu biliyorum.»</p>
<p class="p5">«Nerede şimdi?»</p>
<p class="p5">«Şurada, pencerenin yanındaki kutuda.»</p>
<p class="p5">Kadının kafası yavaşça döndü, ama öylece duran elleri kımıldamadı. Adama döndü gene. «Görebilir miyim?»</p>
<p class="p5">Adam kalkıp pencerenin yanındaki kutuya doğru yürüdü. Çıngıraklı yılanlar kumun üstünde birbirine karışmış yatıyorlardı, başları kalkmıştı. Diller çıktı, titreye fitreye havayı yoklayarak bir yukarı, bir aşağı dalgalandı. Dr. Phillips sinirli bir hareketle başını çevirdi. Kadın hemen yanında duruyordu. Sandalyeden kalktığını duymamıştı. Sadece kazıklara suların çarpışını, bir de tellerin üstünde koşuşan farelerin çıkardığı sesleri duymuştu.</p>
<p class="p5">Kadın, sakin sakin, «Söylediğiniz erkek yılan hangisi?» diye sordu.</p>
<p class="p5">Adam kutunun köşesinde tek başına yatan külrengi, kalın bir yılanı gösterdi. «Şu. Bir buçuk metreye yakın. Texas&rsquo;dan geldi. Büyük Okyanus kıyılarındaki yılanların çoğu daha küçüktür. Farelerin hepsini o yiyor. Öbürleri de yesin istediğim zaman onu dışarı çıkarmak zorunda kalıyorum.»</p>
<p class="p5">Kadın, yılanın çıplak, kuru başına bakıyordu. Çatallı dil dışarı çıktı, uzun bir zaman titredi. «Erkek olduğuna emin misiniz?»</p>
<p class="p5">Adam gevezeliğe başladı. «Bu çıngıraklı yılanlar tuhaftırlar. Aşağı yukarı onlar için söylenenlerin hepsi yanlış çıkmıştır. Çıngıraklı yılanlar üzerine konuşmak istemem, ama &mdash; evet &mdash; bunun erkek olduğunu söyleyebilirim.»</p>
<p class="p5">Kadının gözleri yılanın yassı başından ayrılmıyordu. «Onu bana satar mısınız?»</p>
<p class="p5">Adanı, «Satmak mı!» diye bağırdı. «Size mi satacağım?»</p>
<p class="p5">«Satış yapmıyor musunuz?»</p>
<p class="p5">«Ya, evet. Elbette yapıyorum. Elbette satarım.»</p>
<p class="p5">«Kaça bu? Beş dolar? On mu?»</p>
<p class="p5">«Yok, beş yeter. Ama &mdash; siz bu çıngıraklı yılanlar üzerine bir şeyler biliyor musunuz? Sokar sonra sizi.»</p>
<p class="p5">Kadın şöyle bir baktı. «Alıp götürecek değilim. Burada kalsın istiyorum, ama &mdash; benim olacak. Gelip bakacağım ona, doyuracağım, benim malım olacak.» Para çantasını açıp beş dolar çıkardı. «Buyrun. Artık benim oldu.»</p>
<p class="p5">Dr. Phillips korkmaya başlamıştı. «Sizin olmasa da gelip bakabilirdiniz.»</p>
<p class="p5">«Benim olsun istiyorum.»</p>
<p class="p5">«Aman Tanrım!» diye bağırdı adam. «Saati unuttum.» Masaya koştu. «Üç dakika geçmiş. Pek bir zararı olmaz.» ikinci deney camına da mantol kristalleri serpti. Sonra gene kutunun başına geldi, kadın hâlâ yılana bakıyordu.</p>
<p class="p5">«Ne yer bu?» diye sordu.</p>
<p class="p5">«Beyaz fare veriyorum, şu kafesteki fareler.»</p>
<p class="p5">«Öbür kutuya alsanıza onu. Karnını doyurmak istiyorum.»</p>
<p class="p5">«Ama aç değil ki. Bu hafta bir fare yedi zaten. Bazen üç dört ay hiçbir şey yemez bunlar. Bir yılan vardı bende, tam bir yıl yemediydi.»</p>
<p class="p5">Kadın sakin, dümdüz bir sesle, «Bana bir fare satar mısınız?» diye sordu.</p>
<p class="p5">Adam omuz silkti. «Anlıyorum. Çıngıraklı yılanların yemek yiyişini görmek istiyorsunuz. Pekâlâ. Görün bakalım. Fare için yirmi beş sent vereceksiniz. Bir bakıma boğa güreşinden bile daha ilgi çekicidir, bir bakıma da sadece bir yılanın karnını doyuruşu.» Konuşmasına bir acılık gelmişti. Doğanın bu gibi kaçınılmaz olaylarından kendilerine bir eğlence payı çıkarmaya uğraşanlardan tiksinirdi. Eğlence adamı değildi o, bilim adamıydı. Bilgi uğruna binlerce hayvanı öldürebilirdi, ama eğlence olsun diye tek bir böcek bile öldüremezdi. Bunu daha önce de düşünmüştü kaç kere.</p>
<p class="p5">Kadın yavaşça ona döndü, ince dudaklarında bir gülümseme dolaştı. «Yılanımı doyurmak istiyorum,» dedi. «Öbür kutuya koyacağım onu.» Kapağı kaldırıp elini içeri daldırdı, adam bir an ne olduğunu anlayamamıştı. Hemen atılıp kadını geri çekti. Kapak güm diye düşerek kapandı.</p>
<p class="p5">«Siz de hiç akıl yok mu? Öldürmese bile iyice hırpalar insanı. Önleyici bir şeyler yapsak da yararı olmaz.»</p>
<p class="p5">«Öyleyse siz koyun öbür kutuya.»</p>
<p class="p5">Dr. Phillips sarsılmıştı. O hiçbir şeye bakmaz gibi görünen koyu gözlerden çekindiğini anladı. Günah işleyecekti, durup dururken kutuya bir fare atmanın doğru olmadığını biliyordu. Ama nereden gelmişti şimdi bu aklına? Ona buna göstermek için kaç kere yapmıştı aynı şeyi. Yapmıştı ya, bu akşam nedense içine bulantı veriyordu bu istek. Duygularının baskısından kurtulmaya çalıştı.</p>
<p class="p5">«Görülecek şeydir,» dedi. «Bir yılanın neler yapabileceğini göreceksiniz. Çıngıraklı yılanlara karşı bir saygı doğacak içinizde. Birçok kimse yılanların böyle anlarda korkunç olduklarını sanır. Kendilerini farenin yerine koyarlar da ondan. İşi gerçekte olduğu gibi görmeli. Topu topu bir fare işte, o zaman ne korku kalır, ne bir şey.»</p>
<p class="p5">Duvardan ucunda deriden yapılma bir ilmik olan uzun bir sopa aldı. İlmiği gevşetip koca yılanın boynuna geçirdi, kayışı çeki. Yılanın çıkardığı keskin, kuru ses odayı doldurdu. Dr. Phillips hayvanı öbür kutuya koyarken kalın gövde sopanın sapma vuruyor, kıvranıyordu. Bir zaman sokmaya hazır bir durumda bekledi, ama yavaş yavaş duruldu, kızgınlıkla çıkardığı sesler kesildi. Köşeye doğru süründü, orada büyük bir sekiz yaparak kıvrıldı kaldı.</p>
<p class="p5">Genç adam açıklamaya girişti, «Bu yılanlar insana alışıktır. Uzun zamandır benim yanımdalar. İstesem elimle de tutabilirim, ama çıngıraklı yılanları tutan kimselerin hepsi eninde sonunda sokuluyorlar. Denemek hile istemiyorum onun için.» Kadına bir göz attı. Fareyi kutuya koymak istemiyordu, tiksinti veriyordu bu iş ona. Kadın hemen yeni kutunun önüne gelmiş, kara gözlerini yılanın taş gibi kafasına dikmişti.</p>
<p class="p5">«Fareyi atsanıza içeri,» dedi.</p>
<p class="p5">Adam istemeye istemeye farelerin kafesine gitti. Nedense fareye pek acıyordu, daha önce hiç böyle bir duyguya kapıldığı olmamıştı. Telin üzerinde kendisine doğru koşuşan bir küme fareye baktı. «Hangisi?» diye düşündü. «Hangisi gidecek acaba?» Birden kızgınlıkla kadına döndü. «Bir kedi koyayım isterseniz. O zaman tam bir kavga olur işte. Bazen kedi kazanır bile, ama kazanırsa yılan gider elden. Size bir kedi satayım daha iyi.»</p>
<p class="p5">Kadın ona bakmadı. «Fare koyun,» dedi. «Yesin istiyorum.»</p>
<p class="p5">Adam kafesi açıp elini daldırdı. Bir kuyruk yakaladı, çekti, kırmızı gözlü, semiz bir fare çıktı dışarı. Adamın parmaklarını ısırmaya uğraşıyordu, ama baktı olmayacak, kendini bıraktı, kuyruğunun ucunda tepetaklak asılı kaldı. Adam hızla odanın öbür ucuna doğru yürüdü, kutunun kapağını açıp fareyi kumların üstüne bıraktı. «Şimdi bakın,» diye bağırdı.</p>
<p class="p5">Kadın karşılık vermedi. Gözleri hareketsiz yatan yılanın üzerindeydi. Çatallı dil çıktı, hızlı hızlı titreyerek kutunun havasını yokladı.</p>
<p class="p5">Fare dört ayağının üstünde doğrulmuştu, dönüp tüysüz, pembe kuyruğunu kokladı, sonra tam bir kayıtsızlık içinde çevresini koklaya koklaya kumda yürüdü. Odada çıt yoktu. Dr. Phillips duyduğu bir iniltinin nereden geldiğini kestiremedi, suların kazıklara vurmasından mı çıkmıştı, yoksa kadın içini mi çekmişti, anlayamadı. Göz ucuyla baktı, kadının vücudu kasılmış, küçülmüştü.</p>
<p class="p5">Yılan yavaşça kıpırdadı. Dili içeri dışarı titredi. O kadar yavaş, o kadar yumuşak hareket ediyordu ki, hareket ettiği bile belli olmuyordu. Kutunun öbür ucunda fare iki arka ayağının üstüne kalkmış, göğsünün parlak beyaz tüylerini yalamaktaydı. Yılan ilerledi, boynunu keskin bir S biçiminde tutuyordu.</p>
<p class="p5">Sessizlik genç adamı sıktı. Damarlarından kanının çekildiğini duydu. Yüksek sesle, «Bakın! Vurma durumunda hep,» dedi. «Çıngıraklı yılanlar çok ihtiyatlı, adeta korkak hayvanlardır. Yapıları pek naziktir. Yemeğini elde etmek için bir operatör kadar dikkatli, çabuk hareket etmesi gerekir. 'Fek bir yanlış yapmaya gelmez.»</p>
<p class="p5">Yılan kutunun ortasına kadar sürünmüştü. Fare baktı, yılanı gördü, sonra gene aynı kayıtsızlıkla göğsünü yalamaya koyuldu.</p>
<p class="p5">Genç adam, «Yeryüzünde bundan daha güzel bir şey olamaz,» dedi. Bayağı heyecanlanmıştı. «Yeryüzünde bundan daha korkunç bir şey olamaz.»</p>
<p class="p5">Yılan yaklaşmıştı artık. Başını biraz daha yukarı kaldırdı. Yavaş yavaş, ileri geri sallandı, nişanladı, uzaklığı ayarladı, nişanladı. Dr. Phillips tekrar kadına bir göz attı. İçi bulandı. Kadın da tıpkı yılan gibi ileri geri sallanıyordu, belli belirsiz bir sallanıştı bu, ya da ona öyle gelmişti.</p>
<p class="p5">Fare baktı, yılanı gördü. Dört ayağı üstüne indi, geriledi, sonra &mdash; vuruş. Gözle görülecek gibi değildi, bir ışık çaktı sanki. Fare rüzgâra tutulmuş gibi sarsıldı. Yılan hemen geldiği köşeye çekildi, durup bekledi, dili hep dışardaydı.</p>
<p class="p5">Dr. Phillips, «Yaşa,» diye bağırdı, «Tam iki küreğin arasına. Yüreğine işlemiştir bu vuruş.»</p>
<p class="p5">Fare olduğu yerde kaldı, beyaz bir körük gibi soluyordu. Birden havaya sıçradı, biraz öteye düştü. 'Bacakları bir saniye havayı dövdü, sonra öldü.</p>
<p class="p5">Kadın bir uyku âlemine dalar gibi gevşedi, gevşedi.</p>
<p class="p5">«Eh,» dedi genç adam, «bir heyecan banyosu, değil mi?»</p>
<p class="p5">Kadın sisli gözlerini adama çevirdi. «Yiyecek mi şimdi?»</p>
<p class="p5">«Elbette yiyecek. Eğlence olsun diye öldürmedi ya! Aç olduğu için öldürdü.»</p>
<p class="p5">Kadının dudakları gene umursamazlığını takındı. Yılana baktı. «Nasıl yiyeceğini görmek istiyorum.»</p>
<p class="p5">Yılan köşesinden çıkıp ilerledi. Boynu S biçiminde değildi bu kez, gene de çekine çekine yaklaştı, bir tehlike ile karşılaşırsa geri atılmaya hazırdı. Küt burnu ile fareye şöyle bir dokunup kenara çekildi. Ölü olduğuna aklı yattıktan sonra, çenesiyle tepeden tırnağa hayvanın her yanını yokladı. Ölçüyormuş, öpüyormuş gibiydi. Sonunda ağzını açtı, çeneleri köşelerinden çıkıp ayrıldı.</p>
<p class="p5">Dr. Phillips kadına bakmamak için elinden geleni yaptı. «Eğer ağzını da açıyorsa dayanamam, içim bulanır, korkarım,» diye düşündü. Bakmadı. Merakını yenip gözlerini ötede tuttu.</p>
<p class="p5">Yılan çenelerini farenin başına uydurdu, sonra birbiri ardına gelen titremeler, kasılmalarla hayvanı yutmaya başladı. Çenelerini sıkıyor, boğazı ileri geri gidip geliyor, gene çenelerini sıkıyordu.</p>
<p class="p5">Dr. Phillips dönüp çalışma masasına geldi. «Saati kaçırttınız bana,» dedi. «Bu seri tam olmayacak.» Camlardan birini mikroskopa koyup baktı, sonra kızgınlığını belirten hareketlerle tabakların içinde ne var ne yoksa hepsini musluğun taşma boşalttı. Dalgalar öylesine durulmuştu ki, aşağıdan sadece ıslak bir fısıltı geliyordu. Genç adam yerdeki bir kapağı kaldırıp deniz yıldızlarını karanlık sulara attı. Beşiğin içinde gerilmiş, ışığa doğru sırıtan kediye baktı. Koruyucu sıvı ile şişmişti Basıncı kesti, iğneyi çıkardı, damarı bağladı.</p>
<p class="p5">«Bir kahve ister misiniz?» diye sordu.</p>
<p class="p5">«Hayır, istemem, hemen gideceğim.»</p>
<p class="p5">Adam kutunun başında duran kadına doğru yürüdü. Yılan fareyi yutmuştu, sadece pembe kuyruğun ucu ağzından dışarı, bir dil gibi uzanıyordu. Yeniden bir kasılma oldu, kuyruk da gitti içeri. Koca yılanın çeneleri yuvalarına oturdu, köşeye doğru ağır ağır süründü, büyük bir sekiz biçiminde kıvrıldı, başı kuma düştü.</p>
<p class="p5">Kadın, «Uyudu,» dedi. «Ben gidiyorum. Ama arada bir gene gelip doyuracağım yılanımı. Farelerin parasını veririm. Bol bol yesin istiyorum. Belki bir gün alıp götürürüm onu.» Bir an gözleri o tozlu düşten uyandı. «Unutmayın benim yılanım olduğunu bunun. Zehirini de almayın sakın. Kalsın öyle. İyi geceler.» Hızla kapıya yürüdü, çıktı. Merdiveni inerken duyulan ayak sesleri kaldırımda duyulmaz oldu.</p>
<p class="p5">Dr. Phillips bir sandalye alıp yılanın kutusunun önüne oturdu. Uykuya dalmış hayvana bakarken düşüncelerine bir düzen vermeye çalıştı. «Sex psikolojisi üzerine bu kadar şey okudum,» diye düşündü. «Açıklanacak gibi değil bütün bunlar. Belki de çok yalnızım. Belki de bu yılanı öldürmeliyim. Eğer bilseydim &mdash; yok, yok, dua edemem ben.»</p>
<p class="p5">Haftalarca kadının dönmesini bekledi. «Geldiği zaman ben çıkar, onu burada yalnız bırakırım,» diyordu. «Bu kör olası işe yeniden katlanamam.»</p>
<p class="p5">Kadın bir daha biç gözükmedi. Aylarca, sokaklarda gezinirken gözleri hep onu aradı. Kaç kere belki odur diye uzun boylu kadınların arkasından koştu. Ama bir daha onu hiç görmedi &mdash; hiç.</p>
</body>
</html>