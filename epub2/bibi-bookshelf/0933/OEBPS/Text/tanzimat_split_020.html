<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanzimat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_16">Şehremaneti'nde<br class="chapter" />
  Cemil Topuzlu Paşa Dönemi</h1>

  <p class="normal">Üsküdar'da doğan Operatör Doktor Cemil Topuzlu, Paşakapı Askeri Rüştiyesi'nde ve bir müddet de Galatasaray Lisesi'nde okudu. Daha sonra babasının memuriyeti dolayısıyla Şam'a giderek askeri rüştiyede eğitimini sürdürdü. 21 Ağustos 1881 tarihinde Askeri Tıbbiyye'ye giderek 1886 yılında buradan doktor yüzbaşı olarak mezun oldu. Birçok görevden sonra Paris'e giderek burada üç yıl kadar meşhur cerrahların yanında eğitimini ilerletti. Parlak bir çalışma hayatı onun kısa sürede terfi etmesini sağladı. Böylece 1905 yılına geldiğinde Sultan Abdülhamid'in oğluna yaptığı başarılı bir cerrahi müdahale ile müşirliğe terfi etti. Meşrutiyet döneminde yapılan bazı rütbe indirimlerinde unvanı miralaylığa indirilmiş bu tarihte askeriyeden istifa etmiştir. Bunun üzerine kendisine mir-i miranlık rütbesi verilerek mülkiyede unvan sahibi olmuştur. Mesai harcadığı birçok görevden sonra 1912 yılında şehreminliğine tayin olunan Topuzlu Paşa ayrıca vekâleten valilik görevini sürdürdü, kısa bir süre sonra da 1914 yılında bu makama asaleten getirildi. Aynı yılın kasım ayında sağlık sorunları nedeniyle her iki görevinde de istifa etti. 1919 yılında ikinci kez şehreminliğine getirilen Paşa, 1920 yılına kadar bu görevde kalmıştır.</p>

  <p class="normal">Belediye başkanlığı döneminde özellikle şehircilik çalışmaları sebebiyle bazı tarihi eserlerin yıkılmasından dolayı birçok eleştiriye uğramış olan Cemil Topuzlu'nun belediyeciliğe yeni bir soluk getirdiği ve bu konuda çok mühim icraatlara imza attığı bilinmektedir. Hususi olarak şehrin temizliği konusunda yaptıkları devrin niteliğindedir.</p>

  <p class="normal">Topuzlu Paşa yazdığı hatıralarında şehremini olduğunda İstanbul'u nasıl bulduğunu sokak temizliği konusunda nasıl bir manzara ile karşılaştığını şöyle anlatmaktadır:</p>

  <p class="indentmetin"><span class="ideitalik">"Otuz dokuz sene evvel şehrimizde kamyonlar henüz çoğalmadığından bütün nakliyat at, merkep ile yapılır ve bu hayvanların sabahtan akşama kadar bıraktıkları gübreler de sokakları baştan aşağı kirletirdi. Halkımız süprüntüleri üstü kapalı biçimde sabahları evlerinin, apartmanlarının dışarısına koyacak yerde gelişi güzel sokağa atarlar ve köpekler de bu pislikleri her tarafa dağıtırdı.</span></p>

  <p class="indentmetin"><span class="ideitalik">Temizlik usulü de şehrimiz için pek acıklıydı. Yalnız büyük işlek caddeler ancak sabahları bir defa iptidai bir tarzda temizlenir akşama kadar toplanan çöpler, gübreler bu hususuta muvazzaf amele ve daimi çöpçü teşkilatı bulunmadığından kaldırılamaz, sokaklar pislikler içinde kalırdı. Bazı sokaklar yazın biraz sulanırsa da caddelerin yıkandığı vaki değildi. Bütün temizlik ahırları birer müzehrefat deposu ve intan menbaları idi.</span></p>

  <p class="indentmetin"><span class="ideitalik">.... Bu arabalar (temizlik arabaları) çalıştıkları zaman mütemadiyen çöpleri sokağa dökerler ve geçtikleri sahada pis bir iz bırakırlardı; çoğu yaşlı ve malul olan çöpçüler kıyafetlernin pek perişan olmalarından dolayı dilencilere benzerlerdi. Hata bir takımının sokağı temizlerken fırsat bulunca el avuç açtıkları da görülürdü</span>."<sup class="calibre3"><a href="../Text/tanzimat_split_167.html#footnote-241-119" id="footnote-241-119-backlink">[119]</a></sup></p>

  <p class="normal">Göreve gelir gelmez 1328/30 Aralık 1912 tarihli Muvafakat Teşkilat-ı Belediye Kanunu çıkıncaya kadar 1826 kanununa göre seçilmiş olan Cemiyet-i Umumiye-i Belediye ile çalışmıştır. 1913 yılında yeni seçilen cemiyetin toplantısında yaptığı konuşma onun genelde belediyecilik özelde de şehrin temizliği konusundaki çalışmalarını özetler niteliktedir. Yaptığı konuşmasında İstanbul'un dünyanın en önemli şehirlerinden biri olmasına rağmen senelerce ihmal edildiğini, dolayısıyla şehrin harap ve perişan bir halde olduğunu, bu durumun da iki ana nedenden kaynaklandığını belirtir. Cemil Paşa'ya göre, bu nedenlerden birincisi belediye teşkilatındaki eksiklik, ikincisi ise yapılan iş oranında gereken ödeneğin kuruma verilmemesidir. Bu nedenle işe belediye teşkilatından başlayarak Avrupa'daki büyük şehirlerin neredeyse tümünün kanunlarını inceler. Daha önce faaliyete geçirilen şehrin yirmi belediye dairesine ayrılmasını şiddetle eleştiren paşa, bu durumun bütünlüğü bozduğunu ve iş yapılmasını engellediğini belirtir. Dolayısıyla Şehremaneti'nin bir daire gibi görülmesini ve dokuz idari şubeyle yönetilmesini kabul ettirmiştir.</p>

  <p class="normal">1913 yılında yaptığı ve icraatlarını anlattığı bu konuşmasında temizlikle ilgili çalışmalarını şöyle özetler:</p>

  <p class="indentmetin"><span class="ideitalik">"Malumdur ki belediyelerden en ziyade intizar olunan şey nezafettir. Maalesef bizde temizlik işleri pek ilkel bir durumda kalmıştır. Bunu göz önünde bulundurarak düzenlemeler yaptık ve bunda da başarılı olduk. Yüz elli veya yüz yetmiş kuruş ücretle işe yarar temizlik işçisi bulmak ihtimali olmadığından ve şehrimizin temizliğe ihtiyacı olduğundan iki yüz, iki yüz elli ve üç yüz liralık üç sınıf oluşturarak temizlik işçisi ücretlerini arttırdık. Hatta iki yüz kuruşa çalışacak işçi bulunmakta zorluk çekildiğinden bu senenin bütçesinde bu sınıfı ilga ettik. Bundan sonra temizlik işlerinin güzel bir şekilde yapılması için denetleyici ve müfettişler tayin ettik. Mevcut tanzifat ahırları gayet pis, sağlıksız ve ıslah edilemeyecek bir halde idi. Buralarda hayvanlar sakatlanıyor, amelenin sıhhati bozuluyordu. Bu mecburiyetle yeniden muntazam ve büyük temizlik ahırları ve temizlik malzemesini tamir ve imal için imalathaneler yaptırıyoruz. Bunlardan Balat ve Ahırkapı'da başlananlar bitmek üzerededir. Sokakları sulamak, yıkamak ve süpürmek için Avrupa'dan dört su, iki süpürge otomobili getirdik. Paket yollarda bunlardan çok fayda görüldü. Eski süprüntü arabaları yerine temiz, kapalı ve içi çinkolu arabalar yaptırdık. Temizlik ve yol işçileri şimdiye kadar hayatlarını bu işe hasrettiği halde bu işi yapamayacak surette hastalanırlarsa veya kendisi vefat ederse aile sefil bir halde perişan oluyordu. Bu adamı senelerce kullandıktan sonra onu bu halde bırakmak adil ve insaflı bir davranış olmadığından ahir ömründe kendisinin ve öldükten sonra ailesinin sıkıntıya düşmemeleri için bir tasarruf sandığı oluşturduk. Maaşlarından yalnızca mecidî farkının alınmasıyla vücuda getirilecek bir sermaye ile bunlar rahatlandırılacaktır."<sup class="calibre3"><a href="../Text/tanzimat_split_168.html#footnote-241-120" id="footnote-241-120-backlink">[120]</a></sup></span></p>

  <p class="normal">Cemil Paşa'nın oluşturduğu tasarruf sandığı bir müddet birikim sağlayabilmiş ancak yine paşanın hatıralarından öğrendiğimiz kadarıyla bu sandıktaki 70-80 bin liranın bilahere Emanet tarafından başka işler için kullanılmıştır.<sup class="calibre3"><a href="../Text/tanzimat_split_169.html#footnote-241-121" id="footnote-241-121-backlink">[121]</a></sup></p>

  <p class="normal">Topuzlu Paşa, İstanbul'un en büyük dertlerinden biri olup birçok cana mal olan kolera illetinin de şehirde yapılan temizlik çalışmalarıyla bittiğini söylemektedir:</p>

  <p class="indentmetin"><span class="ideitalik">"Civarımızda heman eksik olmayan kolera dikkat olunursa hemen her sene bir defa şehrimize gelmekte, dört beş ay yerleşerek birçok ölüme ve masrafa sebep olmakta idi. Bu sene yine yabancı memleketlerin ve taşranın bulaşık mahallerinden gelenlere münhasır birkaç kolera olayı oldu. Fakat tathirât ve tanzifâta fevkalade olunan dikkat sayesinde İstanbul'un civarında ve bağlı yerlerinde, Balkanlar'da velhasıl her yerde kolera olduğu halde elhamdülillah burada hükmünü icra etmeye vakit bulmaksızın....."<sup class="calibre3"><a href="../Text/tanzimat_split_170.html#footnote-241-122" id="footnote-241-122-backlink">[122]</a></sup></span></p>

  <p class="normal">Cemiyet-i Umumiye-i Belediye'de bir ilk olarak paşanın bu açılış konuşmasına cevaben bir mazbata hazırlanmıştır. Dönemin İstanbul Polis Müdürü ve daha sonra şehremini olacak olan Bedri Bey ile Defter-i Hâkânî Nâzırı Mahmud Es'ad Efendi yaptıkları cevabi konuşmada bazı tenkit ve tekliflerde bulunmuşlar, bununla birlikte belediyenin temizlik işlerinde yaptığı icraatları takdirle karşılamışlardır.<sup class="calibre3"><a href="../Text/tanzimat_split_171.html#footnote-241-123" id="footnote-241-123-backlink">[123]</a></sup></p>

  <p class="solbaslik">Nezafet-i Fenniye Müdüriyeti</p>

  <p class="normal">Gerçekten de Cemil Topuzlu Paşa'nın modern belediyeciliğin öncüsü olduğu, özellikle temizlik konusunda yaptığı devrim niteliğindeki çalışmalarla anlaşılmaktadır. 1329/1913 yılında Heyet-i Fenniye Müdüriyeti adı altında bir teşkilat kurmuş ve bir belediyenin yapması gereken bütün işleri bu müdüriyet içerisinde halletmeye çalışmıştır. Müdüriyetin talimatnamesinde aydınlatma, temizlik, inşaat, tamirat, mimari, bahçıvanlık, makine ve sanayiye ait fenni hususları ifa ve her türlü harita, resimleri, layihaları tamamlama ve bu konularda hazırlanacak şartnameleri düzenleme, keşifleri tetkik ve tasdik etme, heyet-i fenniyeye ait bütün evrakı, haritaları muhafaza etmek, heyetin encümenine başkanlık etmek gibi görevler vardı. İlk Nezâfet-i Fenniye Müdürü Mühendis Selahaddin Bey'dir.<sup class="calibre3"><a href="../Text/tanzimat_split_172.html#footnote-241-124" id="footnote-241-124-backlink">[124]</a></sup> Aşağıda görev dağılımında da belirtildiği gibi müdürün emri altında başka görevliler de vardı. Bunlardan biri de Tanzifat Onbaşısı'ydı. Daha çok 29 Ağustos 1911 tarihli yazıda kadro harici bırakılan bazı polislerden oluşan onbaşıların bu tarihte aldıkları maaş 190 kuruş idi.<sup class="calibre3"><a href="../Text/tanzimat_split_173.html#footnote-241-125" id="footnote-241-125-backlink">[125]</a></sup></p>

  <p class="normal">Aynı yıl içerisinde Nezâfet-i Fenniye Şubesi'ne ait bir talimatname yayınlandı:</p>

  <p class="normal"><span class="idebold">Nezâfet-i Fenniye Şubesi Talimatnamesi:</span></p>

  <p class="normal"><span class="ideitalik">Müfettişlere Ait Vazifeler:</span></p>

  <p class="normal">Birinci madde: Müfettişler mensup oldukları idari şubenin sınırları içerisindeki yolların temizliğine ve güzel bir şekilde korunmasına dikkat ve itina ile mükellef ve bunlardan mesuldür.</p>

  <p class="normal">Temizlik işlerinin süratli bir şekilde yapılması için müfettişler kendi mıntıkalarının genişliği ve uygunluğu ölçüsünde bu alanı ayrı kısımlara ayırarak her kısma gerektiği kadar amele tayin edecek ve her kısmın amelesine birer onbaşı verecekler. Hangi muhit ve idareye ne kadar amele, araba ve küfeci tayin edilmiş ise cetvelde amelenin numara ve isimleri yazılı olacak, onbaşıda kendi muhitinin bir cetveli bulunacaktır. Müfettişler Nezâfet-i Fenniye Şubesi'ne bağlı ve ait oldukları daire müdürüne tabidirler.</p>

  <p class="normal">İkinci madde: Müfettişler tarafından maiyetlerinde bulunan amele takımlarının birinci maddeye uygun olarak yapılacak dağıtımı ve teşkilatı açıklayan cetvel, düzenlenip müdüriyet merkezinden tasdik edildikten sonra bir nüshası merkez heyet-i fenniyyesine bilgi için gönderilecek ve birer nüshaları da belediye kulübeleriyle amele koğuşlarına dağıtılıp asılacaktır.</p>

  <p class="normal">Üçüncü madde: Yükümlü oldukları görevlerinde gevşeklik ve müsamaha gösterecek olan müfettişler aşağıdaki cezalara çarptırılacaktır.</p>

  <p class="normal">1) Tevbih (Azarlama) ve tekdir,</p>

  <p class="normal">2) Sınıfı tenzil olunmak üzere mevki değiştirme,</p>

  <p class="normal">3) Terkîn-i kayd (Kaydının silinmesi)</p>

  <p class="normal">Dördüncü madde: Her on beş günde bir, yani ayın on dördüncü ve yirmi dokuzuncu günleri temizliğin işleyiş tarzı ile elde edilen neticeler rapor edilecektir. Ayrıca görülecek eksiklikler ile bunların ıslahı ve düzenlemesi lâzım gelen kanunlar, konuyla ilgili mütalaalarıyla beraber örneği ekli cetvele yazılarak müdüriyet vasıtasıyla Nezâfet-i Fenniye Şubesi Başkanlığı'na gönderilecektir. Bu raporda cezalandırılması gereken ameleye düşünceler bölümünde ayrıca işaret edecektir.</p>

  <p class="normal">Beşinci madde: Müfettişler her gün amelenin yattığı koğuşları gezerek onların temizliklerini teftiş edeceklerdir. Alet, edevat, saman, araba ve sair konular müfettişlerin sorumlulukları altında olduklarından bu konuda itina göstermeleri gerekmektedir. Nezâfetten hâsıl olan bozukluklar ve her nevi zarar u ziyandan kendileri mesul olacaklardır.</p>

  <p class="normal">Altıncı madde: Lağımların yahut ızgaraların tamir ve temizliği zorlaşırsa, müfettişler bu konuda daire müdüriyetine yazdığı raporun bir suretini de Nezâfet-i Fenniye Şubesi Müdürlüğü'ne göndereceklerdir.</p>

  <p class="normal">Yedinci madde: Merkezce, temizlik işlerinin işleyiş tarzı bizzat teftiş edilerek her günkü gözlemler özel cetvele kaydolunacaktır. Müfettişlerin gönderecekleri cetvellerle merkezce oluşturulacak cetvel mukayese edilecek ve örtüşmeyen noktalardan müfettişler mesul tutulacaktır.</p>

  <p class="normal">Sekizinci madde: Âlât ve edevatın güzel bir şekilde korunmasından müfettişler sorumlu oldukları için bunlarda, dikkatsizlik yüzünden meydana gelecek bozuklukların tamir masrafları, beşinci madde gereğince müfettişlere aittir. Bununla birlikte böyle bir durum meydan geldiğinde müdüriyete ve merkez heyet-i fenniyyesine haber verecekler ve depoda ihtiyaten bulundurulacak fazla âlât ve edevat olağanüstü bir durum haricinde asla kullanılmayacaktır. Kullanmak mecburiyetinde kaldıklarında durumu müdüriyete bildireceklerdir.</p>

  <p class="normal"><span class="ideitalik">Onbaşılara Ait Vazifeler</span></p>

  <p class="normal">Dokuzuncu madde: Onbaşılar temizlik işlerine ait konuların hepsinde müfettişlere karşı mesuldürler. Ve onlardan alacakları talimat dairesinde işlerini tanzim ederler. Ve onbaşılar sürekli teftişlerinden başka, amelenin çalışmasına en fazla müsait olan sabahleyin iki saat zarfında en fazla iş görülmesine azami gayret etmeye mecburdurlar.</p>

  <p class="normal">Onuncu madde: Vazifelerinde müsamaha ve gevşeklikleri görülen onbaşılar aşağıdaki cezalara çarptırılırlar:</p>

  <p class="normal">Tekdir,</p>

  <p class="normal">Azamisi beş günlük para kesintisi,</p>

  <p class="normal">Kaydının silinmesi.</p>

  <p class="normal">On birinci madde: Onbaşılar ameleye karşı tarafsız ve güzel muamele ile mükelleftir. Sarf olunan zamanla mütenasip işin meydana getirilmesini temin için her amelenin faaliyet ve gayretine itina edeceklerdir.</p>

  <p class="normal">On ikinci madde: İskeleye memur onbaşılar, çöpün iskeleye dökülmelerini müteakip amelenin arabayı iskele barakası içerisinde içini ve dışını güzelce yıkamalarına dikkat edecek ve onlara lâzım gelen ihtarlarda bulanacaklardır.</p>

  <p class="normal"><span class="ideitalik">Ameleye Ait Vazifeler</span></p>

  <p class="normal">On üçüncü madde: Amele, müfettişlerin teklifiyle daire müdürleri tarafından tayin olunurlar. Kontrol keyfiyetinin kolaylaşması için amele, merkezce kabul edilmiş tek tip elbiseyi giyecek; amele, araba ve atlar belirli bir numaraya sahip olacaklardır.</p>

  <p class="normal">On dördüncü madde: Ameleye, su ve rutubet işlemez, temas etmekte oldukları maddeler ve memur bulundukları görevler itibariyle, her zaman temizlik ve tanzife uygun kumaştan imal edilmiş bir kat kışlık, koyu renk ketenden mamul iki kat yazlık elbise ile bir çizme, bir de fes verilecektir. Amelenin elbisesi, yakası omuzdan düğmeli gömlek ve pantolondan ibarettir. Onbaşıları ameleden ayırmak için onlara gömlek yerine omuzları apoletli ceket verilecektir. Her yerde âdet olduğu üzere yazlık elbisenin verilmesinden iki, kışlık elbisenin verilmesinden üç ay sonra arzusuyla vazifesini terk edenlerden çizme haricinde bir eşya alınmayacak, ancak belediyece hizmetlerinden ihraç edildikleri takdirde verilen elbise alıkonacaktır. Çizme demirbaştır.</p>

  <p class="normal">On beşinci madde: Amele işbaşında üstlerine yüksek itaatle mükelleftirler. İş esnasında münasebette bulunacakları adamlarla iyi geçinmeye mecburdurlar. Amelenin arabalarından bir şey ayırıp alması katiyen yasaktır. Başka bir emir gelene kadar arabalar eskisi gibi belirlenmiş yerlere dökülecektir. Gerek yollarını kısaltmak ve gerek başka bir sebepten amelenin arabalarını başka yahut yakın bir yerde boşaltması yasak olup, hilâfında hareket edenler mesul olacak ve uyarılacaklardır.</p>

  <p class="normal">On altıncı madde: Gerek aldığı emirden ve gerekse onun icrâ ve infazında uğradığı zorluklardan bir şikâyeti olan amele, vazifesini bitirdikten sonra evvela onbaşıya durumunu beyan edecek ve icap ederse müfettişe durumunu arz edecektir.</p>

  <p class="normal">On yedinci madde: Amelenin ahırlarda sigara içmesi katiyen yasaktır.</p>

  <p class="normal">On sekizinci madde: Muayyen olan iş saatleri esnasında amelenin başka bir işle iştigali katiyen yasaktır.</p>

  <p class="normal">On dokuzuncu madde: Amele kendilerine teslim olunan âlât ve edevattan "beygir, araba, koşum, kürek, fırça gibi" şeylerden mesuldürler. Bunların kendi hata ve ihmallerinden dolayı kaybında tazmine mecburdurlar.</p>

  <p class="normal">Yirminci madde: Amele kendi hata ve ciddiyetsizliğinden dolayı araba ve takımıyla başka birine hasar verdiği zaman onu tazmine mecbur olduğu gibi, on dokuzuncu madde gereğince kendi edevatının hasarını dahi karşılamak zorundadır.</p>

  <p class="normal">Yirmi birinci madde: Amelenin kendilerini tehlikeye atmaları yasak olduğu gibi sağlam olmayan âlât ve edevatın tehlike zamanında kullanılması da caiz değildir.</p>

  <p class="normal">Yirmi kinci madde: Kabul edilebilir bir sebep, özür olamadan işe gelmemek, sarhoş olmak, itaatsizlik, aletlerin tahrip edilmesi, üzerlerinde yara görülmek gibi bir netice ile hayvana eziyet eden, hırsızlık yapan ameleye şekilleri aşağıda yazılı cezayı tatbik etmek üzere müfettişler müdüriyete ihbar edeceklerdir.</p>

  <p class="normal">Yirmi üçüncü madde: Vazifesinde müsamahası ve talimatları aksinde hareket ettiği görülen amele hakkında aşağıdaki gibi cezalar düzenlenir:</p>

  <p class="normal">İhtar ve tekdir,</p>

  <p class="normal">Beş günlük maaş kesimi,</p>

  <p class="normal">Kaydının silinmesi.</p>

  <p class="normal">Yirmi dördüncü madde: Bir sene hüsn-i hizmetten sonra amele, yevmiyesi ödenmek üzere senede ancak on beş gün izinli sayılır. Amelenin izin talebi onbaşılarına yazı ile bildirilmeleriyle başlar ki, onbaşılar bunu müfettişe tevdi edeceklerdir. Müfettişler de müdüriyetten talep ederler.</p>

  <p class="normal">Yirmi beşinci madde: Bilâhare tazminat ödemeye mecbur kalmamak için kaydı silinen amele hemen terk-i hizmete mecburdur.</p>

  <p class="normal">Yirmi altıncı madde: Her tahliyesinde amele arabaları güzel bir şekilde temizlenecektir. Arabaların depolarına dönüşte, arabalığa temiz olarak konmalarına, depo memuru itina edecek ve aksi halden mesul tutulacaktır.</p>

  <p class="normal">Yirmi yedinci madde: Talimatın bir nüshası amelenin yatacağı mahallere asılacak ve her amelenin yanında dahi birer nüshası bulunacaktır.</p>

  <p class="normal">Yirmi sekizinci madde: Amelenin işbu talimatnamede gösterilen temizlik işleri ve saireden gayrı işlerde katiyen istihdamı yasaktır. Dairelerce lüzum görülürse, müdürler, temizlik görevinin bitiminden sonra amele ve arabaları, daire işlerinde görevlendirip çalıştırabilirler.</p>

  <p class="normal"><span class="ideitalik">Vazifelerin İcra Şekli</span></p>

  <p class="normal">Yirmi dokuzuncu madde: Her gün sabahleyin temizliğe mühim caddeler ve sokaklardan başlanarak bir sokağı temizledikten sonra akabinde diğer sokağın tanzifi sağlanacaktır. Fakat birinci, ikinci sınıf kabul edilen mühim caddelerin temizlik işlerine halk sokağa çıkmazdan evvel başlanarak nihayet yazın ortalama saat yedide, kışın dokuz buçukta son verilecektir.</p>

  <p class="normal">Otuzuncu madde: Süprüntüler, gündüz sabah erkenden kaldırılacaktır. Bununla birlikte Beyoğlu, Tepebaşı, Karaköy Meydanı, Eminönü, Köprü, Bahçekapısı, Bab-ı Ali Caddesi gibi yoğunluğu ve insan akışı gece yarısına kadar devam eden caddeler için ayrı görevliler tahsis edilecektir. Buralarda gece amelesi adıyla tayin edilen yeterli miktardaki arabacı, el arabacısı, gündüzleri istirahat eden amelenin yerine geçecek ve söz konusu mahaller kâmilen temizlenecektir.</p>

  <p class="normal">Yaz mevsiminde bu usul, Büyükdere, Yeniköy, Büyük Ada ve buna benzeyen büyük ve geliş gidişin çok olduğu mahallerde uygulanacaktır. Yağmur gece yağarsa gece, gündüz yağarsa gündüz bütünüyle caddeler yıkanacak ve yağmur suyundan istifade edilerek çamurların süpürülmesi sağlanacaktır. Bununla birlikte koyu çamurların ızgara lağımlarını tıkanmasına sebebiyet vermemek için bu gibi çamurlar ve lağımlardan çıkacak pislikler sağlam ve saçtan yapılmış arabalarla nakledilecektir.</p>

  <p class="normal">Otuz birinci madde: Meyli fazla yani yokuş olan mahal çöpleri, eskiden olduğu gibi küfe yahut sağlamlığı tayin edilecek vasıta ile nakledilecektir.</p>

  <p class="normal">Otuz ikinci madde: Arabalar yazın saat altıda kışın saat yedide çıkacaklardır. Arabacılar çıkmazdan evvel hayvanları temizleyeceklerdir. Bunlar, mevcut süprüntüyü alıp belirlenmiş iskele ve mahallere dökeceklerdir. Arabacılar öğleye kadar mahalleler arasındaki işlerini bitirmeye ve öğleden sonra el arabalarıyla günlük toplanacak süprüntüyü müfettişlerin gönderecekleri mahalle nakle mecburdurlar. Gübre ve saire kaldırmak için her iki yüz elli metrede bir el arabacısı bulunacaktır. Sokalar, süpürülmezden evvel sulanacaktır.</p>

  <p class="normal">Otuz üçüncü madde: Beygirle çekilen bir fıçı ile arabacı ve bir süpürgeciden mürekkep amele takımı yazın ikinci derecede olup tazyikli suya malik olmayan yolları sulayıp süpürecek ve bundan hâsıl olan süprüntüyü arabacılar kaldıracaktır.</p>

  <p class="normal">Otuz dördüncü madde: Kar yağmaya başlar başlamaz hemen temizlik başlayacak, birikme ve donmaya meydan verilmeyecektir. Lodoslu havalarda karların birikmesine meydan verilmeden karlar sulandırılıp oluklardan akıtılacaktır. Karlı havalarda arabacılar da kar süpürmekle mükellef olup yarısını süpürdükten sonra arabalarla nakle başlanacaktır. Saçaklarda soğuktan hasıl olan su kitleleri amale tarafından uzun bir sırıkla kırılıp geliş ve gidiş tehlikeden muhafaza edilecektir. Genellikle karlı havalarda amele, sokakların karlarını oluklar serbest kalmak üzere iki tarafa toplayacaktır.</p>

  <p class="normal">Otuz beşinci madde: Şiddetli kış halinde meyli fazla olan yokuşlar, buzlanma sebebiyle yürümeye karşı bir tehlike oluşturduğundan buz kırdırılarak geliş gidişin yapılabilmesi temin edilecektir.</p>

  <p class="normal">Otuz altıncı madde: Cadde ve sokaklarda çöken veya patlayan lağımlarla mühim mahallerde çöken ve bozulan kaldırımlar, onbaşılar marifetiyle müfettişlere haber verilecek, müfettişler de daire müdürüne ihbar ile tamir ve sorunun ortadan kaldırılmasını takip edeceklerdir.</p>

  <p class="normal">Otuz yedinci madde: Yangın meydana geldiğinde her daire kendi idaresinde mevcut su fıçılarını, yangının uzaması ve büyüklüğüne göre, bir müfettiş idaresinde, bir onbaşı ve kâfi miktarda amele sevk ederek tulumbalara su yetiştirecek ve yangından arta kalan enkazı caddelerden kaldıracaktır.</p>

  <p class="normal">Otuz sekizinci madde: Hayvan leşleri özel ve muhafazalı arabalarla kaldırılıp belirli olan mahallere nakledilecek ve orada usulü gereğince gömülecektir. Sokağa lâşe atanlar olduğu takdirde lâşenin sevk ve gömülme masrafları ile icap eden ceza, tahsil olunmak üzere müfettişler tarafından tahkik edilerek daire müdüriyetine raporla bildirecektir.</p>

  <p class="normal">Otuz dokuzuncu madde: Yağmurlu günlerde bütün işçiler önce yollardaki çamuru kaldırmakla mükelleftir. Taşkınlar ile yol üstünde birikmiş olan kullanılmaya müsait kumlar bilâhare yolların tamiratında değerlendirilmek üzere münasip bir yerde depo edilecek ve diğer atıklar hemen kaldırılarak yol temizlenecektir.<sup class="calibre3"><a href="../Text/tanzimat_split_174.html#footnote-241-126" id="footnote-241-126-backlink">[126]</a></sup></p>

  <p class="normal">Bu işlerin daha kolay ve düzenli yapılabilmesi için Heyet-i Fenniye Müdüriyeti kendi içerisinde beş kısma ayrılmıştır. Bu şubelerden üçüncüsü şehrin, sulama, süpürme, temizleme, lağımların temizlenmesi, abdesthane ve tuvaletlerin temizliği, hayvan leşlerinin kaldırılması, temizlik işlerine ait alet-edevatın tamir ve güzel bir şekilde korunması, temizlik işlerinde kullanılan hayvanların güzel bir şekilde muhafazası, ahırların idaresi, yem ve gübre muamelatının, baytarlık hizmetlerinin ifa ettirilmesi işleriyle mükellefti.</p>

  <p class="normal">Temizlik işlerinin takibi açısından belediye zabıtalarına büyük işler düşmekteydi. 1913 yılında Topuzlu Paşa'nın döneminde zabıta görevi Emniyet Müdürlüğü'nün uhdesine verildi. 21 maddelik bu talimatnamede şehrin zabıta işlerinin nasıl yapacağı anlatılmaktadır. Biz bu talimatnamenin sadece temizlikle ilgili olan kısmını sadeleştirerek veriyoruz:</p>
</body>
</html>
