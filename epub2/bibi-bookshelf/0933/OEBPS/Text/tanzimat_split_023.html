<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanzimat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_19">Şehir Temizliğinde Sıhhi Uygulamalar:<br class="chapter" />
  Sokakların Sulanması ve Yıkanması</h1>

  <p class="normal">Hiç şüphesiz Cemil Topuzlu Paşa döneminde temizlikle alakalı birçok çalışma yapılmış özellikle Nezafet-i Fenniye Müdürlüğü'nün kurulmasıyla tanzifat işleri düzene girmiştir. Sokaklar sürekli yıkanmış, geceleri temizlik işlerine büyük masraflar edilerek İstanbul ilk defa ciddi ve fenni temizlik görmüştür. Bununla birlikte sokakların yıkanması konusu ayrıca dikkat edilmesi gereken bir konudur.</p>

  <p class="normal">Başlangıçta tozlu yolların ve caddelerin sulanması kararı alınarak belirli bölgeler süpürülüp sulanmıştır. Nitekim 1871 tarihli Şehremaneti'nden Dahiliye Nezareti'ne yazılan bir belgede şehrin temizliğinin sağlanması için İstanbul'da başlıca sokakların süpürülüp sulanmaya başladığı bildirilmektedir.</p>

  <p class="normal">Cemil Topuzlu Paşa'nın görev süresinde sokakların sıklıkla sulandığı hatta yıkandığı görülmektedir. Elimizdeki belgelerden sulama için Dersaadet Su Şirketi'yle anlaşma imzalandığı ve belli bir ödeme karşılığında belirli mesafedeki yerlerin yıkandığı görülmektedir. 1892 yılında yapılan bir mukavelede Şehremaneti on sekiz bin yedi yüz yirmi metrelik bir alanın yıllık 177 altın kırk iki kuruşa sulanması için talimat vermiştir.<sup class="calibre3"><a href="../Text/tanzimat_split_185.html#footnote-241-137" id="footnote-241-137-backlink">[137]</a></sup> 15 Mart 1904 tarihli Dersaadet Su Şirketi'nin müdürü imzalı bir yazıda Birinci, Dördüncü, Altıncı Belediye Daireleri dâhilinde bulunan bazı büyük cadde ve sokakların sulanması konusunda Meclis-i Vükela'da alınan karara atıf yapılarak, sulama işinin yıllık beş bin iki yüz küsur lira ile on iki sene müddetle şirkete verildiği, ancak daha sonra ücrette ve anlaşma süresinde indirime gidilmesinden bahsedilmektedir. Buna göre şirkete dört yıllık bir anlaşma teklif ediliyor ve ücret olarak da dört bin lira öneriliyordu. Şirket müdürü bu fiyatlandırmanın firmayı büyük bir zarara sokacağı dolayısıyla gereken çözümün üretilmesini istemektedir. Ayrıca anlaşmada bulunmamasına rağmen kaldırımların da sulanmasının Meclis-i Vükela kararında geçmesi şirket tarafından sıkıntıyla karşılanmıştır. Halkı ıslatmadan, çeşitli şikâyetlere maruz kalmadan, kaldırımların sulanmasının mümkün olmayacağı, bu çalışma yapılacaksa yaya kaldırımlarının uzunluğu için ekstra bir ücret ödenmesi gerektiği bildirilmiştir. Son olarak şirket müdürünün, uğrayacağı zararın bertaraf edilmesi için padişahtan yardım istediği görülmektedir.<sup class="calibre3"><a href="../Text/tanzimat_split_186.html#footnote-241-138" id="footnote-241-138-backlink">[138]</a></sup></p>

  <p class="normal">Terkos Su Şirketi'nin fahiş fiyattan belediyeye su satması ve istenilen indirimi yapmaması üzerine sokakların ve caddelerin deniz suyuyla sulanması tartışılmıştır. Buna göre öncelikle Beşiktaş ile Tophane arasında ve Kumkapı civarında uygun görülecek mahallere özel tulumba makineleri konarak; Şişli ile İstanbul'un uygun bölgelerine depolar ihdas edilecektir. Denizden getirilecek berrak ve temiz suların isalesi bu depolardan demir borular vasıtasıyla caddelere ve sokaklara su taşınarak sağlanacaktır. Bununla birlikte getirilen bu su ile Beşiktaş'ta bir deniz hamamı inşa edilmesi, ayrıca güzergâh üzerindeki han ve apartmanların temizliği için uygun bir ücret karşılığında suyun satılması düşünülmüştür. Yine, meydana gelebilecek yangınlarda ihtiyaç hissedilecek suyun temini için bir anonim Osmanlı şirketinin kurulmasına izin istenmektedir. Bunun için Şehremaneti'nce Terkos şirketinden yıllık satın alınan 150.000 metreküp suyun karşılığında, iki misli miktarda su verilmek üzere Terkos şirketine verilmekte olan meblağın, yeni kurulacak şirkete imtiyaz devam ettiği müddetçe verileceğinin taahhüt ve temin edilmesi, 10. Belediye Dairesi olan Yeniköy Belediyesi'nin Muhasebecisi Kerim Kani Efendi tarafından Şehremaneti'ne sunulan raporda belirtilmiştir.</p>

  <p class="normal">Heyet-i Sıhıyye-i Müfettiş-i Umumiliği ise bu değişikliğin/yeniliğin halk ve çevre sağlığı açısından birtakım sakıncalar doğurduğunu hatırlatmıştır. Deniz sularının cadde ve sokaklarda bıraktığı tortunun tozla birlikte, göz ve gırtlakta bir takım rahatsızlıklara sebep olacağı, dolayısıyla iktisadi tasarruf yapalım derken halk sağlığının olumsuz etkilenmesi üzerinde durulmuştur. Bununla birlikte, başta İngiltere olmak üzere Avrupa ülkelerinde sahil rıhtımlarında deniz suyundan faydalanıldığı gibi İstanbul'un Boğaziçi sahillerinde yaz günlerinde, Adalar'da ise hemen her gün deniz suyu ile sulama yapıldığı, ancak Avrupa ve Türkiye'de sözü edilen sağlık sorunlarına rastlanmadığı bildirilmiştir. Ayrıca, deniz suyunun tuzundaki nem dolayısıyla sokakların sık sık sulanmasına bile gerek görülmediği, deniz tuzunun çökmesi ile de sokak yüzeyinde meydana gelen tabakanın toz oluşumuna da engel olduğu hatırlatılmıştır. Bu durum dolayısıyla bazı kaldırımlarda ortaya çıkan kayganlık için ise günde bir defa adi suyla bölgenin sulanabileceği beyan edilmiştir.</p>

  <p class="normal">Bununla birlikte deniz suyu ile sulanan sokaklarda çamurların giderilmesine belediye ekiplerince dikkat edilmeyecek olunursa, tuzlu çamurların arabaların boya ve cilalarına zarar verebileceği söylenmiştir. Ayrıca deniz suyunun lağımları temizlemesine rağmen topraktaki maden vb. ye zarar vereceği endişesi bulunmaktadır. Fakat bu endişelerin sokakta çamur bırakılmaması ve sokaktaki suların akacağı giderlerin yapılmasıyla ortadan kalkacağı ifade edilmiştir.</p>

  <p class="normal">Deniz suyunun kullanılmasının sakıncaları ile alakalı ortaya konan bu endişeler tartışılsa da o dönemde sokak temizliğinde eskiden beri kullanılan suların da çok sıhhatli olmadığı uzmanların yaptığı tetkikler neticesinde anlaşılmıştır. Dolayısıyla açık denizden ve akıntılı bölgelerden alınan temiz deniz suyuna nispetle bahsedilen suların sayıca fazla mikrop ve bakteri (mevadı uzviye) taşıdığı sonucuna varılmıştır. Aynı hususta Avrupa yeniden örnek gösterilerek, burada sokak ve caddelerin sadece sulanmadığı, sulandıktan sonra süpürülüp temizlendiği, hatta yıkandığı ifade edilmiş dolayısıyla İstanbul'da da bu şekilde yapılması durumunda deniz suyu ile sokak tanzifatının hiçbir sakınca doğurmayacağı belirtilmiştir.</p>

  <p class="normal">Aynı kararda söz konusu deniz suyunun nereden temin edileceği de belirlenmiştir. Buna göre Haliç'in deniz suyunun, gerek karşı yakanın bütün lağımlarının buraya dökülmesi ve gerekse buralarda yeteri kadar akıntının olmaması nedeniyle kullanılamayacağına karar verilmiştir. Deniz suyunun Marmara ya da Rumeli sahilinin temiz ve sahilden uzak taraflarından alınması şart koşulmuştur. Yine, bir memleket için safi hava hazinesi, şehrin akciğerleri demek olan bahçelerde ve caddelerin kenarlarında yetiştirilecek ağaçların deniz suyundan zarar görebileceği düşünüldüğünde buraların ise tatlı su ile sulanması gerektiği belirtilmiştir.<sup class="calibre3"><a href="../Text/tanzimat_split_187.html#footnote-241-139" id="footnote-241-139-backlink">[139]</a></sup></p>

  <p class="normal">Tüm bu tartışmalara rağmen yukarıdaki teklif kabul edilmemiş, 14 Mayıs 1914 tarihinde Şehemaneti ve Dersaadet Su Şirketi arasında bir mukavele imzalanarak tekrar anlaşma sağlanmıştır.</p>

  <p class="normal">Buna göre cadde ve sokaklar sadece sulanmayacak sağlıklı bir tanzifat için belirli aralıklarla yıkanacaktı. Sokak ve caddeler günde iki defa sulanacak, yollar ise haftada bir yıkanacaktı. Senede 245 gün sulama işlemi yapılırken yağmurlu günlerde çalışma olmayacaktı. Bu anlaşmaya göre şirkete yıllık 3.000 liradan 3 yıllık bir imtiyaz verilmekteydi.<sup class="calibre3"><a href="../Text/tanzimat_split_188.html#footnote-241-140" id="footnote-241-140-backlink">[140]</a></sup> Sulama ve Yıkama anlaşmasının sadeleştirilmiş metni aşağıdadır:</p>

  <p class="solbaslik">Iskâ (Sulama) ve Yıkama Mukâvelenâmesi</p>

  <p class="sagnormal">1 Mayıs 1330/14 Mayıs1914</p>

  <p class="normal">Birinci madde: Dersaâdet şehri nâmına Şehremini Cemil Paşa hazretleriyle Dersaâdet Su Şirketi nâmına mesûl müdür Mösyö Leon Hora arasında aşağıdaki mukavele imzalanmıştır.</p>

  <p class="normal">İkinci madde: İşbu proje iki asli maddeyi ihtivâ eder:</p>

  <p class="normal">Geçen senenin anlaşmasına eklenmiş harita ve ib'âd cetvelleriyle gösterilen çarşıların günde (Emânet'in arzu edeceği saatlerde) iki defa sulama işi.</p>

  <p class="normal">Orta kısmı paket ve yan piyadeleri yine paket veya asfalt ya da karo ile döşenmiş yolların haftada birer defa yıkanması işi.</p>

  <p class="normal"><span class="ideitalik">"A" Harfli Proje: Sulama İşi</span></p>

  <p class="normal">Üçüncü madde: Yukarıda zikrolunan harita ile ib'âd cetvellerinde gösterilmiş ve toplamda takriben 447.037 metrekareden ibaret olan caddelerde şirket günde iki defa sulamayı kabul eder.</p>

  <p class="normal">Yıkama müddeti her senenin 15 Nisan (28 Nisan) tarihinden 15 Teşrînisânîsi'ne (28 Kasım) ve gelecek senenin 15 Mart'ından (28 Mart) 14 Nisan (27 Nisan) akşamına değin yani her sene iki yüz kırk beş gün devam edecek ve yağmurlu günlerde sulama işi ifa edilmeyecektir. Bu şart üç sene mütemadiyen devam edecektir. Cisr-i cedîd (Yeni Köprü/Galata Köprüsü) ile Sultanahmed Meydanı'nın günde iki defa sulanması mukâvele dâhilindedir. Sulama hizmetini temin eden bilumum âlât ve edevât şirketin malıdır.</p>

  <p class="normal">Dördüncü madde: Şirket her metrekare yolun sulanması için iki defada iki litre su sarfını taahhüt eder ve bu hususta istihdam edeceği amele ücretleriyle diğer masraflar şirkete aittir.</p>

  <p class="normal">Beşinci madde: Tayin kılınan iki yüz kırk beş günde bilumum masraflar şirkete ait olmak üzere, yolların sulanması için Emanet-i Celile, toplamda Dersaâdet Su Şirketi'ne her sene için dört bin iki yüz (4.200) adet Osmanlı lirası verilmesini taahhüt eder. Bu senevî miktar akçe, mukavelenin süresi olan üç seneden beherinin belirtildiği zamanlarda dört taksit üzerinden ödenecektir.</p>

  <p class="normal">Birinci taksit 15 Haziran, ikinci taksit 15 Ağustos, üçüncü taksit 15 Teşrînisânî ve dördüncü taksit 14 Nisan (gelecek sene).</p>

  <p class="normal">Yukarıda zikrolunan ücret aşağıda olduğu gibi arttırılacaktır:</p>

  <p class="normal">İlk olarak, mukavelenamenin on yedinci maddesinde bahsolunan sulama ve süpürme otomobillerine mahsus su ağızlıklarının kurulum masrafı olmak üzere:</p>

  <p class="normal">İkinci olarak,</p>

  <p class="normal">a-Unkapanı-Eyüp Sultan</p>

  <p class="normal">b- Aksaray-Topkapı</p>

  <p class="normal">c- Aksaray-Yedikule</p>

  <p class="normal">d- Ebussuud, Eskizaptiye, Mısır Çarşısı, Haseki Hamamı ve Zeyrek Caddelerinin günde iki defa olmak üzere sulama bedelinden dolayı.</p>

  <p class="normal">Yukarıda (a,b,c,d) harfleriyle gösterilen çarşıların toplam alanı 84.417 metrekaredir. İska olunan söz konusu yolların her bin metrekaresi için sulama bedeli olmak üzere günde iki defa da altın akçe 6.40 kuruş (yüzde on tenzilât yapılacaktır) verilecektir. Bu hesaba göre üç yüz otuz senesinde otomobillere su almak üzere kumpanya tarafından yapılacak olan otuz ağızlığın inşası için 14 Nisan 1330/1914 tarihinden itibaren bir buçuk ay, yani kırk beş gün mühlet verilmiştir. Bu vesileyle üç büyük, yani: Yedikule-Topkapı, Unkapanı-Eyüp Sultan (İskele yolu da dahildir), Topkapı-Aksaray (72.556 metrekare) yoluyla; yedi küçük, yani Eskizaptiye, Ebussuûd, Haseki Hamamı, Mısır Çarşısı, Postane Caddesi, Saka Çeşmesi ve Zeyrek (11.861 metrekare) caddelerinin sulanması, ayrıca Eyüp yolunun haftada bir defa yıkanması için üç yüz otuz senesi zarfında Emanet, kumpanyaya sekiz bin üç yüz elli (8.352) Osmanlı lirası ve üç yüz otuz bir, üç yüz otuz iki senelerinin beheri için sekiz bin beş yüz kırk (8.540) Osmanlı lirası ödeyecektir.</p>

  <p class="normal">İşbu meblağ kumpanyaya yukarıda yazılı olan zamanlarda ve dört taksitte verilecek, yalnız dördüncü taksit gelecek sene zarfında ödenecektir.</p>

  <p class="normal">Altıncı madde: Şayet Şehremânet-i Celîlesi sulama mukavelenamesine eklenmiş haritada tayin olunan çarşıdan bir kaçının günde üçüncü defa sulanmasını arzu eder ise bu babda şirkete iki gün evvel haber verecek ve şirket de tayin olunan çarşıyı bir üçüncü defa daha sulayacaktır. Fazla sulama bedeli her metrekare için bir defada bir litre su sarf edilmek şartıyla, her bin metrekare için altın akçe üç kuruş yirmi santimden (3.20) hesap edilip, verilecektir.</p>

  <p class="normal">Yedinci madde: Üçüncü maddedeki alana dâhil olup daha önce sulanmakta olan Serencebey Yokuşu'yla Kıztaşı Caddesi ve Harbiye Nezareti Mercan Kapısı karşısındaki sebilden itibaren Çiftesaray önünden geçen cadde sulanmayacaktır.</p>

  <p class="normal">Sekizinci madde: Şehir caddelerinin sulanmasından başka mukaveleye eklenmiş haritanın işaretlerine uygun olarak ve yaklaşık 51.822 metrekare bir alan üzerinden sulama yapılacaktır. Yani Şişli'de karakoldan itibaren Kâğıthâne Deresi'ne, buradan dere sahilini takiben köprüye ve oradan Kâğıthâne köyü girişine kadar olan yolu ve sahili, şirket bir sene zarfında iki yüz defa, Şehremâneti tarafından tayin olunacak günler ve saatlerde sulayacaktır.</p>

  <p class="normal">Yapılacak sulama için geçmiş senedeki gibi lâzım olan amele ücretleri, sabit, hareketli aletler, edevât, levâzım masraflarıyla, onarma masrafı ve suyolları, gelecek mukaveleye değin şirket tarafından temin olunacaktır.</p>

  <p class="normal">Kağıthane yoluyla gezinti mahallinin bu şekilde sulanmasının temini için şirket, icap eden her türlü tadilatı yapacaktır.</p>

  <p class="normal">İşbu mukavelenin müddeti olan üç senenin sonunda, Emanet uhdesinde bulunan önceki tesisat, kullanmaya uygun bir surette Emanet'e devredilecektir. Bununla birlikte geçen sene zarfında icrâ edilen ve mevcut mukavelenin müddeti olan üç sene zarfında icrâ edilecek olan yeni tesisat şirketin malı olacaktır.</p>

  <p class="normal">Mevcut mukavelenin beşinci maddesinde yazılı (4.200) dört bin iki yüz liraya, Kağıthane'nin sulanması ücreti dâhildir.</p>

  <p class="normal"><span class="ideitalik">"B" Harfli Proje: Yıkama İşi</span></p>

  <p class="normal">Dokuzuncu madde: İşbu mukaveleye eklenmiş harita ve listelerde gösterilen yolların içerisinde yalnız orta kısmı ve yan yaya yolları paket; asfalt ve yahut karo olan caddeler haftada bir defa yıkanacaktır.</p>

  <p class="normal">Bilumum caddelerin yıkanması yedi günden ibaret bir fasıla dâhilinde muntazaman işleyecek olan amele takımlarıyla nöbetleşe temin edilecek ve işbu tertip olunan postaların yıkayacağı caddelerin listesiyle sulama günü, Şehremâneti'ne kumpanya tarafından bildirilecektir.</p>

  <p class="normal">Yedi gün sonunda bilumum sokaklar tamamıyla yıkanmış olup sekizinci gün yine aynı hal devam edecektir.</p>

  <p class="normal"><span class="ideitalik">Sulama Şekli:</span></p>

  <p class="normal">Şirket, yaya yollarının sulanmasını, sulama ağızlıklarına takılacak hareketli hortum ve borular ile şirketin kendi amelesi vasıtasıyla icra edecek; çamurlarla mülevves sular, yaya kaldırımlarının boyundaki oluklar ve süpürgeler vasıtasıyla lağımlara gönderilecektir.</p>

  <p class="normal">Sokakların yıkanmasına, zikrolunan düzenle şafak ile başlanıp yıkamanın bir an evvel tamamlanmasına gayret olunacaktır. Sokaklar yıkandıkları gün sulanmayacaktır. Yalnız Yeni Köprü (Galata Köprüsü) haftada iki defa yıkanacak ve bu da emanet tarafından bildirilecektir.</p>

  <p class="normal">Yıkama işleminden sonra, kirli suların yol üzerinde birikmiş bir halde bırakılmasına asla izin verilmeyecektir. Yağmurlu günlerde yıkanma işine devam olunacaktır.</p>

  <p class="normal">Karlı havalarda, karın yağmasını müteakip şirket yıkama işine devam edecek ve buna muvaffak olmazsa karın gevşemeğe başladığı zaman yıkanma işine başlayacaktır.</p>

  <p class="normal">Şirket kendi memurunu ve malzemesi vasıtasıyla tekmil yıkanma işini, sorumluluğuna alır. Memurların maaşları, âlât ve edevâtın satın alınması ve tamir edilmesi topluca şirkete aittir.</p>

  <p class="normal">Yıkamadan sonra caddelerin temiz bulunması için kâfi miktarda su kullanarak şirket ikinci bir tamamlayıcı temizliğin îfâsını taahhüd eder.</p>

  <p class="normal">Yıkanması lâzım gelen yolların sürekli temizliğinden hiçbir zaman şirket mesul olamaz. Yani sulama esnasında yol üzerinde külliyetli süprüntü, toprak ve çamur yığınları bulunursa, şirket, bunları kaldırmayacağı gibi su ile çamurları da lağımlara ulaştıramayacağından dolayı, fiyat üzerinden indirimi kabul etmeyecektir. Yalnız mezkûr yığınları, toz meydana çıkmaması için, çamur haline getirinceye kadar sulayacaktır.</p>

  <p class="normal">Şirket, Beyoğlu tarafındaki araba duraklarıyla, Taksim-Şişli refüjleri üzerindeki ağaçları yıkayacaktır. Şirket, Unkapanı'ndan Eyüp Sultan'a devam eden yolu (İskele-Eyüp Sultan yolu dahil olduğu halde), beşinci madde hükmü gereğince sulaması kararlaştırılan genel uzunluk dikkate alınarak; fakat yalnız yaya kaldırımları arasındaki mesafeyi haftada bir defa yıkamayı kabul eder. Mukavele hükümleri gereğince sulanması kararlaştırılmış olan sair yeni yollar, yani Topkapı, Yedikule, Ebusuud, Zeyrek vesâir caddeler yıkanmayacaktır. Şirket gerek sulama, gerekse yıkanma işini grev müstesna olmak üzere olağandışı şeyler sebebiyle erteleyemez. İşbu ara vermeler grevden gayri bir sebeple iki günü geçerse Emanet, şirketten fiyat farkı talep edecektir.</p>

  <p class="normal">Onuncu madde: Yıkanma işine ait yazılı maddelerin hükmünün uygulanması için şirket, Emânet-i Celile'den toptan üç bin (3.000) Osmanlı lirası alacaktır. İşbu bedel sulama bedelinin düzenleme şeklini belirten beşinci madde gereğince belirlenecektir.</p>

  <p class="normal">On birinci madde: Emanet, toptan yıkanması lâzım gelen yollardan başka caddeleri yıkamak isterse yahut toptan belirlenmiş olan bir defa yıkamayı arttırmak ister ise şirkete bir hafta evvel haber verecektir. Bununla birlikte bu gibi yolların uzunluğu bin metreden aşağı olmayacaktır.</p>

  <p class="normal">İşbu ilave olunan yıkanma bedeli (fazla olarak yıkanacak alanın) mukavelenamesinin esas bedeli olan 3.000 Osmanlı lirası /0000 metrekare düsturuyla hesap olunacaktır.</p>

  <p class="normal">On ikinci madde: Şirket sulama ve yıkama işinde istihdam edeceği bilumum ameleye tek tip elbise giydirmeye mecburdur. Temizlik işçisi hakkında yürürlükte olan usule uygun olarak, emanet tarafından elbiseler hakkında gönderilecek tebligat derhal uygulanacaktır. Şayet elbiselerin yapılması için icap eden zaman sona erdiği halde kumpanya, amelesine kostüm, çizme ve serpuş giydirmez ise emanet hemen kumpanya hesabına elbise çizme ve serpuşları işçilere dağıtacaktır.</p>

  <p class="normal">Şirketin istihdam edeceği amele iyi ahlaklı kişilerden olacak, aksi durumda olan kişiler istihdam edilmeyecektir.</p>

  <p class="normal">On üçüncü madde: Mukâvelenâme-i hâzıra hükümleri gereğince şirkete ödenmesi lâzım gelen meblağ, Emanet'in genel gelirlerinden ve Nezâfet-i Fenniye Şubesi tahsisâtından ödenecektir.</p>

  <p class="normal">Emânet zamanında ödemesini yapmazsa, şirket taahhütlerini gerçekleştirmede serbest kalacak ve bundan dolayı hiçbir şikâyeti dikkate almayacaktır.</p>

  <p class="normal">On dördüncü madde: Anlaşma tarafları mukaveleyi muhafazaya itina eyleyecekleri gibi, yolların sulanma ve yıkanması işlerinin kolaylaştırılması babında, Emanet-i Celile şirkete karşı lazım gelen yardımı yapacak, mezkûr hizmetlerde şirketin kullanacağı kişileri himaye edecektir.</p>

  <p class="normal">On beşinci madde: İşbu mukavelenamede yazılı mahallerden başka diğer bazı caddelerin daha sulanmasını emanet-i celile talep edecek olursa, ilave olunacak olan bu caddelerin sulanması için mukavelenin altıncı maddesinde açıkça belirtilen altın akça "3.20" kuruştan, yüzde on nispetindeki indirimden zaman-ı emanet istifade edebilecektir. Ancak Emanet-i Celile günde iki defadan az sulama yapılmasını şirketten hiçbir vakit talep edemeyecektir.</p>

  <p class="normal">On altıncı madde: Eğer havada meydana gelecek fevkalade değişiklikten dolayı 15 Teşrînisânî ve gelecek sene 15 Mart tarihleri arasında mukaveleden hariç sulama muamelesinin icrâsı icap ederse, şirket sulamayı günde iki defa olmak ve on üç günü geçmemek şartıyla icra edecektir. Bahsedilen uygulama 1329 senesinin aynı müddeti zarfında fazla olarak sulanan ve aşağıda isimleri yazılı bulunan çarşı-pazara münhasır kalacaktır. Şöyle ki:</p>

  <p class="normal">1-Eminönü'den Alemdar Caddesi yoluyla Darülfünûn'a.</p>

  <p class="normal">2-Eminönü'nden Bâbıâlî Caddesi yoluyla Türbe'ye.</p>

  <p class="normal">3-Eminönü'nden Yeni Köprü yoluyla Galata'ya, ondan Galatasaray'a.</p>

  <p class="normal">4-Tünel'den bed' ile Taksim'e ve Pangaltı'dan bi'l-murûr Hürriyet-i Ebediye Tepesine.</p>

  <p class="normal">5.Galata'dan Beşiktaş'a.</p>

  <p class="normal">İşbu maddede belirtilen çarşı-pazarın belirlenen günlerden fazla sulama yapılması, Emanet tarafından yazılı olarak bildirildiği takdirde işbu sulama bedeli on beşinci maddenin son fıkrasında belirtilen şartlara uygun olarak Emanet tarafından kumpanyaya verilecektir.</p>

  <p class="normal"><span class="ideitalik">Hususî Ağızlıklar:</span></p>

  <p class="normal">On yedinci madde: Hortum ile yapılan sulama uygulamasından başka Emânet marifetiyle, sulama ve süpürme otomobilleri vasıtasıyla, diğer caddelerin sulanması arzu edilirse, bu hususta şirketin büyük çaptaki suyolları güzergâhında emanet tarafından gösterilecek noktalarda, sırf sulama ve süpürme otomobillerine mahsus olmak üzere koyulacak otuz adet hususî sulama ağızlıklarından mezkûr hususa gerekli suyu şirket verecektir.</p>

  <p class="normal">Bu ağızlıklara mahsus olmak üzere birer su saati, yaya kaldırımlarının kenarında bulunan demir kapaklı baca içerisine koyulacaktır. Su saati hariç olarak mezkûr ağızlıkların tesis masrafı (450) dört yüz elli Osmanlı lirası olacağı anlaşılmıştır.</p>

  <p class="normal">Masrafların şirkete ödettirilmesi konusunda yalnız üç sene için sulama ve yıkama tutarının toplamı olan miktara beher sene yüz elli (150) Osmanlı lirası ilave olunacak, bu para her sene kumpanyaya ödettirilecektir; bununla birlikte yalnız gelecek mukavelede saatler kumpanyaya ait bulunacaktır. Gerek şube borularının, racorddmandların ve gerekse şirkete ait saatlerin korunması şirkete aittir. Ağızlıkların kurulumu için senelik yüz elli (150) liradan başka, saatler tarafından kaydedilecek ve yazılacak su miktarının toplamı her metreküp karşılığında altmış paradan hesapla Emanet tarafından kumpanyaya verilecektir.</p>

  <p class="normal">Mezkûr saatler şirket ile Emanet'in mühürleri altında bulundurulacak ve bunlardan herhangi birinin tamiri, emanet tarafından görevlendirilen bir memur gözetiminde yapılabilecektir.</p>

  <p class="normal">İşbu mukavelenamenin müddeti olan üç sene zarfında Emânet sulama ve süpürme otomobillerine ait ağızlıkların adedini arttırmak isterse, şirket mezkûr ağızlıkları yukarıdaki şartlar çerçevesinde toplamda elli adede ulaştıracaktır.</p>

  <p class="normal">On sekizinci madde: İşbu mukavele müddeti üç senedir; yani 15 Nisan 330/28 Nisan 1914'ten, 14 Nisan 333/14 Nisan 1917 tarihine kadardır. Şayet Şehremâneti üç sene sonra yine mukaveleyi yenilemek isterse müddettin sona ermesinden on beş gün evvel şirkete bilgi verecektir.</p>

  <p class="normal">On dokuzuncu madde: İşbu mukavelename üç nüsha olarak düzenlenecek, biri kumpanyada, diğeri muhasebede ve biri de Nezâfet-i Fenniyye Şubesi'nde saklanacaktır.</p>

  <p class="normal">Toplam Hesap: 4.200 Osmanlı lirası sulama, 3.000 Osmanlı lirası yıkama, 150 Osmanlı lirası 30 adet ağızlık, 835 Osmanlı lirası üç büyük yol ve 167 lira yedi küçük yol için, 1914 senesine mahsus toplam 8.352 Osmanlı lirası hesaplanmıştır. Üç büyük yolun 1914 senesine nispeten bir buçuk aylık fazla sulama bedeli olan 188 Osmanlı lirası zam olursa 8.540 Osmanlı lirası 1331/1915 ve 1332/1916 seneleri için şirkete verilecek ve bundan başka yalnız otomobillere alınan su bedelleri ayrıca fatura üzerinden hesap olunarak şirkete ödenecektir.</p>

  <p class="normal">İstanbul'daki belediyecilik çalışmalarının özellikle şehrin temizliği konusundaki faaliyetlerin başarılı olmasında Cemil Paşa döneminin Nezafet-i Fenniye Müdürü Mühendis Selahaddin Bey'in de büyük katkıları olduğu unutulmamalıdır. Bu dönemde öteye beriye çöp atılmaması için bazı noktalara sandıklar, sepetler konularak önemli hizmetler gerçekleştirildiği bilinmektedir. Yukarıda da ifade edildiği gibi fenni temizliğe uygun temizlik ahırları ve çöp arabalarının imalatı için uygun yerler yapılmıştır. Balat Araba İmalathanesi ile Ahırkapı'daki ahır bu zamanda inşa edilmiştir. <sup class="calibre3"><a href="../Text/tanzimat_split_189.html#footnote-241-141" id="footnote-241-141-backlink">[141]</a></sup></p>

  <p class="normal">I. Dünya Savaşı'nın çıkması, İstanbul'da temizlik adına kurulan sistemi iflas ettirmiştir. Belediyenin temizlik için kullandığı bütün arabalar ve hayvanlara ordu el koymuş, ayrıca temizlik işçileri silâh altına alınarak şehrin tanzifatı kadın ve çocuklara bırakılmıştır. Böylece binlerce lira harcanarak kurulan düzen tamamen yok olmuştur.</p>
</body>
</html>
