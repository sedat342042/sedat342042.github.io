<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXI</h2>

  <p>Trende uyumaya bile çalışmamıştı Vronski. Koltuğunda oturdu sabaha dek. Kâh önüne, kâh vagona girip çıkanlara bakıyordu. Onu tanımayanları aşırı sakin görünüşüyle şaşırtır, heyecanlandırırdı. Oysa şimdi bir mağrur, kendine güven dolu bir duruşu vardı. Çevresindeki insanlara birer eşyaymışlar gibi bakıyordu. Karşısında oturan bölge mahkemesi görevlilerinden genç, sinirli bir adam bu görünüşünden ötürü nefret ediyordu ondan. Genç adam, kendisinin bir eşya değil, bir insan olduğunu ona hissettirmek için ondan ateş istiyor, onunla konuşuyor, koluna bile dokunuyordu. Ama Vronski hâlâ bir fenere baktığı gibi ilgisiz bakıyordu ona. Genç adam, karşısındakinin onu böylesine umursamamasının sinirlerini bozmakta olduğunu hissediyor, gözünü kaşını oynatıyordu.</p>

  <p>Vronski'nin bir şeyi, bir kimseyi gördüğü yoktu. Mutluluktan göklerde uçuyordu. Anna'nın üzerinde bir etkisi olduğuna inanmasından gelmiyordu bu mutluluğu –henüz inanamıyordu böyle bir şeye– onu böylesine mutlu eden, ona bu gururu veren Anna'nın onun üzerinde uyandırdığı etkiydi.</p>

  <p>Bu işin sonunun nereye varacağını bilmiyordu. Düşünmüyordu bile bunu. Şimdiye dek başıboş bırakılmış günlerinin bir noktada toplandığını, korkunç bir enerjiyle pırıl pırıl bir amaca yöneldiğini hissediyordu. Mutlu ediyordu onu bu. Yalnız bir şeyi biliyordu: Anna'ya gerçeği söylemişti. Anna'nın yanında olmak için trene binmişti. Artık onun için hayatta tadabileceği tek mutluluk, yaşamın tek anlamı Anna'yı görmek, onun sesini duymaktı. Bologova İstasyonu'nda bir soda içmek için trenden indiğinde Anna'yı görünce ona önce –elinde olmadan– ne düşündüğünü söylemesinin nedeni buydu. Bunu ona söylediği için Anna bunu şimdi bildiği, bunun üzerine düşündüğü için sevinçliydi Vronski. Gece hiç uyumadı. Vagonuna döndükten sonra, Anna'yı gördüğü bütün durumları, onun bütün sözlerini sırasıyla bir bir düşünmeye koyuldu. Gelecekte gerçekleşebilecek hayalleri yüreği duracakmış gibi heyecanlandırıyordu onu. Bir bir geçiyordu gözünün önünden.</p>

  <p>Petersburg'da trenden indiğinde, uykusuz geçen bir geceden sonra, kendini soğuk bir duş almış gibi dinç, canlı hissediyordu. Vagonun kapısında durmuş, Anna'nın çıkmasını bekliyordu. Elinde olmadan gülümseyerek, "Bir daha göreceğim onu," diye geçiriyordu içinden. "Yürüyüşünü göreceğim, yüzünü... Bir şey söyleyecek, başını çevirip bakacak bana, gülümseyecek bile belki..." Ama Anna'yı görmeden kocasını gördü. Gar şefi kalabalığın arasında saygıyla yol gösteriyordu ona. "Ah, evet, kocası!" Kocasının Anna ile ilişiği olan bir insan olduğunu ancak şimdi anlıyordu Vronski. Anna'nın bir kocası olduğunu biliyor; ama onun var olduğuna inanmıyordu. Onun varlığına, onu başıyla, omuzlarıyla, siyah pantolonu içinde bacaklarıyla gördükten sonra inanabilmişti ancak. Bu kocanın, bir mal sahibi rahatlığıyla Anna'nın elinden tuttuğunu gördükten sonra da kuşkusu kalmadı bundan.</p>

  <p>Aleksey Aleksandroviç'in Petersburglulara özgü taptaze yüzünü, kendine güven dolu tavrını, melon şapkasını, hafif kambur sırtını görünce onun varlığına iyice inanmıştı artık. Tatsız bir duyguya kapılmıştı. Bu duygu, susuzluktan dili damağı kurumuş bir insanın, bir su kaynağına varıp da kaynağın içinde, sudan içeceği kadar içip sonra da onu bulandırmış bir köpekle, koyunla ya da bir domuzla karşılaştığı anda kapılacağı duyguyu andırıyordu. Vronski'ye en çok dokunan Aleksey Aleksandroviç'in kalçalarını, küt bacaklarını oynatarak yürümesiydi. Anna'yı sevmek hakkının yalnız kendisinin olduğundan kuşkusu yoktu. Ama Anna hep aynı Anna'ydı. Görünüşü de aynıydı. Vronski'nin ruhunu canlılıkla, heyecanla, mutlulukla dolduruyordu. Vronski, ikinci mevki vagonundan çıkıp koşarak yanına gelen Alman uşağına eşyaları alıp gitmesini söyledi. Kendi Anna'nın yanına gitti. Karı kocanın karşılaşmasını görmüştü. Tutulmuş bir insanın sezgi gücüyle Anna'nın kocasıyla konuşurken sıkıldığını fark etmişti. "Hayır, sevmiyor kocasını, sevemez de," diye geçirdi içinden.</p>

  <p>Vronski, Anna Arkadyevna'ya arkadan yaklaşırken, Anna'nın onun yaklaştığını hissettiğini, başını hafifçe çevirip baktığını, onu görüp gene kocasına döndüğünü fark edince bir sevinç duydu içinde.</p>

  <p>Karı kocanın önünde saygıyla eğildi:</p>

  <p>— Geceyi iyi geçirdiniz mi efendim? diye sordu.</p>

  <p>Karı kocayı birlikte selamlamakla Aleksey Aleksandroviç'e bu selamı kendine verilmiş saymak, onu tanımak ya da hiç tanımamak, yani istediği gibi davranmak olanağını vermiş oluyordu.</p>

  <p>Anna:</p>

  <p>— Teşekkür ederim, dedi, çok rahattım.</p>

  <p>Anna Arkadyevna'nın yüzünde bir yorgunluk vardı. Kendini kâh gülümsemesinde, kâh gözlerinde gösteren o canlılığı yoktu şimdi. Ama Vronski'ye bakarken gözlerinde bir an bir şey yanıp sönmüştü. Bu parıltı hemen kaybolmuştu. Ama Vronski'yi mutlu etmeye yetmişti. Anna, Vronski'yi tanıyıp tanımadığını anlamak için dönüp kocasına baktı. Aleksey Aleksandroviç, Vronski'ye canı sıkkın, kim olduğunu dalgın dalgın çıkarmaya çalışarak bakıyordu. Vronski'nin soğukkanlılığı, kendine güveni burada, baltanın taşa gelmesi gibi, Aleksey Aleksandroviç'in soğuk kendine güvenine çarptı.</p>

  <p>Anna:</p>

  <p>— Kont Vronski, dedi.</p>

  <p>Aleksey Aleksandroviç, umursamaz bir tavırla elini uzattı.</p>

  <p>— Ah dedi. Tanışıyoruz galiba.</p>

  <p>Ağzından çıkan her sözcük pek değerliymiş gibi tane tane konuşarak ekledi:</p>

  <p>— Annesiyle gittin, oğluyla döndün...</p>

  <p>Vronski'ye döndü:</p>

  <p>— İzinden dönüyor olmalısınız?</p>

  <p>Yanıt beklemeden karısına döndü gene, şakacı tavrıyla:</p>

  <p>— Nasıl, ayrılırken çok gözyaşı döktünüz mü Moskova'da?</p>

  <p>Aleksey Aleksandroviç karısına dönmekle Vronski'ye yalnız kalmak istediğini anlatmış oluyordu. Sonra Vronski'ye döndü gene, hafifçe şapkasına dokundu. Ama Vronski Anna Arkadyevna'ya:</p>

  <p>— Sanırım, evinize gelmek onuruna erişeceğim, dedi.</p>

  <p>Aleksey Aleksandroviç yorgun gözlerle baktı Vronski'ye. Soğuk:</p>

  <p>— Çok sevindirirsiniz bizi, dedi. Pazartesileridir konuk günümüz.</p>

  <p>Sonra hepten bıraktı Vronski'yi, karısına döndü. Aynı şakacı tavrıyla sürdürdü konuşmasını:</p>

  <p>— Seni karşılamak, şefkatimi gösterebilmek için yarım saat boş zamanımın olması çok iyi oldu.</p>

  <p>Anna, arkalarından gelen Vronski'nin ayak sesine elinde olmadan kulak vererek o da şakayla:</p>

  <p>— Gözümde çok büyüteyim diye şefkatinden üzerine basa basa söz ediyorsun, dedi.</p>

  <p>"Bana ne senin şefkatinden" diye geçirdi içinden. Sonra, o Moskova'dayken, Seryoja'nın neler yaptığını sordu.</p>

  <p>— Çok iyiydi! Mariette, çok uslu durduğunu söylüyor... Üzüleceksin; ama gene söyleyeyim... kocan kadar aramadı seni. Bana bir gün bağışladığın için bir kez daha merci sana canım. Sevgili semaverimiz çok sevinecek. (Aleksey Aleksandroviç, en küçük bir şeyden hemen heyecanlandığı, coştuğu için ünlü Kontes Lidiya İvanovna'ya Semaver adını takmıştı.) Kaç kez sordu seni. Biliyor musun, beni dinlersen bugün ilk işin ona gitmek olsun. Herkesin derdiyle kendi derdiymiş gibi ilgilenir. Şimdi işi gücü bıraktı, Oblonskilerin barışmaları için çalışıp didiniyor.</p>

  <p>Kontes Lidiya İvanovna, Anna'nın kocasının yakın dostu, Petersburg sosyetesinin gruplarından birinin en önemli kişisiydi. Anna Arkadyevna, kocasının yakınlığı yüzünden, sosyetenin grupları içinde bu gruba en yakındı.</p>

  <p>— Evet, dedi. Yazdım ona zaten.</p>

  <p>— Ama her şeyi ayrıntısıyla öğrenmek istiyor. Yorgun değilsen bir uğrayıver canım. Kondratiy kupa arabasıyla bırakır seni. Ben komiteye gidiyorum.</p>

  <p>Aleksey Aleksandroviç şimdi ciddi konuşuyordu:</p>

  <p>— Yalnız başıma yemek yemekten kurtuldum artık... Ne kadar alıştığımı bilemezsin seninle...</p>

  <p>Aleksey Aleksandroviç karısının elini uzun uzun sıktıktan sonra, anlamlı gülümseyerek kupa arabasına bindirdi onu.</p>
</body>
</html>
