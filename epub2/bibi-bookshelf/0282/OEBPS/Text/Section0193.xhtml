<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXIV</h2>

  <p>Doli:</p>

  <p>— O zaman, olanağı varsa bu durumunu düzeltmen gerekir. Anna birden bambaşka, sakin üzgün bir sesle:</p>

  <p>— Evet, dedi. Olanağı varsa.</p>

  <p>— Boşanamaz mısın yoksa? Kocanın razı olduğunu söylediler bana.</p>

  <p>— Doli, bu konuda konuşmak istemiyorum.</p>

  <p>Anna'nın yüzünde bir ıstırap anlatımı fark edince çabuk çabuk konuşarak:</p>

  <p>— Pekâlâ konuşmayalım, dedi Darya Aleksandrovna. Durumuna çok karamsar baktığını görüyorum.</p>

  <p>— Ben mi? Hiç de. Çok neşeli, mutluyum. Gördün ya, <i>jefais de s passions,</i><a href="../Text/Section0260.xhtml#Footnote0158" id="Feedback0158"><sup>[158]</sup></a> Veslovski...</p>

  <p>Darya Aleksandrovna konuyu değiştirmek amacıyla:</p>

  <p>— Evet, dedi. Doğrusunu söylemek gerekirse, Veslovski'nin tavrı hiç hoşuma gitmedi.</p>

  <p>— Ah, hiç de öyle değil Aleksey'i eğlendiriyor bu, hepsi o kadar. Ama daha çocuk o. Tam anlamıyla avcumun içindedir. Anlayacağın, istediğim yana çeviriyorum onu. Senin Grişa'dan farkı yok... Doli! Her şeye kötümser baktığımı söylüyorsun. (Birden değiştirmişti konuyu Anna.) Anlayamazsın sen. Çok korkunç bir şeydir bu. Aslında hiç bakmamaya çalışıyorum...</p>

  <p>— Ama bence gerekli bu. Yapılabilecek her şeyi yapmak gerek.</p>

  <p>— Ama nedir yapılabilecek olan? Hiçbir şey. Aleksey ile evlenmemi, bunu hiç düşünmediğimi söylüyorsun. Bunu hiç düşünmediğimi!</p>

  <p>"Bunu hiç düşünmediğimi!" diye yinelerken yüzü kıpkırmızı olmuştu. Ayağa kalktı. Göğsünü öne çıkardı, derin bir soluk aldı. Her zamanki yumuşak yürüyüşüyle –arada bir durarak– bir aşağı bir yukarı dolaşmaya başladı odanın içinde.</p>

  <p>— Ben mi düşünmüyorum? diye sürdürdü konuşmasını. Düşünmediğim, düşündüğüm için de kendi kendime sitem etmediğim bir gün, bir saat olmuyor... Sitem ediyorum kendime, çünkü bu konuda düşündüklerim çıldırtıyor insanı. Evet, çıldırabilirim. Bunu düşünmeye başladığım zaman morfinle uyuyabiliyorum ancak. Neyse, sakin sakin konuşalım. Boşan diyorlar. Bir kere, o boşamaz beni. Şimdi Kontes Lidiya İvanovna'nın etkisi altındadır.</p>

  <p>Darya Aleksandrovna sandalyede dimdik oturuyor, yüzünde bir acıma, yakın ilgi anlatımıyla başını çevirmiş, odanın içinde dolaşan Anna'ya bakıyordu. Alçak sesle:</p>

  <p>— Bir denemek gerek, dedi.</p>

  <p>Anna, binlerce kez düşündüğü, artık ezberlediği bir şeyden söz ediyormuş gibi:</p>

  <p>— Tutalım ki denedim, dedi. Ne demektir bu? Şu demektir: Benim, ondan nefret eden; ama gene de kendini ona karşı suçlu hisseden –onu yüce gönüllü de sayarım– benim ona mektup yazacak kadar küçülmem demektir... Hadi tutalım kendimi zorladım, yaptım bunu. Ya hakaret dolu ya da isteğimi kabul ettiğini bildiren bir mektup alacağım ondan. Pekâlâ razı oldu diyelim... (Anna o anda odanın en uzak köşesindeydi. Durdu orada, pencerenin perdesiyle bir şeyler yapıyordu.) Razı oldu diyelim, peki ya oğ... oğlum? Vermeyecektir onu bana kuşkusuz. O da benim terk ettiğim babasının yanında, benden nefret ederek büyüyecek. İkisini de aynı derecede –ama kendimden çok– sevdiğimi anlamaya çalış. İkisini, Seryoja ile Aleksey'i...</p>

  <p>Anna, odanın orta yerine çıktı, ellerini göğsüne bastırarak durdu Doli'nin karşısında. Bedeni beyaz geceliği içinde pek uzun, geniş görünüyordu. Başını önüne eğmiş, kaşlarının altından parlayan nemli gözleriyle yamalı geceliğinin içinde acıklı bir görünüşü olan ufak tefek, heyecandan zangır zangır titreyen Doli'ye bakıyordu.</p>

  <p>— Yalnız ikisini seviyorum. Ama biri ötekinden uzaklaştırıyor beni, ikisini bir araya getiremem. Oysa benim için gerekli olan tek şey, ikisiyle bir arada bulunmaktır. Bu olmadıktan sonra hiçbir şeyin önemi yok benim için. Hiçbir şeyi umursamam, hiçbir şeyi.</p>

  <p>Nasıl olsa bir türlü sona erecek bu. İşte bu yüzden konuşamıyorum bu konuda, konuşmak da istemiyorum. Onun için sitem etme bana. Hiçbir şey için suçlama beni. Bana acı veren şeyi anlamayacak kadar temiz bir yaratıksın sen.</p>

  <p>Anna yaklaştı, Doli'nin yanına oturdu. Yüzüne suçluymuş gibi bakarak elini eline aldı.</p>

  <p>— Ne düşünüyorsun? Ne düşünüyorsun benimle ilgili? Hor görme beni. Hor görülmeye değmem. Mutsuzum. Dünyada gerçek mutsuz olan biri varsa o da benim...</p>

  <p>Başını öte yana çevirip ağlamaya başladı Anna.</p>

  <p>Doli yalnız kalınca duasını okuduktan sonra yattı. Anna ile konuşurken bütün kalbiyle acıyordu ona. Ama şimdi onu düşünmeye zorlayamıyordu kendini. Evinin, çocuklarının anısı onun için yepyeni, değişik bir güzellikle, yepyeni bir ışıkla aydınlanmışlardı belleğinde. Bu dünya şimdi ona öylesine değerli, sevimli görünmüştü ki, bu dünyanın dışında bir gün daha geçirmeyi istemiyordu. Ne olursa olsun, sabah dönmeye karar verdi.</p>

  <p>Bu arada Anna odasına gitmiş, bir kadeh almış, içine çoğunluğu morfin olan bir ilaçtan birkaç damla damlatıp içmişti. Bir süre kıpırdamadan oturduktan sonra sakinleşmiş, neşeli bir ruhsal durum içinde yatak odasına geçmişti.</p>

  <p>Anna yatak odasına girince Vronski dikkatle baktı yüzüne. Doli'nin odasında bu kadar uzun süre kaldığına göre, Anna ile Doli'nin arasında geçmiş olması gereken konuşmanın izlerini aradı yüzünde. Ama Anna'nın duygulu –sıkılgan– bir şeyler gizleyen yüz anlatımında –çok iyi tanımasına karşın– onu hâlâ büyüleyen güzelliğinden başka bir şey bulamadı. Güzelliğinin Anna da farkındaydı ve bunun Vronski'yi etkilemesini istediği belliydi. Vronski, orada ne konuştuklarını sormak istemiyordu Anna'ya. Onun kendiliğinden bir şeyler söyleyeceğini umuyordu. Yalnızca şu kadar söyledi Anna:</p>

  <p>— Doli'den hoşlanmana sevindim. Hoşlandın, değil mi?</p>

  <p>— Eskiden beri tanırım onu zaten. Çok iyi bir insan olduğu belli; <i>terre-à-terre.</i><a href="../Text/Section0260.xhtml#Footnote0159" id="Feedback0159"><sup>[159]</sup></a> Yine de çok sevindim geldiğine.</p>

  <p>Anna'nın elini tuttu Vronski. Soru dolu bakışını gözlerinin içine dikti.</p>

  <p>Anna onun bu bakışını başka anlama çekip gülümsedi.</p>

  <p style="text-align: center;">* * *</p>

  <p>Devrisi sabah ev sahiplerinin ricalarına karşın, yola çıkmaya hazırlandı Darya Aleksandrovna. Levin'in arabacısı, sırtında eski ceketi, başında posta arabacılarınınkini andıran şapkasıyla atları değişik renklerde, çamurlukları yamalı binek arabasına binmiş, yüzünde bir can sıkıntısı ile kararlılık anlatımı, üzeri örtülü, önü çakıl dökülü kapıya geldi.</p>

  <p>Prenses Varvara ile erkeklerle vedalaşmak çok tatsız geldi Darya Aleksandrovna'ya. Bir gün bir arada kaldıktan sonra, o da ev sahipleri de birbirlerine uymadıklarını, ayrılmalarının daha iyi olacağını hissetmişlerdi. Yalnız Anna üzülüyordu. Doli gittikten sonra, onun bu ziyaretiyle ruhunda ayaklanan duygulara artık kimsenin ilişmeyeceğini biliyordu. Bu duygulara dokunulması acı veriyordu ona. Ama bunun, onun ruhunun en iyi bölümü olduğunu, yaşam biçiminin, ruhunda bu en iyi bölümü çabucak örttüğünü biliyordu gene de.</p>

  <p>Kırlara açılınca içinde tatlı bir ferahlık duydu Darya Aleksandrovna. Tam adamlarına Vronskilerin evinden hoşlanıp hoşlanmadıklarını sormaya hazırlanıyordu ki, arabacı Filipp kendi başladı söze.</p>

  <p>— Zengin olmasına zenginler; ama atlara ancak üç ölçek yulaf verdiler. Daha horozlar ötmeden yulafın tanesi kalmamıştı. Üç ölçek neye yeter? Hayvanların dişinin kovuğunu doldurmaz. Bugün hanlarda bile kırk beş kapiğe veriyorlar ölçeğini. Biz, gelenlerin hayvanlarına yiyebildiği kadar veririz yulafı.</p>

  <p>Kâtip doğruladı:</p>

  <p>— Beyin eli çok sıkı.</p>

  <p>Doli:</p>

  <p>— Ee, atları hoşuna gitti mi? diye sordu.</p>

  <p>— Atlarına diyecek yok. Beslenmeleri de iyi. Ama sıkıcı bir şey vardı orada Darya Aleksandrovna. (Arabacı içtenlik okunan güzel yüzünü Doli'ye çevirdi.) Nasıl anlatsam size...</p>

  <p>— Evet, ben de sıkıldım. Ee, akşama varır mıyız eve?</p>

  <p>— Varmamız gerek.</p>

  <p>Darya Aleksandrovna eve dönüp herkesi sağlık, esenlik içinde bulunca gezisini heyecanla anlatmaya başladı. Onu çok iyi karşıladıklarından, orada gördüğü lüksten, Vronskilerin güzel yaşayışlarından, eğlencelerinden söz etti. Kötü hiçbir şey söylemedi onlar üzerine.</p>

  <p>Orada içini dolduran o belirsiz hoşnutsuzluğu, sıkılganlığı unutmuş, bütün içtenliğiyle şöyle söylüyordu şimdi:</p>

  <p>— Ne cana yakın, ne duygulu insanlar olduklarını anlamak için yakından tanımak gerekir Anna ile Vronski'yi. Ben tanıyorum onları.</p>
</body>
</html>
