<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXV</h2>

  <p>Nikolay Levin alnını kırıştırıp sinirli birtakım hareketler yaparak:</p>

  <p>— Görüyorsun işte, dedi.</p>

  <p>Ne söyleyeceğine, ne yapacağına karar vermekte güçlük çekiyordu sanki. Odanın köşesindeki, birbirine bağlı demir çubukları gösterip sürdürdü konuşmasını:</p>

  <p>— Görüyorsun ya... Şunları görüyor musun? Yeni girişeceğimiz bir işin başlangıcıdır bunlar. Bir üretim kooperatifi...</p>

  <p>Konstantin dinlemiyordu. Ağabeyinin renksiz, veremli yüzüne bakıyor, ona giderek daha çok acıyordu. Kuracakları kooperatif üzerine, ağabeyinin anlattıklarını dinlemeye kendini zorlayamazdı. Bu kooperatifin, kendi kendilerini küçük görmekten kurtulmak için sarıldıkları bir cankurtaran simidi olduğunun farkındaydı. Nikolay Levin anlatıyordu:</p>

  <p>— Kapitalin işçiyi sömürdüğünü, ezdiğini biliyoruz. Bizde işçiler, mujikler emeğin bütün yükünü omuzlarında taşımalarına karşın, öyle bir durumda tutulmaktadırlar ki, ne kadar çalışırlarsa çalışsınlar, hayvanca yaşamaktan kurtulamazlar. Kazançlarının, durumlarını düzeltmek, boş zaman bulmak, böylece bir şeyler öğrenmek için kullanabilecekleri artanını kapitalistler işçilerin elinden almaktadırlar. Düzen böyle kurulmuştur. İşçiler ne denli çok çalışırlarsa, zenginler o ölçüde palazlanırlar. İşçilerin hayvanca yaşayışı da değişmez. Bu böyle sürüp gitmemeli.</p>

  <p>Sözünü bitirince soru dolu bakışım kardeşine dikti.</p>

  <p>Konstantin, ağabeyinin çıkık elmacık kemiklerinin altında beliren kırmızılığa bakarak:</p>

  <p>— Evet, doğru, dedi.</p>

  <p>— İşte biz bütün üretimin, kazancın, en önemli üretim araçlarının çalışanlar arasında ortak olacağı bir tesfiye kooperatifi kuracağız.</p>

  <p>— Kooperatif nerede kurulacak? diye sordu Konstantin Levin...</p>

  <p>— Kazan ilinin Vozdrem köyünde.</p>

  <p>— Niçin orada kuruyorsunuz? Bence köylülerin işleri zaten başlarından aşkın. Tesfiye atölyesinin köyde işi ne?</p>

  <p>Kardeşinin itirazına sinirlenen Nikolay Levin:</p>

  <p>— İşi mi ne? dedi. Çünkü köylüler eskiden olduğu gibi günümüzde de köledir. Onları bu kölelikten kurtarmak için yapılan çalışmalar sizin de sayın ağabeyiniz Sergey İvaniç'ın da pek hoşuna gitmez, biliyorum.</p>

  <p>Konstantin Levin karanlık, pis odaya göz gezdirirken göğüs geçirdi. Onun bu göğüs geçirmesi Nikolay'ı, daha da sinirlendirmişti sanki.</p>

  <p>— Sergey İvaniç ile sizin aristokrat dünya görüşünüzü biliyorum, diye sürdürdü konuşmasını. Ağabeyinizin, bütün zekâsını, günümüzün kötülüklerini, pisliklerini temize çıkarmaya harcadığını da biliyorum.</p>

  <p>Levin gülümsedi:</p>

  <p>— Hayır, dedi. Hem ne diye Sergey İvaniç'i karıştırıyorsun?</p>

  <p>Sergey İvaniç'in adı geçince Nikolay Levin birden:</p>

  <p>— Sergey İvaniç'ten mı? diye bağırdı. Ne diye olduğunu söyleyeyim! Şunun için ki... Evet, sözü edilecek bir tek şey var ortada... Bana niçin geldiğin... Giriştiğimiz işi küçük görüyorsun, öyleyse yolun açık olsun, defol!</p>

  <p>Oturduğu sandalyeden ayağa fırlamış, bağırıyordu:</p>

  <p>— Defol... hadi defol...</p>

  <p>Konstantin Levin ürkek:</p>

  <p>— Küçük falan gördüğüm yok, dedi. Bu konuda tartışmaya bile girmem.</p>

  <p>Tam o sırada Mariya Nikolayevna döndü. Nikolay Levin başını çevirip öfkeyle baktı ona. Kadın çabuk adımlarla yanına geldi, alçak sesle bir şeyler söyledi.</p>

  <p>Nikolay Levin, sakinleşip sık sık soluyarak alçak sesle:</p>

  <p>— Hastayım, çabuk sinirleniyorum, dedi. Üstelik sen de Sergey İvaniç'ten, onun yazısından söz ettin... Bu öyle saçma, öylesine yalan, öylesine kendi kendini aldatma dolu bir şey ki! Adaletin ne olduğundan habersiz bir insan adalet üzerine ne yazabilir?</p>

  <p>Nikolay yeniden masaya oturdu. Masanın üzerine dökülmüş sigara artıklarını, yer açmak için masanın ta ortasına itti. Kritski'ye:</p>

  <p>— Okudunuz mu o yazıyı? diye sordu.</p>

  <p>Kritski, konuşmaya katılmak istemediğini belli eden bir soğuklukla:</p>

  <p>— Okumadım, dedi.</p>

  <p>Nikolay Levin sinirli:</p>

  <p>— Neden? diye sordu.</p>

  <p>— Bunun için zaman kaybetmeyi yersiz buluyorum da ondan.</p>

  <p>— Bunun zaman kaybetmek olduğunu nereden biliyorsunuz, söyler misiniz? Birçok insan anlayamaz bu yazıyı, onların anlayamayacağı kadar derin anlamlıdır çünkü.</p>

  <p>— Ama benim için öyle değil, o yazıda söylenmek istenenlerin aslını bildiğim için zayıf yanlarını hemen yakalıyorum.</p>

  <p>Hepsi sustu. Kritski ağır ağır ayağa kalktı, şapkasına uzandı.</p>

  <p>— Yemek yemeyecek misiniz? Güle güle öyleyse. Yarın tesfiyeciye gelin.</p>

  <p>Kritski çıkınca Nikolay Levin gülümsedi, göz kırptı.</p>

  <p>— O da kötülerden, dedi. Görüyorum ki...</p>

  <p>Ama o anda Kritski kapıdan ona seslendi. Nikolay:</p>

  <p>— Daha ne istiyorsunuz? dedi.</p>

  <p>Koridora çıktı. Levin odada Mariya Nikolayevna ile yalnız kalınca:</p>

  <p>— Çoktan beri mi ağabeyimlesiniz? diye sordu.</p>

  <p>— İki yıl oluyor. Sağlık durumu çok kötü. Çok içiyor.</p>

  <p>— Ne içiyor?</p>

  <p>— Votka. Oysa dokunuyor ona.</p>

  <p>Levin:</p>

  <p>— Çok mu dokunuyor? diye fısıldadı.</p>

  <p>Mariya Nikolayevna, kapıdan girmekte olan Nikolay Levin'e korkuyla baktı.</p>

  <p>— Evet, dedi.</p>

  <p>Nikolay, kaşlarını çattı. Kuşkulu bakışlarla bir Mariya'ya, bir kardeşine baktı.</p>

  <p>— Ne konuşuyordunuz? diye sordu. Ne?</p>

  <p>Konstantin ne söyleyeceğini bilemeden:</p>

  <p>— Hiç, dedi.</p>

  <p>Nikolay, boynunu iki yana oynatarak alçak sesle:</p>

  <p>— Söylemek istemiyorsunuz demek, dedi. Pekâlâ, nasıl isterseniz. Yalnız, bu kadınla konuşacağın bir şeyin olamaz senin. O, kaba bir kadındır, sense bir beyefendi.</p>

  <p>Sonra sesini yükseltti gene:</p>

  <p>— Görüyorum ki her şeyi anladın, kendince bir paha biçtin. Yaptığım delilikler yüzünden acıyorsun bana.</p>

  <p>Mariya Nikolayevna ona yaklaşıp fısıldadı gene:</p>

  <p>— Nikolay Dmitriç, Nikolay Dmitriç...</p>

  <p>Nikolay:</p>

  <p>— Hadi, peki peki, dedi. Yemek ne oldu?</p>

  <p>Tepsiyle gelen garsonu görünce:</p>

  <p>— Geldi işte, diye ekledi. Buraya koy, buraya.</p>

  <p>Hemen votkayı aldı, bir kadeh doldurdu, bir dikişte hepsini içti. Birden neşelenmişti. Kardeşine:</p>

  <p>— İç, dedi. İstiyor musun? Neyse, Sergey İvaniç'i boş ver. Yeter ondan söz ettiğimiz. Seni gördüğüme sevindim. Aramızda ne geçerse geçsin, yabancı olamayız biz, kardeşiz... Hadi iç. Ne âlemdesin, anlat. İşlerin nasıl?</p>

  <p>Bir parça ekmeği ağzında hırsla çiğnerken bir kadeh daha doldurdu. Konstantin Levin, ağabeyinin hırsla yiyişine, içişine dehşetle bakıyordu. Dikkatini gizlemeye çalışarak:</p>

  <p>— Eskisi gibi, dedi. Köyde yalnız başıma yaşıyorum. Toprakla uğraşıyorum.</p>

  <p>— Neden evlenmiyorsun?</p>

  <p>Konstantin kızardı.</p>

  <p>— Olmadı işte.</p>

  <p>— Neden? Benim için kapanmıştır bu defter. Yaşamımı kendim yıktım. Bunu eskiden de söylerdim, şimdi de söylüyorum. Bana hakkımı o zaman, benim için gerekli olduğu zaman verseydiniz, her şey bambaşka olurdu şimdi.</p>

  <p>Konstantin konuyu değiştirmek için acele etti:</p>

  <p>— Biliyor musun, senin Vanyuşka, Pokrovsk'ta benim yanımda yazıcı olarak çalışıyor.</p>

  <p>Nikolay boynunu oynattı, düşünceye daldı.</p>

  <p>— Anlatsana, Pokrovsk nasıl? Ev olduğu gibi duruyor mu? Kayın ağaçları, bizim ders çalıştığımız oda? Ya bahçıvan Filipp? Hâlâ yaşıyor mu? Kameriyeyi, divanı, ne iyi anımsıyorum... Sakın bir şeyi değiştirme evde. Bir an önce de evlen. Eski düzeni kur gene orada. Ancak o zaman gelirim sana. Karın iyi bir insan olursa kuşkusuz.</p>

  <p>Levin:</p>

  <p>— Hadi şimdi gel, dedi. Bir arada ne güzel bir yaşantımız olur...</p>

  <p>— Orada Sergey İvaniç'le karşılaşmayacağımı bilsem gelirdim.</p>

  <p>— Karşılaşmazsın. Ondan bütünüyle ayrıyım.</p>

  <p>Nikolay, kardeşinin gözlerinin içine ürkek ürkek baktı.</p>

  <p>— Evet, ama ne dersen de, ikimizden birini seçmek zorundasın.</p>

  <p>Ağabeyinin bu ürkekliği, Konstantin'i duygulandırmıştı:</p>

  <p>— Bu konuda benim düşüncemi öğrenmek istiyorsan, söyleyeyim, dedi. Sergey İvaniç'le aranızdaki anlaşmazlıkta ne senden yanayım, ne ondan, ikiniz de haksızsınız. Senin haksızlığın daha çok dıştan, onunki ise içten.</p>

  <p>Nikolay neşeli:</p>

  <p>— Oo! diye haykırdı, anlamışsın durumu, anlamışsın.</p>

  <p>— Ama doğrusunu istersen, senin dostluğun daha değerlidir benim için. Çünkü...</p>

  <p>— Evet, çünkü?</p>

  <p>Mutsuz olduğu, dostluğa gereksinim duyduğu için onun dostluğuna değer verdiğini söyleyemezdi ağabeyine Konstantin. Ama Nikolay, onun bunu söylemek istediğini anladı. Alnı kırıştı. Gene votkaya uzandı.</p>

  <p>Mariya Nikolayevna çıplak, dolgun kolunu uzatıp votka sürahisini tuttu.</p>

  <p>— Yeter artık Nikolay Dmitriç! dedi.</p>

  <p>Nikolay:</p>

  <p>— Bırak! diye bağırdı. Canımı sıkma! Yapıştırırım!</p>

  <p>Mariya Nikolayevna'nın yüzünü sevecen, tatlı bir gülümseme kapladı. Aynı gülümseme Nikolay'a geçti. Mariya Nikolayevna votkayı aldı. Nikolay:</p>

  <p>— Sen bu kadının bir şey anlamadığını sanıyorsun değil mi? dedi. Hepimizden iyi anlıyor her şeyi. Gerçekten hoş, cana yakın bir şey var onda.</p>

  <p>Konstantin, bir şey söylemiş olmak için Mariya Nikolayevna'ya:</p>

  <p>— Bundan önce hiç Moskova'da bulundunuz mu? diye sordu.</p>

  <p>— Siz deme ona. Korkar. Genelevden çıkmak istediği için yargılanırken davaya bakan sulh hukuk yargıcından başka hiç kimse siz dememiştir ona. (Birden yükseltti sesini.) Tanrım, nedir yeryüzündeki bu saçmalıklar! Bu yeni kurumlar, kuruluşlar! Bu sulh mahkemeleri, bölge yönetimi... Ne garip şeyler bütün bunlar!</p>

  <p>Yeni kuruluşlarla çatışmalarını anlatmaya koyuldu.</p>

  <p>Konstantin Levin onu dinliyordu. Bu yeni kuruluşlar üzerine aynı şeyleri düşünmesine karşın bunu sık sık da söz konusu etmesine karşın şimdi bunları ağabeyinin ağzından duymak hiç hoşuna gitmemişti. Şakayla:</p>

  <p>— Öteki dünyada anlayacağız bunları, dedi.</p>

  <p>Nikolay, korku dolu tuhaf bakışını kardeşinin yüzüne dikip:</p>

  <p>— Öteki dünyada mı? dedi. Ah, hiç sevmiyorum öteki dünyayı, hiç sevmiyorum. Gerçi kendimin de başkalarının da bunca bayağılıklarından, saçmalıklarından kurtulmak iyi olurdu ya, ölümden korkuyorum. Çok korkuyorum hem. (Ürperdi.) Hadi bir şey iç. Şarap ister misin? Ya da bir yere gidelim. Çingenelere gitmek ister misin? Biliyor musun, Çingeneleri, Rus halk şarkılarını çok seviyorum.</p>

  <p>Dili dolaşmaya başlamıştı. Bir konudan öbürüne atlıyordu. Konstantin, Maşa'nın da yardımıyla onu bir yere gitmemeye razı edebildi sonunda, iyice sarhoş olmuştu. Yatırdılar onu.</p>

  <p>Maşa, yardıma gereksinim duyarlarsa mektup yazacağına, bir de Nikolay Levin'i, kardeşinin yanına gidip onunla köyde yaşamaya razı etmek için çalışacağına söz verdi Konstantin Levin'e.</p>
</body>
</html>
