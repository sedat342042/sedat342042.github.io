<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VII</h2>

  <p>Koridordan ayak sesleri geldi. Prenses Betsi, gelenin Karenina olduğunu bildiği için Vronski'ye baktı. Vronski kapıya bakıyordu. Yüzünde tuhaf, yeni bir anlam vardı. Salona giren Karenina'ya sevinçle baktı –ısrarlı, aynı zamanda ürkek bir bakıştı bu– ağır ağır hafifçe doğruldu yerinden. Anna, her zamanki gibi dik, bakışının yönünü değiştirmeden, onu sosyetenin öteki kadınlarından ayıran kararlı, hafif, çabuk adım atışıyla birkaç adımda ev sahibesinin yanına vardı, elini sıktı, gülümsedi. Gülümsemesini sürdürerek Vronski'ye baktı. Vronski öne eğilip selam verdi ona, oturması için bir sandalye sürdü.</p>

  <p>Anna, Vronski'nin selamına, başını eğerek karşılık verdi, kızardı, kaşlarını çattı. Ama tanıdıklarına çabuk çabuk selam verir, ellerini sıkarken ev sahibesine döndü:</p>

  <p>— Kontes Lidiya'daydım. Daha erken gelmek istiyordum; ama kalkamadım bir türlü. Sir John oradaydı. Çok ilginç bir insan.</p>

  <p>— Şu misyoner mi?</p>

  <p>— Evet. Hindistan'daki yaşam üzerine son derece ilginç şeyler anlatıyordu.</p>

  <p>Anna'nın gelmesiyle yarıda kesilen konuşma, üflenen bir lambanın alevi gibi yeniden parlamıştı.</p>

  <p>— Sir John mu? Ha, Sir John. Gördüm onu. Güzel konuşuyor. Vlasyeva sırılsıklam âşık ona.</p>

  <p>— Sahi, en küçük Vlasyeva'nın Topov ile evleneceği doğru mu?</p>

  <p>— Evet, kesin karar verilmiş diyorlar.</p>

  <p>— Anasına babasına şaşıyorum. Bunun bir aşk evlenmesi olduğunu söylüyorlar.</p>

  <p>Elçinin karısı:</p>

  <p>— Aşk mı? dedi. Sizin de ilkel düşünceleriniz varmış demek... Aşktan söz eden kim günümüzde?</p>

  <p>Vronski:</p>

  <p>— Ne yaparsınız, dedi. Bu budalaca, köhne modayı hâlâ silip atamadık...</p>

  <p>— Bu modayı bırakamayanlar için böylesi daha kötü. Yalnız akla dayanan evliliklerin mutluluk getirdiğini biliyorum.</p>

  <p>Vronski:</p>

  <p>— Evet, ama, dedi, akla dayanan evliliklerin mutluluğu çoğu zaman, yadsınan aşkın ortaya çıkması sonucu sabun köpüğü gibi dağılır gider.</p>

  <p>— Ama biz akla dayanan evlilik derken iki tarafın da çılgınlık devirlerini geride bırakmış olduklarını düşünüyoruz. Çiçek gibi, geçirilmesi kaçınılmaz bir hastalıktır aşk.</p>

  <p>— Öyleyse çiçeğe karşı olduğu gibi aşka karşı da aşılanmayı öğrenmeliyiz.</p>

  <p>Prenses Myahkaya:</p>

  <p>— Gençliğimde bir kilise zangocuna âşık olmuştum, dedi. Bunun bana bir yararı oldu mu bilmiyorum.</p>

  <p>Prenses Betsi:</p>

  <p>— Hayır, dedi. Şaka bir yana, bence gerçek aşkı tanımak için önce yanılmalı insan, sonra doğruyu bulmalı.</p>

  <p>Elçinin karısı şakacı:</p>

  <p>— Evlendikten sonra olsa bile mi? diye sordu.</p>

  <p>Diplomat, bir İngiliz atasözünü yineledi:</p>

  <p>— Pişmanlık duymak için vakit hiçbir zaman geç değildir.</p>

  <p>Betsi:</p>

  <p>— Evet, dedi. İnsan yanılmalı, sonra da yanlışını düzeltmeli.</p>

  <p>Betsi dudaklarında belli belirsiz, kararlı bir gülümsemeyle bu konuşmayı dinleyen Anna'ya döndü:</p>

  <p>— Bu konuda sizin düşünceniz nedir?</p>

  <p>Anna, çıkardığı eldiveniyle oynarken:</p>

  <p>— Bence... dedi. Bence... Nasıl kaç kafa varsa, o kadar da akıl... varsa dünyada, kalp sayısı kadar da aşk çeşidi vardır...</p>

  <p>Vronski, Anna'ya bakıyor, onun ne diyeceğini heyecandan kalbi duracak gibi çarparak dinliyordu. Anna sözünü bitirince genç adam, tehlikeyi geçirmiş gibi derin bir soluk aldı.</p>

  <p>Anna birden ona döndü:</p>

  <p>— Moskova'dan mektup aldım, dedi. Kiti Şçerbatskaya'nın çok hasta olduğunu yazıyorlar.</p>

  <p>Vronski kaşlarını çattı.</p>

  <p>— Öyle mi?</p>

  <p>Anna sert sert baktı yüzüne.</p>

  <p>— Bu ilgilendirmiyor mu sizi?</p>

  <p>— Tam tersi, çok ilgilendiriyor. Neymiş acaba hastalığı? Öğrenebilir miyim?</p>

  <p>Anna ayağa kalktı. Betsi'nin yanına gitti. Onun yanında ayakta durdu.</p>

  <p>— Bir bardak çay verin bana, dedi.</p>

  <p>Betsi çay koyarken Vronski, Anna'nın yanına geldi.</p>

  <p>— Ne yazıyorlar? diye yineledi.</p>

  <p>Anna, Vronski'nin sorusuna karşılık vermeden:</p>

  <p>— Erkeklerin, soysuzluğun ne olduğunu bilmediklerini; ama hep bundan söz ettiklerini düşündüğüm çok olmuştur, dedi. Ne zamandır söylemek istiyordum bunu size...</p>

  <p>Sonra birkaç adım atıp köşedeki, üzerinde albüm duran masaya oturdu. Vronski ona çayını verirken:</p>

  <p>— Sözlerinizin anlamını iyice anlayamadım, dedi.</p>

  <p>Anna kanepeye, yanındaki boş yere baktı. Vronski hemen oturdu oraya. Anna, Vronski'ye bakmadan:</p>

  <p>— Evet, dedi. Çoktandır istiyordum bunu size söylemeyi. Çok kötü davrandınız kızcağıza, çok kötü...</p>

  <p>— Kötü davrandığımı bilmiyor muyum sanıyorsunuz? Ama böyle davranmamın nedeni kim?</p>

  <p>Anna, Vronski'nin yüzüne sert sert baktı.</p>

  <p>— Niçin söylüyorsunuz bunu bana?</p>

  <p>Vronski bakışını indirmeden, cesaretle, neşeli:</p>

  <p>— Niçin olduğunu biliyorsunuz, dedi.</p>

  <p>Heyecanlanan ne söyleyeceğini şaşıran Vronski değil. Anna'ydı. Genç kadın:</p>

  <p>— Sizde kalp diye bir şeyin olmadığını gösterir bu, dedi.</p>

  <p>Ama genç kadının gözleri, onda kalp olduğunu bildiğini, bu yüzden de ondan korktuğunu söylüyorlardı, Vronski:</p>

  <p>— Şimdi sözünü ettiğiniz şey aşk değil, bir yanılmaydı, dedi.</p>

  <p>Anna ürperdi.</p>

  <p>— Size bu sözcüğü, bu iğrenç sözcüğü ağzınıza almayı yasakladığımı unuttunuz mu? dedi.</p>

  <p>Ama yalnızca bu yasakladığımı sözcüğüyle Vronski üzerinde bilinen hakları olduğunu kabul ettiğini, böylece de Vronski'ye aşktan söz etmek cesaretini verdiğini anlamakta gecikmemişti. Vronski'nin gözlerinin içine korkusuzca bakarak –yüzü ateş gibi yanıyordu– sürdürdü konuşmasını:</p>

  <p>— Çoktandır söylemek istiyordum bunu size. Bu akşam da, sizinle karşılaşacağımı bildiğim için geldim buraya. Bu duruma artık bir son vermemizin gerektiğini size söylemek için geldim. Şimdiye dek hiç kimsenin karşısında kızarmadı yüzüm. Oysa siz beni, kendimi bir şey için suçlu hissetmeye zorluyorsunuz.</p>

  <p>Vronski, Anna'ya bakıyordu. Onun yüzündeki, daha önce farkına varmadığı ruhsal güzellik şaşırtmıştı onu. Sakin, ağırbaşlı bir tavırla:</p>

  <p>— Ne yapmamı istiyorsunuz? diye sordu.</p>

  <p>— Moskova'ya gidip Kiti den özür dilemenizi.</p>

  <p>— Böyle bir şey istediğiniz yok sizin.</p>

  <p>Vronski, genç kadının istediği şeyi değil de, kendini söylemeye zorladığı şeyi söylediğini anlamıştı. Anna:</p>

  <p>— Söylediğiniz doğruysa, diye fısıldadı, beni seviyorsanız, içimin rahat olması için yapın bunu.</p>

  <p>Vronski'nin yüzü aydınlandı.</p>

  <p>— Benim için dünyada her şeyin, yaşamın kendisinin bile siz olduğunuzu bilmiyor gibi konuşuyorsunuz. Ama huzur nedir bilmem ben, veremem de onu size. Kendimi, aşkımı istiyorsanız veririm... sizinle kendimi ayrı düşünemiyorum. Benim için siz ve ben tek kişiyiz. Gelecekte sizin için de benim için de huzurun olanaksız bir şey olduğunu görüyorum. Umutsuzluk, yalnız umutsuzluk görüyorum... ya da şöyle diyeyim, mutluluk görüyorum; ama ne mutluluk bu... Olanaksız bir şey mi sanki.</p>

  <p>Vronski son cümlesini fısıldayarak söylemişti; ama Anna duymuştu.</p>

  <p>Anna aklının tüm gücünü gerekeni söylemeye yöneltmişti. Ama bir şey söylemedi sevgi dolu bakışını Vronski'nin gözlerinin içine dikti.</p>

  <p>Vronski heyecanla, "İşte o!" diye geçirdi içinden. "Umudumu kestiğim, bunun bir sonucunun olmayacağını sandığım anda işte o! Seviyor beni. İtiraf ediyor."</p>

  <p>Anna:</p>

  <p>— Öyleyse benim için yap bunu, dedi. Böyle şeylerden hiç söz etmeyin bana, iki iyi dost olalım.</p>

  <p>Ama bakışı bambaşka şeyler söylüyordu. Vronski:</p>

  <p>— Dost olamayız, bunu siz de biliyorsunuz, dedi. Ama dünyanın en mutlu ya da en mutsuz iki insanı olmamız sizin elinizde.</p>

  <p>Anna bir şey söylemeye hazırlandı; ama Vronski fırsat vermedi konuşmasına:</p>

  <p>— Yalnız bir şey istiyorum sizden: Şimdiki gibi umut beslemek, acı çekmek hakkını tanıyın bana. Ama bu olmayacak bir şeyse gözünüze görünmememi emredin, görünmeyeyim. Varlığım sizi sıkıyorsa, bir daha görmeyeceksiniz beni.</p>

  <p>— Sizi kovmayı aklımın ucundan geçirmedim.</p>

  <p>Vronski titrek bir sesle:</p>

  <p>— Yalnız bir şeyi değiştirmeyin, dedi. Bırakın her şey olduğu gibi kalsın. İşte kocanız geldi.</p>

  <p>Gerçekten de o anda Aleksey Aleksandroviç, sakin, biçimsiz yürüyüşüyle girmişti salona.</p>

  <p>Karısıyla Vronski'nin oturduğu köşeye bir göz atıp ev sahibesinin yanına gitti. Bir fincan çay alıp oturdu, konuşmaya başladı. Her zamanki gibi ağır ağır, yüksek sesle, şakacı tavrıyla konuşuyor, birilerine takılıyordu.</p>

  <p>Salondakilere göz gezdirdikten sonra:</p>

  <p>— Seçkin dostlarınızın hepsi burada, dedi. Güzellik, soyluluk...</p>

  <p>Ama Prenses Betsi onun bu –kendi deyimiyle <i>sneering-</i><a href="../Text/Section0260.xhtml#Footnote0028" id="Feedback0028"><sup>[28]</sup></a> tavrından hiç hazzetmezdi. Zeki bir ev sahibi olarak, Aleksey Aleksandroviç'i hemen ciddi bir konuya, genel askerlik yükümlülüğü konusuna çekti. Aleksey Aleksandroviç hemen ilgilendi bu konuyla. Prenses Betsi'nin sert bir biçimde eleştirdiği yeni kararnameyi<a href="../Text/Section0260.xhtml#Footnote0029" id="Feedback0029"><sup>[29]</sup></a> büyük bir ciddiyetle savunmaya başladı.</p>

  <p>Vronski ile Anna hâlâ köşedeki masada oturuyorlardı.</p>

  <p>Bir kadın, bakışlarıyla önce onları, sonra Aleksey Aleksandroviç'i göstererek:</p>

  <p>— Bu kadarı da çirkin kaçıyor artık, diye fısıldadı.</p>

  <p>Anna'nın arkadaşı:</p>

  <p>— Ne söylemiştim size? dedi.</p>

  <p>Ne var ki, yalnız bu iki kadın değil, konuk salonunda hemen herkes, Prenses Myahkaya ile Betsi bile (bu durum onları rahatsız ediyormuş gibi) bir köşeye çekilen Anna ile Vronski'ye birkaç kez dönüp bakmışlardı. Yalnız Aleksey Aleksandroviç o yana hiç dönüp bakmamıştı. Başladığı konuşmayı kesmemişti.</p>

  <p>Durumun kötüye gittiğini, bunu herkesin tuhaf karşılamaya başladığım sezinleyen Prenses Betsi; Aleksey Aleksandroviç'i dinlemek için yerine başkasını sokup Anna'nın yanına gitti.</p>

  <p>— Kocanızın konuşmasındaki açıklık, kesinlik her zaman şaşırtmıştır beni, dedi. O anlatırken en çapraşık şeyler bile kolay anlaşılır oluveriyor.</p>

  <p>Anna, dudaklarında mutlu bir gülümsemeyle:</p>

  <p>— Ah, evet! dedi.</p>

  <p>Oysa Betsi'nin söylediğinin bir sözcüğünü bile anlamamıştı. Kalkıp büyük masanın çevresindeki gruba katıldı. Arada bir söze karışmaya başladı.</p>

  <p>Aleksey Aleksandroviç yarım saat oturduktan sonra karısının yanına sokuldu, birlikte eve gitmeyi önerdi. Ama Anna, kocasının yüzüne bakmadan yemeğe kalacağını söyledi. Aleksey Aleksandroviç herkesi selamlayıp çıktı.</p>

  <p>Anna Karenina'nın, parlak bir muşamba yağmurluk giymiş şişman, yaşlı Tatar arabacısı merdivenlerin dibinde soğuktan huysuzlanan soldaki kır atı güçlükle zaptediyordu. Bir uşak arabanın kapısını açmış bekliyordu. Kapıcı büyük kapıyı açık tutuyordu. Anna Arkadyevna başı önünde, küçücük, canlı eliyle robunun dantelini kürkünün kopçasından kurtarmaya çalışırken, onu geçiren Vronski'nin söylediklerini heyecanla dinliyordu. Vronski:</p>

  <p>— Tutalım ki hiçbir şey söylemediniz, diyordu. Benim de bir şey söylemenizi istediğim yok zaten. Ama bana gerekli olanın dostluk olmadığını biliyorsunuz. Benim için tek mutluluk vardır, bu... sizin öylesine nefret ettiğiniz sözcüktedir bu... evet, aşktadır...</p>

  <p>Anna kendi kendine:</p>

  <p>— Aşk, diye yineledi.</p>

  <p>Dantelini kopçadan kurtarır kurtarmaz ekledi:</p>

  <p>— Bu sözcükten nefret etmemin nedeni, onun benim için sizin düşünebileceğinizden çok çok büyük bir anlamı olmasıdır. (Başını kaldırıp Vronski'nin yüzüne baktı.) Hoşçakalın!</p>

  <p>Elini Vronski'ye uzattı. Çabuk, yumuşak yürüyüşüyle kapının önünden geçti, arabanın içinde kayboldu gözden.</p>

  <p>Bakışı, elinin dokunuşu Vronski'yi yakmıştı. Avcunun içini, Anna'nın parmaklarının dokunduğu yeri öptü. Bu gece amacına son iki aydır yaklaşabildiğinden daha çok yaklaştığını hissetmenin verdiği mutluluk içinde evine yollandı.</p>
</body>
</html>
