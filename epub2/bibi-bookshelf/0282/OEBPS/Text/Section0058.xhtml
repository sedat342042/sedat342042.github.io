<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVI</h2>

  <p>Eve dönerlerken Levin, Stepan Arkadyeviç'e Kiti'nin hastalığıyla, Şçerbatskilerin planlarıyla ilgili bütün ayrıntıları sordu. Gerçi bunu açığa vurmaktan utanıyordu; ama öğrendikleri hoşuna gidiyordu. Hoşlanmasının bir nedeni de, hâlâ umut olmasıydı. En çok hoşuna giden de, ona öylesine acı çektiren Kiti'nin şimdi acı çekmesiydi. Stepan Arkadyeviç, Kiti'nin hastalığının nedenlerinden söz ederken arada Vronski'nin adı geçince Levin birden kesti sözünü:</p>

  <p>— Aile içi ayrıntılarını öğrenmeye hakkım yok. Doğrusunu söylemek gerekirse, ilgilenmiyorum da.</p>

  <p>Stepan Arkadyeviç belli belirsiz gülümsedi. Levin'in, biraz önce öylesine neşeli; ama şimdi birden bulutlanmış yüzünde çok iyi bildiği o bir anlık değişikliği görmüştü.</p>

  <p>Levin:</p>

  <p>— Ryabinin ile koru işini bitirdiniz mi? diye sordu.</p>

  <p>— Evet, bitirdim. Çok güzel bir fiyat verdi, otuz sekiz bin. Sekiz bini peşin, gerisi altı yılda ödenecek. Çok uğraştım orayı satmaya, daha fazlasını veren çıkmadı.</p>

  <p>Levin üzgün:</p>

  <p>— Bedava vermişsin, dedi.</p>

  <p>Stepan Arkadyeviç, Levin'e şimdi her şeyin kötü görüneceğini bildiği için sevgiyle gülümsedi:</p>

  <p>— Niçin bedava olsun?</p>

  <p>Levin:</p>

  <p>— Çünkü korunun hektarı en azından beş yüz ruble eder, diye karşılık verdi.</p>

  <p>Stepan Arkadyeviç şakacı:</p>

  <p>— Ah, şu köylü toprak sahipleri! dedi. Biz kentlileri nedense pek küçümsersiniz! Ama işe gelince, sizden iyisini yaparız. Şuna inan, her şeyi inceden inceye hesapladım. Çok iyi elden çıkardım koruyu. Hatta, adamın cayacağından korkuyorum. İşe yarar bir yer değildir o koru zaten. –Stepan Arkadyeviç işe yarar demekle Levin'i, kuşkularında haksız olduğuna inandırmak istiyordu.– Daha çok, yakacak odun almıyor ordan. Hektar başına otuz bağ odun veriyor, oysa adam hektar başına iki yüz ruble verdi.</p>

  <p>Levin küçümser bir tavırla gülümsedi. "Bilirim seni, senin gibi kentli beyleri," diye geçirdi içinden. "On yılda bir ya da iki kez köye gelip de, köyde kullanılan üç beş sözcüğü ezberler, sonra olur olmaz yerde kullanırsınız. Hem, her şeyi bildiğinizi sanarak kullanırsınız. İşe yaramaz, otuz bağ odun veriyor. Kendi söylediğinizi kendiniz anlamazsınız."</p>

  <p>Levin:</p>

  <p>— Mahkemede yazdığın yazılarda akıl vermeye kalkışmam sana, dedi, gerekirse senden sorar öğrenirim bazı şeyleri. Oysa sen bu koru işini çok iyi bildiğini sanıyorsun. Kolay bir şey değildir bu. Ağaçları saydın mı?</p>

  <p>Stepan Arkadyeviç, gene arkadaşını, içinde bulunduğu kötü ruhsal durumdan kurtarmaya çalışarak gülümsedi.</p>

  <p>— Ağaçlan mı? diye sordu. Belki kumları, gezegenlerin ışıklarını sayacak üstün zekâlı bir...</p>

  <p>— Öyle ama, Ryabinin'in üstün zekâsı yapar bunu. Yalnız şunu bilesin, hiçbir tüccar, seninki gibi bedava değilse, koruyu ağaçlarını, saymadan almaz. Senin korunu biliyorum. Her yıl ava giderim oraya. Oranın hektarı temiz para beş yüz ruble eder, oysa o iki yüz verdi sana, hem de vadeli.</p>

  <p>Stepan Arkadyeviç canı sıkkın:</p>

  <p>— Bırak boş lafları, dedi. Niçin kimse vermedi öyleyse dediğin parayı?</p>

  <p>— Çünkü öteki tüccarlarla anlaşmıştır seninki. Komisyon vermiştir onlara. Hepsiyle alışverişim oldu. Bilirim hepsinin ne mal olduklarını. Tüccar değil, tefecidirler onlar. Senin tüccar dediğin Ryabinin'in yüzde on, yüzde on beş kazanacağı işlere başını çevirip bakmaz bile. Yirmi kapiğe bir ruble kazanmanın yollarını arar.</p>

  <p>— Kapayalım artık bu konuyu! Bugün keyfim yerinde değil. Eve yaklaşırlarken Levin yüzü asık,</p>

  <p>— İşte! dedi.</p>

  <p>Merdivenin önünde, besili bir atın enli kemerlerle sımsıkı koşulu olduğu, demir ve deriyle her yeri güzelce kapanmış bir araba duruyordu. Arabada, Ryabinin'in yanında arabacı olarak çalışan, belini sıkı sıkı sarmış, yanaklarından kan damlayan bir tezgâhtar oturuyordu. Ryabinin çoktan girmişti içeri. İki arkadaşı antrede karşıladı. Orta yaşlı, bıyıklı, sivri çeneli sakalsız, donuk bakışlı gözleri fırlak, zayıf uzun boylu bir adamdı. Belden aşağısında düğmeleri olan uzun, mavi bir redingot vardı üzerinde. Ayağında, bilekte kıvrım kıvrım, baldırda dümdüz uzun çizmeler vardı. Çizmelerinin üstüne de kocaman birer şoson giymişti. Mendiliyle yüzünü güzelce sildi, redingotunu şöyle bir düzelttikten sonra –aslında, düzeltmeden de çok güzel duruyordu üzerinde redingotu– antreye girenleri gülümseyerek selamladı. Bir şey yakalamak ister gibi, elini Stepan Arkadyeviç'e uzattı.</p>

  <p>Stepan Arkadyeviç de elini ona uzatırken:</p>

  <p>— Geldiniz demek, dedi. Çok güzel.</p>

  <p>— Gerçi yol çok bozuktu; ama ekselanslarının emirlerini dinlemezlik edemezdim. Hemen hemen bütün yolu yayan yürüdüm sayılır; ama gene de zamanında yetiştim.</p>

  <p>Levin'e döndü, onun da elini yakalamaya çalışarak:</p>

  <p>— Konstantin Dmitriç, dedi, saygılarımı sunarım.</p>

  <p>Ama Levin yüzünü buruşturdu. Ryabinin'in elini uzattığını fark etmemiş gibi, av torbasından çullukları çıkarmaya koyuldu.</p>

  <p>Ryabinin, küçümser bir tavırla çulluklara bakarak:</p>

  <p>— Ava mı gittiniz? dedi. Bu ne kuşu oluyor şimdi? Eti çok tatlı olsa gerek.</p>

  <p>Bunun, uğraşmaya, eziyetine katlanmaya değeceğini hiç sanmadığını belli eden bir tavırla başını salladı.</p>

  <p>Levin, yüzünü öfkeyle buruşturup Stepan Arkadyeviç'e Fransızca:</p>

  <p>— Çalışma odama gidelim mi? dedi. Çalışma odama geçin, orada konuşun.</p>

  <p>Ryabinin, –başkalarının kime karşı nasıl davranılacağı konusunda güçlüklerle karşılaşabileceğini; ama kendisi için böyle bir güçlüğün söz konusu olamayacağını karşısındakilere hissettirmek istiyormuş gibi– mağrur bir umursamazlıkla:</p>

  <p>— Olur tabii, dedi, sizce neresi uygunsa oraya gidelim.</p>

  <p>Çalışma odasına girdiklerinde Ryabinin –her zamanki alışkanlığıyla tasvir arıyormuş gibi– bakındı; ama tasviri görünce haç çıkarmadı. Kitap dolu dolaplara, raflara şöyle bir göz gezdirdi, çulluk için olduğu gibi, küçümser bir tavırla gülümsedi, bunların da eziyetine katlanmaya değdiğini hiç sanmadığını anlatmak isteğiyle başını iki yana salladı.</p>

  <p>Oblonski:</p>

  <p>— Parayı getirdiniz mi? dedi. Oturun.</p>

  <p>— Para konusu önemli değildir bizim için. Görüşmeye, konuşmaya geldim sizinle.</p>

  <p>— Ne üzerine konuşacağız? Otursanıza.</p>

  <p>Ryabinin oturup çok üzgün bir tavırla kendini koltuğun arkalığına bırakırken:</p>

  <p>— Oturayım, dedi. Fiyatı biraz düşürmeniz gerekiyor prens. Yazık olacak bana. Paraya gelince, son kapiğine kadar hazır. Hemen vereceğim paranızı.</p>

  <p>Bu arada Levin tüfeğini dolaba koymuş, kapıdan çıkıyordu ki, tüccarın bu sözünü duyunca birden durdu.</p>

  <p>— Koca koruyu bedava aldınız dedi. Bana çok geç geldi, yoksa ben söylerdim fiyatını.</p>

  <p>Ryabinin ayağa kalktı, bir şey söylemeden gülümseyerek aşağıdan yukarı süzdü Levin'i. Sonra Stepan Arkadyeviç'e döndü:</p>

  <p>— Çok katıdır Konstantin Dmitriç, dedi. Bir şey almaya imkân yoktur ondan. Buğdayını almak istedim, iyi de para vermiştim...</p>

  <p>— Yok fiyatına ne diye vereyim malımı? Yolda bulmadım ya da çalmadım ki o paraya vereyim...</p>

  <p>— İnsaf, hele bu devirde olanaksızdır çalmak. Halka açık mahkemeler son verdi o işe. Hırsızlık şöyle dursun, yanlış bir iş yapmaya korkuyor insan. Birbirimize güvenerek konuşmuştuk. Pahalıya mal oluyor odun, hesabı şaşırıyor insan. Fiyatı hiç olmazsa, biraz düşürmenizi rica edeceğim.</p>

  <p>Levin:</p>

  <p>— Bu işi bitirdiniz mi, bitirmediniz mi siz? dedi. Bitirdiyseniz, daha pazarlık edecek bir şey yok ortada demektir. Ama bitirmediyseniz, ben alıyorum koruyu.</p>

  <p>Ryabinin'in yüzündeki gülümseme birden kayboldu. Yerini, atmacanın ya da yırtıcı bir kuşun bakışındakini andıran sert bir anlatım aldı. Kemikli parmaklarıyla redingotunun düğmelerini çözdü. Gömleği, yeleğinin madeni düğmeleri, saatinin kösteği görüntü. İçi para dolu eski cüzdanını aceleyle çıkardı.</p>

  <p>Çabuk çabuk haç çıkardıktan sonra elini uzattı.</p>

  <p>— Buyrun, dedi, koru benimdir. Alın parayı, buyrun, benimdir koru.</p>

  <p>Cüzdanını sallayarak ekledi:</p>

  <p>— Ryabinin böyle alışveriş yapar işte, ufak paralara önem vermez.</p>

  <p>Levin, Stepan Arkadyeviç'e:</p>

  <p>— Senin yerinde olsam, acele etmezdim, dedi.</p>

  <p>Oblonski şaşırmış:</p>

  <p>— Olur mu? dedi, söz verdim...</p>

  <p>Levin, kapıyı hızla çarparak çıktı odadan. Ryabinin kapıya bakarak, –dudaklarında bir gülümseme– başını salladı.</p>

  <p>— Gençlikten oluyor bütün bunlar sırf çocukluktan. Alıyorum. İnanın, Oblonski'nin korusunu Ryabinin aldı dedirtmek için bu onuru taşımak için alıyorum. Bakalım ne kadar zarar edeceğim... Tanrı'nın birliğine inandığınız gibi inanın buna. Buyrun efendim. Anlaşmayı hazırlayalım mı?</p>

  <p>Bir saat sonra tüccar önünü güzelce kapayıp redingotunun çengellerini taktıktan sonra, anlaşma cebinde, sıkı sıkı kapalı arabasına bindi, evine yollandı. Tezgâhtarına:</p>

  <p>— Ah şu beyler! dedi, bir âlem oluyorlar.</p>

  <p>Tezgâhtar:</p>

  <p>— Evet, diye karşılık verdi.</p>

  <p>Dizginleri Ryabinin'e verip deri kapağı kaparken ekledi:</p>

  <p>— Aldınız mı koruyu Mihail Ignatiç?</p>

  <p>— Aldım ya...</p>
</body>
</html>
