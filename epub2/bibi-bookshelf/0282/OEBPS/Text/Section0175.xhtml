<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VI</h2>

  <p>Çocuklar çaylarını içerlerken büyükler balkonda oturmuş, bir şey olmamış gibi –oysa herkes, özellikle Sergey İvanoviç ile Varenka, olumsuz olsa bile son derece önemli bir şeyin olduğunu çok iyi biliyorlardı– evet, büyükler balkonda oturmuş, bir şey olmamış gibi konuşuyorlardı. Sergey İvanoviç de Varenka da başarısız geçen bir sınavdan sonra sınıfta kalmış ya da okulda okumak hakkını temelli yitirmiş bir öğrencinin hissettiklerini hissediyorlardı. Bir şeylerin olduğunu hisseden balkondakiler de başka şeylerden heyecanlı heyecanlı söz ediyorlardı. Bu akşam Levin ile Kiti çok mutluydular. İçleri sevgi doluydu. Karşılıklı sevgilerinin onları mutlu etmesi, aynı şeyi isteyip de buna ulaşamayanlara tatsız bir ima taşıdığı için vicdan azabı veriyordu onlara yalnızca...</p>

  <p>Yaşlı prenses:</p>

  <p>— Dediğimi unutmayın, dedi. Alexandre gelmeyecek.</p>

  <p>Bu akşamki trenle Stepan Arkadyeviç'in gelmesini bekliyorlardı. Yaşlı prens, belki kendisinin de geleceğini yazmıştı. Prenses:</p>

  <p>— Nedenini de biliyorum, diye ekledi. Yeni evlileri ilk zamanlar baş başa bırakmanın gerektiğini söyler her zaman.</p>

  <p>Kiti:</p>

  <p>— Babam da bıraktı ya bizi, dedi. Ne zamandır görmedik yüzünü. Hem yeni evliliğimiz nerede kaldı artık? Öyle çok oldu ki evleneli!</p>

  <p>Prenses derin bir göğüs geçirdikten sonra:</p>

  <p>— O gelmezse ben de "Hoşçakalın" diyeceğim size çocuklar, dedi.</p>

  <p>İki kızı birden atıldı:</p>

  <p>— Aman anne!</p>

  <p>— Bir de onu düşünsenize? Kim bilir şimdi...</p>

  <p>Yaşlı prensesin sesi hiç beklenmedik bir biçimde titredi ansızın. Kızları susup bakıştılar. Bakışlarıyla birbirlerine şöyle demişlerdi: "Annem her zaman bulur kendine üzülecek bir şey." Prensesin, kızının evinde kendini ne denli mutlu hissettiğini, burada ne denli gerekli olduğunu bildiğini, son ve sevgili kızlarını kocaya verip de aile yuvaları boşaldığından bu yana kendisinin de, kocasının da ne acı bir hüzün içinde olduklarını kızları bilmiyorlardı.</p>

  <p>Kiti, yüzünde ciddi bir anlatım, esrarlı bir tavırla gelip karşısına dikilen Agafya Mihaylovna'ya birden:</p>

  <p>— Ne istiyorsunuz Agafla Mihaylovna? diye sordu.</p>

  <p>— Akşam yemeği için geldim.</p>

  <p>Doli:</p>

  <p>— Bu güzel işte, dedi. Kiti, sen git yemekle ilgilen, ben de gidip Grişa'ya dersini çalıştırayım. Bugün hiç çalışmadı çünkü.</p>

  <p>Levin yerinden fırladı.</p>

  <p>— Bu taş bana! dedi. Hayır Doli, ben gideceğim.</p>

  <p>Artık liseye giden Grişa'nın yazın ders çalışması gerekiyordu. Daha Moskova'da oğluyla birlikte Latince çalışmaya başlayan Darya Aleksandrovna, aritmetik ve Latince'den en zor derslerden günde hiç olmazsa birini yinelemeyi Levinlere geldikten sonra hiç aksatmıyordu. Levin onun yerini almak istemiş; ama Darya Aleksandrovna Levin'in ders verişini görüp bunun Moskova'da öğretmenin verdiği derse hiç benzemediğini fark edince sıkılarak, Levin'i kırmamaya çalışıp kararlı bir tavırla, dersi öğretmenin yaptığı gibi kitaptan vermenin gerektiğini, bunu gene kendisinin yapmasının daha iyi olacağını söylemişti.</p>

  <p>Levin çocuğun eğitimini, bu işten hiç anlamayan annesine bırakan Stepan Arkadyeviç'in ilgisizliğine de, çocuğu böylesine kötü bir biçimde eğiten öğretmenlerine de kızıyordu. Ama baldızına, çocuğun derslerini onun istediği gibi yürüteceğine söz vermişti gene de. Grişa ile kendi bildiği gibi değil, kitabın istediği gibi ilgileniyor, isteksiz olduğu için de ders saatlerini sık sık unutuyordu. Bugün de aynı şey olmuştu.</p>

  <p>— Hayır Doli, ben giderim. Sen otur, dedi. Her şeyi sırasıyla kitaptaki gibi yapacağız. Ama Stiva gelince ava gideceğimiz için aksatırız dersleri.</p>

  <p>Levin, Grişa'nın yanına gitti.</p>

  <p>Varenka da Kiti'ye aynı şeyi söyledi. Levinlerin huzur ve mutluluk dolu evinde yararlı olmayı o da başarmıştı.</p>

  <p>— Ben yoluna koyarım yemek işini, siz oturun, dedi.</p>

  <p>Agafya Mihaylovna ile gitmek için kalktı. Kiti:</p>

  <p>— Evet, evet, dedi. Piliç bulamamışlardır yüzde yüz. Öyleyse bizimkilerden...</p>

  <p>Varenka, Agafya Mihaylovna ile çıkarken:</p>

  <p>— Agafya Mihaylovna ile ben hallederiz, dedi.</p>

  <p>Prenses:</p>

  <p>— Ne tatlı bir kız! dedi.</p>

  <p>— Yalnızca tatlı değil anneciğim, aynı zamanda bulunmaz bir kız.</p>

  <p>Sergey İvanoviç (besbelli) Varenka ile ilgili konuşmaya son vermek isteğiyle:</p>

  <p>— Demek bugün Stepan Arkadyeviç'i bekliyorsunuz? dedi.</p>

  <p>Hafifçe gülümseyerek ekledi:</p>

  <p>— Birbirine böylesine zıt iki bacanak daha bulmak çok güçtür doğrusu. Biri yerinde duramayan, balığın suda yaşayabildiği gibi, yalnızca sosyete içinde yaşayabilen bir insan, öteki de bizim Kostya... hayat doludur, çabuktur, her şeye duyarlıdır; ama sosyetenin içine girer girmez, karaya vurmuş bir balık gibi ya çabalamaya başlar ya da donup kalır.</p>

  <p>Prenses, Sergey lvanoviç'e döndü.</p>

  <p>— Evet, çok düşüncesizdir bu konuda, dedi. Ben de sizden ona, onun (başıyla Kiti'yi gösterdi) burada kalamayacağını, Moskova'ya gelmesinin zorunlu olduğunu anlatmanızı rica edecektim. Doktor çağırdığını söylüyor...</p>

  <p>Kiti, annesinin bu işte Sergey İvanoviç'in arabuluculuğuna başvurmasına canı sıkılmış:</p>

  <p>— Anneciğim, dedi. Her şeyi yapacak, her şeye razı oldu.</p>

  <p>Onlar konuşurlarken iki yanı ağaçlıklı yolda at solumaları, çakıllarda tekerlek sesleri duyuldu.</p>

  <p>Doli kocasını karşılamak için daha yerinden kalkmamıştı ki Levin, Grişa'nın ders çalıştığı alt kattaki odanın penceresinden bahçeye atlamış, Grişa'yı da dışarı almıştı.</p>

  <p>Levin balkonun altından:</p>

  <p>— Stiva geldi! diye bağırdı.</p>

  <p>Sonra:</p>

  <p>— Korkma Doli! Bitirdik dersi, diye ekledi.</p>

  <p>Çocuk gibi koşmaya başladı arabaya doğru. Bahçe yolunda zıplamaya başlayan Grişa:</p>

  <p><i>— Is, ea, id, ejus, ejus,</i><a href="../Text/Section0260.xhtml#Footnote0099" id="Feedback0099"><sup>[99]</sup></a> diye bağırıyordu.</p>

  <p>Levin iki yanı ağaçlı yolun başında durup:</p>

  <p>— Biri daha var yanında. Baban galiba! diye seslendi. Kiti dik merdivenden inme, öteden dolaş.</p>

  <p>Ama yanılmıştı Levin. Stepan Arkadyeviç'in yanındaki yaşlı prens değildi. Arabaya yaklaşınca Stepan Arkadyeviç'in yanında, arkasından uzun kurdeleler sarkan bir İskoç kepi giymiş, topluca, genç, yakışıklı bir adamın oturduğunu gördü. Petersburg ve Moskova sosyetesinin gözde gençlerinden, Stepan Arkadyeviç'in onu takdim ederken söylediği gibi "yaman bir delikanlı, ava çok meraklı" olan, Şçerbatskilerin kuzenlerinden Vasenka Veslovski'ydi.</p>

  <p>Veslovski, gelenin yaşlı prens değil de, kendisinin olmasının yarattığı hayal kırıklığından hiç bozulmadan neşeyle selamlaştı Levin ile. Tanıştıklarını anımsattı ona. Kaldırıp arabaya aldı Grişa'yı. Stepan Arkadyeviç'in beraberinde getirdiği zağarının üzerinden aşırdı onu.</p>

  <p>Levin arabaya binmedi. Arkadan yürüdü. Yakından tanıdığı ölçüde daha çok sevdiği yaşlı prensin gelmemesine biraz sıkılmıştı canı. Hiç tanımadığı, burada gereksiz şu Vasenka Veslovski'nin, aşırı bir ilgiyle son derece kibar bir tavırla Kiti'nin elini öptüğünü görünce onu daha yabancı ve gereksiz gördü.</p>

  <p>Veslovski, Levin'in elini hararetle bir kez daha sıktıktan sonra:</p>

  <p>— Karınızla <i>cousins</i><a href="../Text/Section0260.xhtml#Footnote0100" id="Feedback0100"><sup>[100]</sup></a> oluruz, dedi. Ayrıca eski dostuz da.</p>

  <p>Stepan Arkadyeviç herkesle selamlaşmasını bitirir bitirmez Levin'e döndü.</p>

  <p>— Ee, av var mı? Veslovski ile müthiş niyetlerimiz var! Anneciğim o zamandan beri hiç gelmediler Moskova'ya. Hadi Tanya, seninki orada! Arabanın arkasından alıver lütfen.</p>

  <p>Herkese laf yetiştirmeye çalışıyordu. Karısının elini bir kez daha öpüp avcunun içinde tuttu. Öteki eliyle hafifçe üzerine vurarak:</p>

  <p>— Çok dinçleşmişsin Doli'cik! dedi.</p>

  <p>Bir dakika öncesine kadar çok neşeli olan Levin şimdi her şeye canı sıkkın bakıyor, her şeyden nefret ediyordu.</p>

  <p>Stepan Arkadyeviç'in karısına gösterdiği sevgiye bakarak, "Dün kimleri öpüyordu acaba o dudaklar?" diye geçiriyordu içinden. Doli'ye baktı, o da gitmemişti hoşuna şimdi.</p>

  <p>"Kocasının onu sevmediğini biliyor bilmesine. Peki, ama neye seviniyor böyle? İğrenç bir şey bu!" diye düşünüyordu.</p>

  <p>Bir dakika önce öylesine sevimli bulduğu prensese baktı. Onun şu kurdeleli Vasenka'yı karşılarken takındığı, onu kendi evine buyur ediyormuş gibi senli benliliği hiç hoşuna gitmemişti.</p>

  <p>Sergey İvanoviç bile –o da çıkmıştı kapıya– Stepan Arkadyeviç'i karşılarken gösterdiği yapmacık dostluğuyla hiç gitmemişti hoşuna. Ağabeyinin Oblonski'yi sevmediğini, ona saygı duymadığını biliyordu çünkü.</p>

  <p>Varenka bile, o bile, bu adamla tanışırken takındığı <i>sainte nitouche</i><a href="../Text/Section0260.xhtml#Footnote0101" id="Feedback0101"><sup>[101]</sup></a> tavrıyla –nasıl kocaya varabileceğini düşünüyordu yalnızca çünkü– nefret uyandırmıştı Levin'de.</p>

  <p>En hoşlanmadığı da Kiti olmuştu. Köye gelişini kendisi için de herkes için de bir bayram olarak gören bu adamın neşesine kendini kaptırması. Hele hele onun gülümsemelerine karşılık verdiği gülümsemeleri cinlerini tepesine çıkarıyordu.</p>

  <p>Yüksek sesle konuşarak girdiler içeri. Herkes oturur oturmaz Levin kalkıp dışarı çıktı.</p>

  <p>Kiti kocasına bir şeylerin olduğunun farkındaydı. Onunla yalnız konuşmak için fırsat kolluyordu. Ama Levin, büroda işi olduğunu söyleyip hemen çıkmıştı. Çiftlik işleri çoktan beri bugünkü kadar önemli görünmüyorlardı Levin'e. "Hepsinin bayramı var içeride," diye geçiriyordu içinden. "Oysa buradaki işlerin bayramla ilgisi yok. Beklemeye gelmezler. Yaşam da olmaz bu işler olmadan."</p>
</body>
</html>
