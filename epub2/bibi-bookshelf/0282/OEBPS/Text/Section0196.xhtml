<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVII</h2>

  <p>Altıncı gün il başkanı seçimi vardı. Büyük, küçük salonlar çeşitli üniformalar giymiş soylularla doluydu. Birçokları yalnız bugün için gelmişti. Kimi Kırım'dan, kimi Petersburg'dan, kimi yurtdışından gelmiş, çoktan beri görüşmemiş dostlar karşılaşıyorlardı salonlarda. Çar'ın portresinin altındaki il masasında tartışmalar oluyordu.</p>

  <p>Büyük salonda da küçük salonda da soylular gruplaşmışlardı. Bakışlarındaki düşmanlıktan, güvensizlikten, yabancı biri yaklaşırken konuşmalara ara verilmesinden, bazılarının fısıltı ile konuşarak uzak koridorlara çekilmelerinden her grubun, öteki gruplardan gizli şeyleri olduğu anlaşılıyordu. Dışarıdan bakışta soylular kesin olarak ikiye ayrılmışlardı: Gençler ile yaşlılar. Yaşlılar çoğunlukla ya eski moda, sımsıkı düğmeli soylu üniformaları giymiş, şapka kılıç kuşanmış ya da ordudan ayrıldıkları zamanki rütbelerini taşıyan denizci, süvari, piyade üniformalarını giymişlerdi. Yaşlı soyluların üniformaları eski modaya göre dikilmişti. Omuzlarında püsküllü apoletler vardı. Bu üniformalar, onları giyinenler büyüyüp gelişmişler gibi dar görünüyorlardı. Belleri yukarıdaydı. Gençlerse düşük belli, omuzları geniş, düğmesiz beyaz yelekli soylu giysiler ya da siyah yakalı, adalet bakanlığının amblemi defne yaprağı işli üniformalar giymişlerdi. Kalabalığı yer yer süsleyen saraylı üniformaları da gençlerde görülüyordu.</p>

  <p>Ama genç-ihtiyar ayrımı grup ayrımına uymuyordu. Levin, bazı gençlerin eskiyi tutan grupta olduklarını, tam tersine bazı yaşlıların da Sviyajski ile fiskos ettiklerini, besbelli, yeniyi tutan grubun en ateşli yandaşları olduklarını görüyordu.</p>

  <p>Levin sigara içilen, bir şeyler atıştırılan küçük salonda tanıdıklarının yanında duruyor, onların konuştuklarını anlamaya çalışıyordu. Grubun merkezinde, Sergey İvanoviç vardı. Herkes onun çevresinde toplanmıştı. Sviyajski ile başka bir bölgenin soylular başkanı, gene onların grubundan Hlüstof'u dinliyordu. Hlüstof, bölgesinin temsilcileriyle birlikte gidip Snetkofa adaylığını koyması için ricada bulunmak istemiyor, Sviyajski ise onu buna razı etmeye çalışıyordu. Sergey İvanoviç de Sviyajski'yi destekliyordu. Düşürmek istedikleri karşı grubun başkanının adaylığını koymasını niçin istediklerini anlayamıyordu Levin.</p>

  <p>Stepan Arkadyeviç bir şeyler atıştırıp bir iki kadeh yuvarladıktan, lavanta kokan dantelli, patiska mendiliyle ağzını sildikten sonra, mabeyinci üniformasıyla yanlarına geldi. İki favorisini de sıvazlayarak:</p>

  <p>— Mevziimizi tutuyoruz Sergey İvanoviç, dedi.</p>

  <p>Konuşmaya bir süre kulak kabarttıktan sonra o da Sviyajski'nin düşüncesini destekledi.</p>

  <p>— Bir bölge yeter. Sviyajski'nin muhalefette olduğu biliniyor, dedi.</p>

  <p>Levin'den başka herkes anlamıştı onun dediğini. Levin'e dönüp:</p>

  <p>— Ne o Kostya, sen de zevk almaya başladın galiba? diye ekledi.</p>

  <p>Koluna girdi. Zevk almayı istemesine isterdi Levin; ama sorun nedir, anlayamıyordu. Konuşanlardan birkaç adım uzaklaştıktan sonra il başkanının adaylığını yeniden koymasının niçin gerekli olduğunu anlayamadığını söyledi Stepan Arkadyeviç'e.</p>

  <p>Stepan Akadyeviç:</p>

  <p><i>— O sancta simplicitas!</i><a href="../Text/Section0260.xhtml#Footnote0161" id="Feedback0161"><sup>[161]</sup></a> dedi.</p>

  <p>Durumu kısaca açıkladı Levin'e.</p>

  <p>Bundan önceki seçimlerde olduğu gibi, bütün bölgeler il başkanını isterlerse, oybirliğiyle yeniden o seçilirmiş. Bunu istemiyorlardı. Şimdi sekiz bölge istemişti, iki bölge istemezse Snetkof adaylığını koymaktan vazgeçebilirdi. O durumda eskiyi tutan grup kendi arasından yeni bir aday seçer, onların kurduğu plan da suya düşerdi. Ama Snetkof''a adaylığını koyması için tek Sviyajski'nin bölgesi ricada bulunmazsa Snetkof koyardı adaylığını. Ona oy bile vererek biraz oy toplamasını sağlar, böylece karşı grubu şaşırtabilirlermiş. Levin anlamıştı; ama tam değil. Birkaç soru daha sormak istiyordu Stepan Arkadyeviç'e. Ama tam o anda herkes konuşmaya başlamıştı. Gürültüyle büyük salona yürüyorlardı.</p>

  <p>— Ne olmuş? Ne? Kimi? Güvenoyu mu? Kime? Ne? Ret mi ediyorlar? Güvenoyu değil. Flerof'un oy kullanmasına izin vermiyorlarmış. Mahkemeye verilmişse bundan ne çıkar? Öyle olduktan sonra hiç kimsenin oy kullanmasına izin vermezler. Alçaklık bu. Yasa...</p>

  <p>Levin her yandan bir şey duyuyordu. Bir yere gitmek için acele eden, en küçük şeyi kaçırmaktan korkan kalabalıkla birlikte büyük salona yürüdü. Soylular kalabalığının içinde sıkışıp kalmış bir durumda, il soylular başkanıyla Sviyajski'nin, başkalarının heyecanlı heyecanlı bir şeyi tartıştıkları il masasına doğru yürüdü.</p>
</body>
</html>
