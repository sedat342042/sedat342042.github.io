<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXII</h2>

  <p>Sağanak uzun sürmemişti. Vronski, çamurlu yolda giden, yan atları dizginsiz götüren orta atın tırısıyla gideceği yere yaklaşırken güneş yeniden göstermişti kendini. Yolun iki yanında uzanan bahçelerde yaşlı ıhlamur ağaçları, yazlık evlerin damları ıslak ıslak parlıyor; sular dallardan neşeyle damlıyor, damlardan gene neşeyle akıyorlardı. Vronski bu sağanağın koşu alanını bozduğunu düşünüyordu artık. Bu yağmur yüzünden onu –Anna'yı– evde bulacağına, hem de onun evde yalnız olacağına seviniyordu. Çünkü, kaplıcadan yeni dönen Aleksey Aleksandroviç'in Petersburg'dan yazlığa gelmediğini biliyordu.</p>

  <p>Vronski, Anna'nın yalnız olduğunu umduğu için dikkati üzerine daha az çekmek için her zaman yaptığı gibi, küçük köprüyü geçmeden indi arabasından, yürüdü. Sokağa bakan merdivenden çıkmadan avluya girdi. Bahçıvana:</p>

  <p>— Beyefendi geldi mi? diye sordu.</p>

  <p>— Gelmedi. Hanımefendi evde. Ön kapıdan buyrun efendim, adam var orada, açarlar size.</p>

  <p>— İstemez. Bahçeden geçeceğim.</p>

  <p>Vronski, Anna'nın yalnız olduğunu öğrenince, ansızın karşısına çıkmak istedi. Çünkü bugün geleceğini söylemişti ona. Anna da onu yarıştan önce beklemezdi. Kılıcını ses çıkarmaması için tuttu. İki yanı çiçek dikili bahçe yolunun kumların üzerinde, bahçeye bakan terasa yavaşça yaklaştı. Vronski, durumunun ağırlığı üzerine yolda düşündüklerinin hepsini unutmuştu şimdi. Bir şeyi düşünüyordu o anda: Anna'yı biraz sonra hayalinde değil, gerçekte görecekti; Anna'nın kendisi olacaktı karşısında. Ses çıkmasın diye terasın eğik basamaklarına tabanıyla yavaşça basarak yukarı çıkıyordu ki, Anna ile arasındaki ilişkinin, her zaman unuttuğu, en acı yanını anımsadı birden. Soru dolu bakışlarında öfke okunan (Vronski'ye öyle geliyordu) Anna'nın oğlunu.</p>

  <p>Anna ile Vronski arasındaki ilişkiye herkesten çok bu çocuk engel oluyordu. Çocuk yanlarındayken Anna da Vronski de başkalarının yanında konuşamayacakları şeylerden söz edemedikleri gibi, çocuğun anlayamayacağı şeylerden bile söz açmıyorlardı. Bu konuda bir karar vermiş değildiler, kendiliğinden öyle kurulmuştu düzen. Bu çocuğu aldatmayı kendilerine yakıştıramıyorlardı. Onun yanında iki arkadaş gibi konuşuyorlardı. Ne var ki gösterdikleri bu titizliğe karşın, çocuğun dikkatli, soru dolu bakışını üzerinde yakaladığı çok oluyordu Vronski. Çocuğun ona karşı davranışlarında tuhaf bir ürkeklik, bir kararsızlık, bazen sokulganlık, bazen soğukluk vardı. Çocuk, annesiyle bu adam arasında, anlamına aklının ermeyeceği bir ilişkinin varlığını hissediyor gibiydi.</p>

  <p>Gerçekte, çocuk bu ilişkiyi anlayamayacağını sezinliyor, anlamak için kendini zorluyor, bu adama beslemesi gereken duyguyu kendi kendine açıklayamıyordu. Çocuk duyarlığıyla babasının, mürebbiyesinin, dadısının Vronski'yi yalnızca sevmemekle kalmayıp –onun üzerine bir şey söylememelerine karşın– ona nefretle, korkuyla baktıklarını, oysa annesinin onu kendine en yakın insan gördüğünü bütün açıklığıyla sezinliyordu.</p>

  <p>Çocuk kendi kendine, "Nedir bunun anlamı?" diye soruyordu. "Kimdir o? Nasıl sevmeliyim onu? Bunu anlayamıyorsam suçluyum demektir ya da aptal, kötü bir çocuk." Çocuğun, Vronski'yi öylesine sıkan, soru dolu, bir şeyler araştıran soğuk bakışı da, ürkekliği de, kararsızlığı da buradan geliyordu işte. Çocuğun yanlarında olması, Vronski'nin son zamanlarda duyduğu tuhaf, nedensiz tiksintiyi duymasına neden oluyordu. Çocuğun yanlarında olması Vronski'de de, Anna'da da aynı duyguyu uyandırıyordu. Bu duygu, gittiği yönün gitmesi gerekenden çok ayrı olduğunu pusulada gören; ama bu gidişi durdurmak için elinde bir şeyi olmayan bir denizcinin, gerçeği gördüğü anda hissedeceklerinin aynıydı. Her geçen dakika uzaklaştırmaktadır onu gideceği yerden, bu uzaklaşışın ölümden farkı yoktur...</p>

  <p>Dünyaya içten bakışıyla bu çocuk onlara bildikleri; ama anlamak istemedikleri şeyden ne denli uzaklaştıklarını gösteren pusulaydı.</p>

  <p>Şimdi Seryoja evde yoktu. Anna yalnızdı. Terasta oturuyor, gezmeye çıkıp yağmura yakalanan oğlunun dönmesini bekliyordu. Bir uşakla hizmetçi kızı, onu aramaya yollamış, kendi de terasta bekliyordu. Üzerinde geniş işlemeli beyaz bir rop vardı. Terasın köşesinde, çiçeklerin arkasında oturduğu için Vronski'nin geldiğini duymamıştı. Siyah, kıvırcık saçlı başını önüne eğmiş, alnını terasın korkuluğu üzerindeki serin bahçıvan kovasına dayamış, Vronski'nin çok iyi tanıdığı yüzüklerle süslü güzel elleriyle kovayı tutuyordu. Onun bedeninin, başının, boynunun, ellerinin güzelliği her zaman hiç beklenmedik biçimde şaşırtırdı Vronski'yi. Vronski onu görünce durdu, hayran hayran baktı. Ama ona yaklaşmak için bir adım atmaya hazırlanıyordu ki, onun yaklaştığını hisseden Anna, kovayı itti, ateş gibi yanan yüzünü ona çevirdi.</p>

  <p>Vronski yaklaşıp Fransızca sordu:</p>

  <p>— Neyiniz var? Hasta mısınız?</p>

  <p>Vronski ona doğru koşmak istiyordu; ama yanında başka birinin olabileceğini düşünüp bakındı. Balkon kapısına baktı. Çekinmeyi, gören var mı diye bakınmayı gerekli gördüğü zamanlar hep olduğu gibi kızardı gene.</p>

  <p>Anna kalktı. Vronski'nin uzattığı elini sıkarken:</p>

  <p>— Hayır, dedi. Hasta değilim. Beklemiyordum... seni.</p>

  <p>— Aman Tanrım! Bu elin soğukluğu ne böyle!</p>

  <p>— Korkuttun beni. Yalnızım. Seryoja'yı bekliyordum. Dolaşmaya çıkmıştı. Buradan gelecekler.</p>

  <p>Sakin görünmeye çalışmasına karşın dudakları titriyordu.</p>

  <p>Vronski, aralarında ister istemez bir soğukluk yaratacak Rusça sizden de, tehlikeli sen'den de kaçınmak için her zaman yaptığı gibi gene Fransızca:</p>

  <p>— Geldiğim için bağışlayın beni, dedi. Ama sizi görmeden geçiremedim bugünü.</p>

  <p>— Ne diye bağışlayacağım? Öyle sevindim ki geldiğine!</p>

  <p>Vronski, avcunun içindeki eli bırakmadan Anna'nın üzerine eğildi.</p>

  <p>— Ama hastasınız siz. Ya da bir şeye üzüldünüz. Ne düşünüyordunuz?</p>

  <p>Anna gülümsedi.</p>

  <p>Doğru söylüyordu. Anna, herhangi bir anda ona ne düşündüğü sorulsa, hiç yanılmadan şöyle karşılık verirdi: "Aynı şeyi, mutluluğumla mutsuzluğumu." Vronski geldiğinde şöyle düşünüyordu: "Niçin başkaları için söz gelimi Betsi için (onun, Tuşkeviç'le gizli ilişkisini biliyordu) bütün bunlar kolay da benim için böylesine acı verici oluyor?" Bugün bu düşünce birkaç bakımdan çok acı vermişti ona. Vronski'ye yarışları sordu. Vronski Anna'nın heyecanlı olduğunu görünce, onu oyalamak amacıyla yarış hazırlıklarını son derece olağan bir tavırla anlatmaya başladı.</p>

  <p>Anna, genç adamın sakin, sevgi dolu gözlerine bakarak, "Söylesem mi, söylemesem mi?" diye düşündü. "Öylesine mutlu ki şu anda, yarışlara öylesine kaptırmıştı ki kendini, gerektiği gibi kavrayamaz durumu, bu olayın bizim için önemini anlayamaz."</p>

  <p>Vronski sözünü yarıda kesip:</p>

  <p>— Ama ben geldiğimde ne düşündüğünüzü hâlâ söylemediniz, dedi. Söyleyin, lütfen!</p>

  <p>Anna yanıtlamadı onun bu sorusunu. Başını öne eğip uzun kirpiklerinin arasından parlayan gözlerinin soru dolu bakışlarını yüzüne dikti. Bir yaprağı tuttuğu eli titriyordu. Vronski gördü bunu. Yüzünü her zamanki o uysal, kölece bağlılık anlatımı kapladı. Anna'yı büyülerdi bu anlatım.</p>

  <p>— Bir şeylerin olduğunun farkındayım. Paylaşmadığım bir üzüntünüzün olduğunu bile bile bir an huzur içinde olabilir miyim? Söyleyin Tanrı aşkına!</p>

  <p>Yalvarmaklı konuşuyordu Vronski.</p>

  <p>Anna, Vronski'nin yüzüne hep öyle bakarak, "Durumun önemini gereğince anlayamazsa bağışlamam onu," diye geçiriyordu içinden. "Söylememek en iyisi. Ne diye denemeli onu?"</p>

  <p>Yaprağı tuttuğu elinin giderek daha çok titrediğini hissediyordu. Vronski tuttu elini.</p>

  <p>— Tanrı aşkına! dedi.</p>

  <p>— Söyleyeyim mi?</p>

  <p>— Evet, evet, evet...</p>

  <p>Anna, alçak sesle, durgun:</p>

  <p>— Gebeyim, dedi.</p>

  <p>Elindeki yaprak şimdi daha çok sallanıyordu. Ama Vronski'nin bunu nasıl karşılayacağını görmek için bakışını yüzünden indirmiyordu. Genç adamın yüzü bembeyaz olmuştu. Bir şey söylemek istemiş; ama durmuş, Anna'nın elini bırakıp başını öne eğmişti. Anna, "Evet," diye geçirdi içinden. "Anladı önemini." Minnetle sıktı Vronski'nin elini.</p>

  <p>Ama Anna, Vronski'nin haberin anlamını onun gibi, bir kadının anladığı gibi anladığını sanarken yanılıyordu. Bu haber karşısında Vronski birine karşı duyduğu o tuhaf tiksinmenin on kat güçlüsünü duymuştu. Aynı anda da, dilediği buhranın gelip çattığını, durumu artık Anna'nın kocasından gizleyemeyeceklerini, bu acayip duruma, nasıl olursa olsun, bir an önce bir son vermenin gerektiğini hissetmişti. Ayrıca, Anna'nın heyecanı ona geçmişti.</p>

  <p>Vronski sevgi dolu, uysal bakışını Anna'nın yüzüne dikti, sonra elini öptü. Ayağa kalkıp bir şey söylemeden terasta bir aşağı bir yukarı gidip geldi. Sonra Anna'ya iyice yaklaştı, kararlı,</p>

  <p>— Evet, dedi. Aramızdaki ilişkiyi siz de ben de bir oyuncak olarak görmedik; ama kaderimiz çizildi artık.</p>

  <p>Çevresine bakındıktan sonra sürdürdü konuşmasını:</p>

  <p>— İçinde yaşadığımız bu yalana artık bir son vermek zorundayız.</p>

  <p>Anna alçak sesle:</p>

  <p>— Son vermek mi? dedi. Nasıl son vereceğiz Aleksey?</p>

  <p>Sakinleşmişti şimdi. Yüzünde tatlı bir gülümsemenin aydınlığı vardı. Vronski:</p>

  <p>— Kocanızdan ayrılıp hayatlarımızı birleştirerek.</p>

  <p>Anna işitilir işitilmez bir sesle:</p>

  <p>— Böyle de birleşmiş durumdalar, dedi.</p>

  <p>— Evet, ama bütünüyle birleştirmeliyiz bütünüyle.</p>

  <p>Anna, içinde bulunduğu durumun çaresizliğine acı acı gülümseyerek:</p>

  <p>— Ama öğret bana Aleksey, nasıl? dedi. Bu durumumuzdan bir çıkış yolu var mı ki? Kocamın karısı değil miyim ben?</p>

  <p>Vronski:</p>

  <p>— Her durumun bir çıkış yolu vardır, diye karşılık verdi. Karar vermek önemli. Her şey içinde bulunduğun durumdan daha iyidir. Her şeyin, sosyetenin de, oğlunun da, kocanın da sana nasıl acı verdiğinin farkındayım.</p>

  <p>Anna gülümsedi.</p>

  <p>— Ah, kocam dedi. Onu tanımıyorum, düşünmüyorum da. Yok benim için o...</p>

  <p>— İçten değilsin bunu söylerken. Biliyorum seni. Onun için de acı çekiyorsun.</p>

  <p>Anna:</p>

  <p>— Onun bir şeyden haberi yok zaten, dedi.</p>

  <p>Yüzü birden kıpkırmızı kesildi. Yanakları, alnı, boynu kızarmış, utançtan gözleri dolu dolu olmuştu.</p>

  <p>— Ondan söz etmeyelim, diye ekledi.</p>
</body>
</html>
