<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>X</h2>

  <p>Doli, bir sessizlikten sonra:</p>

  <p>— Kiti yalnızlıktan, huzurdan başka bir şey istemediğini yazıyor, dedi.</p>

  <p>Levin heyecanlı:</p>

  <p>— Sağlık durumu nasılmış? diye sordu. Biraz düzelmiş mi?</p>

  <p>— Tanrı'ya şükürler olsun, iyileşti. Onda ince hastalık olduğuna bir an bile inanmamıştım zaten.</p>

  <p>Levin:</p>

  <p>— Ah, çok sevindim! dedi.</p>

  <p>Bunu söylerken, sonra susup yüzüne bakarken Levin'in yüzünde dokunaklı, umutsuz bir şey fark etmişti Doli.</p>

  <p>Dudaklarında her zamanki içten, biraz şakacı gülümsemesi:</p>

  <p>— Bakın Konstantin Dmitriç, dedi. Niçin kızıyorsunuz siz Kiti'ye?</p>

  <p>— Ben mi? diye sordu Levin. Kızdığım falan yok.</p>

  <p>— Hayır, kızıyorsunuz. Moskova'dayken niçin onlara da, bize de uğramadınız öyleyse?</p>

  <p>Levin kulaklarına kadar kızardı.</p>

  <p>— Darya Aleksandrovna, dedi. Böylesine temiz yürekliyken sizin bile bunu anlayamamanıza şaşıyorum. Nasıl oluyor da acımıyorsunuz bana, biliyorken...</p>

  <p>— Neyi biliyorum?</p>

  <p>Levin:</p>

  <p>— Evlenme önerimin reddedildiğini... dedi.</p>

  <p>Bir dakika öncesine kadar Kiti'ye duyduğu tatlı duygu yerini nefrete, gücenme duygusuna bırakmıştı. Darya Aleksandrovna:</p>

  <p>— Nereden çıkardınız bildiğimi? diye sordu.</p>

  <p>— Herkes biliyor çünkü.</p>

  <p>— Bunda yanılıyorsunuz işte. Tahmin ediyordum; ama bilmiyordum.</p>

  <p>— Ya! Şimdi biliyorsunuz artık.</p>

  <p>— Aranızda Kiti'ye acı veren bir şeyin geçtiğini biliyordum o kadar. Kiti bundan hiç söz etmemem için yalvarmıştı bana. Bunu bana söylemediyse hiç kimseye söylememiştir. Ne oldu? Anlatsanıza.</p>

  <p>— Ne olduğunu söyledim.</p>

  <p>— Ne zaman evlenme önerdiniz ona?</p>

  <p>— Size son gelişimde.</p>

  <p>Darya Aleksandrovna:</p>

  <p>— Bakın ne diyeceğim, dedi. Çok acıyorum ona, çok... Sizin gururunuz incindi yalnızca.</p>

  <p>— Belki, dedi Levin; ama...</p>

  <p>Darya Aleksandrovna kesti sözünü:</p>

  <p>— Ama çok acıyorum zavallı Kiti'ye. Şimdi anlıyorum her şeyi...</p>

  <p>Levin kalkarken:</p>

  <p>— Neyse Darya Aleksandrovna, dedi. Bağışlayın beni. Hoşçakalın. Gene görüşürüz.</p>

  <p>Darya Aleksandrovna, Levin'in kolundan tuttu.</p>

  <p>— Hayır, durun biraz. Durun, oturun.</p>

  <p>Levin oturdu.</p>

  <p>— Lütfen söz etmeyelim bundan, lütfen, dedi.</p>

  <p>Ama içine gömdüğünü sandığı umudun, yüreğinde kıpırdadığını hissediyordu.</p>

  <p>Darya Aleksandrovna:</p>

  <p>— Sizi sevmeseydim, diye başladı. Tanımasaydım sizi. (Gözleri dolu dolu olmuştu.) Sizi tanıyorum...</p>

  <p>Ölü sandığı bu duygu Levin'in yüreğinde giderek daha çok canlanıyordu. Bütün ruhunu sarıyordu.</p>

  <p>— Evet, şimdi anladım her şeyi, diye sürdürdü konuşmasını Darya Aleksandrovna. Siz anlayamazsınız bunu. Özgür, seçici durumda olan siz erkekler kimi sevdiğinizi açık seçik bilirsiniz her zaman. Ama sürekli bekleyiş içinde olan bir genç kız, genç kız utangaçlığı olan, sizi yalnızca uzaktan gören, her şeyi kendisine anlatılanlardan bilen bir genç kız ne söylemesinin gerektiğini bilmez, bilmemelidir...</p>

  <p>— İnsanın yüreği istemedikten sonra...</p>

  <p>— Hayır, yüreği ister; ama düşünün bir kere: Siz erkekler gözünüze kestirdiğiniz bir kızın evine gidersiniz, yaklaşırsınız ona, iyice incelersiniz onu, beklersiniz. Onu sevdiğinizi anladıktan sonra evlenme önerisinde bulunursunuz...</p>

  <p>— Hiç de öyle değildir.</p>

  <p>— Öyle olmaması bir şeyi değiştirmez. İyice sevmeye başladığınız ya da beğendiğiniz iki kızdan birini daha çok sevdiğinizi anladığınız zaman açılırsınız... Oysa kıza bir şey sormazlar. Seçimi kendisinin yapmasını isterler ondan; ama seçim yapamaz o, yalnızca "evet" ya da "hayır" diye yanıtlar ona sorulan soruyu.</p>

  <p>Levin, "Öyle," diye geçirdi içinden. "Vronski ile benim aramda bir seçim." Ruhunda canlanmakta olan ölü gene öldü. Yüreği sızlıyordu şimdi.</p>

  <p>— Darya Aleksandrovna, dedi. Böyle giysi ya da –ne bileyim– armağan seçer insan, aşk değil. Seçim yapılmıştır, böylesi daha iyi... Geriye dönüş olamaz artık...</p>

  <p>Darya Aleksandrovna:</p>

  <p>— Ah, gurur, hep gurur! dedi. (Darya Aleksandrovna, yalnız kadınların bildiği o duygunun yanında öylesine düzeysiz olan bu duygusu için Levin'i küçük görüyormuş gibi konuşuyordu.) Siz Kiti'ye evlenme önerisinde, o yanıt veremeyecek durumda olduğu bir anda bulundunuz. Kararsızlık içindeydi. Sizi mi, Vronski'yi mi seçeceğine karar veremiyordu... Onu her gün görüyordu, sizi ise uzun zaman görmemişti. Kiti birkaç yaş daha büyük olsaydı... Söz gelimi, onun yerinde ben olsaydım, benim için kararsızlık söz konusu olmazdı. Hiç ısınamamıştım o adama. Haklı olduğum da anlaşıldı sonunda.</p>

  <p>Levin, Kiti'nin yanıtını anımsadı. Hayır, olmayacak bir şey bu... demişti.</p>

  <p>Levin soğuk:</p>

  <p>— Darya Aleksandrovna, dedi. Bana beslediğiniz güven değerlidir benim için. Ne var ki, yanılıyorsunuz sanıyorum. Ama haklı da olsanız, haksız da, öylesine küçümsediğiniz bu gurur, Katerina Aleksandrovna üzerine düşünmeyi benim için olanaksız kılıyor... Anlıyor musunuz, kesinlikle olanaksız.</p>

  <p>— Yalnız bir şey daha söyleyeceğim: Çocuklarım kadar sevdiğim kız kardeşimden söz ettiğimi biliyorsunuz. Sizi sevdiğini söylemiyorum. O anda size olumsuz yanıt vermesinin bir anlamı olamayacağını söyledim yalnızca.</p>

  <p>Levin ürperdi.</p>

  <p>— Bilmiyorum! dedi. İçimi nasıl sızlattığınızı bilseydiniz bir! Şu anda hissettiklerim, çocuğu ölmüş bir anneye, yavrusu yaşasaydı şimdi öyle olacağını, onu şöyle seveceklerini söylediklerinde kadıncağızın hissedeceklerinin aynısıdır. Öldü artık çocuk, öldü, öldü...</p>

  <p>Darya Aleksandrovna, Levin'in heyecanına bakarak acı acı gülümsedi.</p>

  <p>— Ne komiksiniz!</p>

  <p>Dalgın, sürdürdü konuşmasını:</p>

  <p>— Evet, her şeyi daha iyi anlıyorum şimdi. Peki, Kiti buradayken hiç gelmeyecek misiniz bize?</p>

  <p>— Gelmeyeceğim. Katerina Aleksandrovna'dan kaçmayacağım kuşkusuz. Ama –elimden geldiğince– ondan uzak durup canını sıkmamaya çalışacağım.</p>

  <p>Darya Aleksandrovna, Levin'in yüzüne sevgiyle baktı.</p>

  <p>— Çok, çok komiksiniz, diye ekledi. Pekâlâ, bu konuda hiç konuşmamış olalım.</p>

  <p>Darya Aleksandrovna, yanına gelen kız çocuğuna döndü. Fransızca:</p>

  <p>— Niçin geldin Tanya? dedi.</p>

  <p>— Küreğim nerede anneciğim?</p>

  <p>— Ben Fransızca konuşuyorum seninle, sen de Fransızca karşılık vermelisin.</p>

  <p>Kız söylemek istedi; ama küreğin Fransızcasını unutmuştu. Annesi söyledi ona. O da küreğini nerede bulabileceğini Fransızca sordu. Hiç hoşlanmamıştı bundan Levin.</p>

  <p>"Çocuklarıyla niçin Fransızca konuşuyor?" diye geçirdi içinden. "Ne yapmacık bir şey bu! Çocuklar da hissediyorlar bunu. Fransızca öğretirken, içtenlikten uzaklaştırıyorlar onları." Levin, Darya Aleksandrovna'nın da aynı şeyi belki yirmi kez düşündüğünü; ama –onları içtenlikten uzaklaştırmak pahasına– çocuklarının Fransızca öğrenmeleri için bunu zorunlu saydığını bilmiyordu.</p>

  <p>— Nereye gidiyorsunuz böyle acele? Oturun biraz daha.</p>

  <p>Levin çaya kadar kaldı. Ama neşesi kaybolmuştu artık. Sıkılıyordu.</p>

  <p style="text-align: center;">* * *</p>

  <p>Levin çaydan sonra arabayı hazırlamalarını söylemek için antreye gitti. Döndüğünde Darya Aleksandrovna'yı heyecanlı, yüzü allak bullak, gözleri yaşlı buldu. Levin dışarıdayken Darya Aleksandrovna için onun bugünkü mutluluğunu, çocuklarından hoşnutluğunu bir anda yok eden bir olay olmuştu: Grişa ile Tanya taç için atışmışlardı. Çocuk odasından gelen çığlıkları duyunca koşarak gitmişti oraya. Korkunç bir durumda bulmuştu onları: Tanya, Grişa'nın saçlarına yapışmış, Grişa da –yüzü öfkeden allak bullak– yumruklarını rastgele indiriyordu. Bu durumu görünce Darya Aleksandrovna'nın yüreğinde bir şey koptu sanki. Dünyasını kara bulutlar kapladı sanki: Öylesine övündüğü çocukları olağan çocuklar değildi yalnızca, kötüydüler bile... kaba, yabani davranışları olan, kötü terbiye edilmiş, huysuz çocuklar...</p>

  <p>O anda başka bir şeyden söz edemezdi Darya Aleksandrovna.</p>

  <p>Mutsuzluğunu Levin'e açmamak da elinde değildi.</p>

  <p>Levin onun çok üzgün olduğunu görünce, bunun kötüye işaret olmadığını, her çocuğun kavga ettiğini söyledi. Anlatmaya çalıştı ona. Ama bunu söylerken içinden şöyle düşünüyordu: "Hayır, ben Fransızca konuşmayacağım çocuklarımla. Yapmacığa kaçmayacağım: Ama böyle olmayacak benim çocuklarım. Çocukları bozmamak, onların güzel olmalarına yeter. Evet, benim çocuklarım böyle olmayacak."</p>

  <p>Levin gitmek isteyince Darya Aleksandrovna artık tutmadı onu.</p>
</body>
</html>
