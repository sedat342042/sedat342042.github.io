<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>X</h2>

  <p>Otele girerlerken Stepan Arkadyeviç'in davranışlarıyla yüzündeki, tutmaya çalıştığı neşesi Levin'in gözünden kaçmamıştı. Oblonski paltosunu çıkardı, yana yatık şapkası başında, lokanta bölümüne yürüdü. Yürürken bir yandan da, fraklı, iki elinde peçetelerle yanına sokulan Tatar garsona emirler veriyordu. Her yerde olduğu gibi burada da onu sevinçle karşılayan tanıdıklarına, sağa sola eğilerek, selamlar vererek büfeye gitti. Bir bardak votka içti, biraz balık yedi. Bölmenin arkasında oturan, kurdelelerle, dantellerle süslenmiş, yüzü boyalı, saçları ondüleli Fransız kıza öyle şeyler söyledi ki, kız bile kahkahayı bastı. Oysa Levin sırf <i>poudre de riz ile vinaigre de toilette'ten,</i><a href="../Text/Section0260.xhtml#Footnote0003" id="Feedback0003"><sup>[3]</sup></a> bu Fransız kızdan, onun takma saçlarından, tiksindiği için votka içmemişti büfede. Pis bir şeyden kaçar gibi uzaklaşmıştı yanından. Kiti'nin anısı bütün varlığını doldurmuştu. Gözlerinin içinde zafer ve mutluluk gülümsemesi parlıyordu.</p>

  <p>Oblonski'ye ötekilerden çok sokulan geniş kalçalı, frakının etekleri ayrık ak saçlı, yaşlı bir Tatar garson:</p>

  <p>— Bu yana buyrun, efendim. Burada daha rahat edersiniz.</p>

  <p>Sonra Levin'e döndü. Stepan Arkadyeviç'e saygısını, onun konuğuna gösterdiği ilgiyle belli etmek isteğiyle:</p>

  <p>— Buyrun efendim, dedi.</p>

  <p>Bronz bir aplik altındaki, saten örtülü yuvarlak bir masaya çabucak yeni bir örtü yaydı, kadife kaplı sandalyeleri çekti, bir elinde peçete, bir elinde liste, Stepan Arkadyeviç'in karşısında durdu. Emir bekliyordu.</p>

  <p>— Ayrı bir oda isterseniz şimdi boşalacak efendim, Prens Galitsin bir bayanla yemek yiyor... İstiridyemiz yeni geldi.</p>

  <p>— Ah İstiridye mi?</p>

  <p>Stepan Arkadyeviç düşündü. Parmağını listenin üzerinde bir yerde durdurup:</p>

  <p>— Planımızı değiştirsek mi dersin Levin? dedi.</p>

  <p>Yüzünde ağırbaşlı bir kararsızlık vardı. Garsona:</p>

  <p>— İstiridyeler güzel mi? diye sordu. Sen bir bak.</p>

  <p>— Flensburg istiridyesi efendim. Osten'de istiridye yok.</p>

  <p>— Flensburg istiridyesi olsun varsın, taze ya?</p>

  <p>— Dün geldi efendim.</p>

  <p>— İstiridyeden mi başlasak, ne dersin? Sonra da planımızı uygularız. Ha?</p>

  <p>— Benim için değişmez. Pancar çorbasıyla pilavı hepsine yeğlerim. Ne yazık ki bulunmaz burada.</p>

  <p>Tatar, bebeğin üzerine eğilen bir dadı gibi, Levin'in üzerine eğildi:</p>

  <p>— Rus pilavı mı istiyorsunuz, efendim? diye sordu.</p>

  <p>Levin, Oblonski'nin yüzünde bir can sıkıntısı anlatımı görünce:</p>

  <p>— Şaka bir yana, ne seçersen seç, yerim dedi. Çok kaydım, kurt gibi acıktım. Seçtiğin yemeği beğenmediğimi sanma. Yiyecek bir şey olsun da, ne olursa olsun.</p>

  <p>Stepan Arkadyeviç:</p>

  <p>— Daha neler! dedi. Kim ne derse desin, hayatın en büyük zevklerinden biri yemektir. Hadi aslanım, sen iki, yo az olur, üç düzine istiridye getir bize. Sebze çorbası.</p>

  <p>Tatar:</p>

  <p>— Printanière, diye atıldı.</p>

  <p>Ama Stepan Arkadyeviç'in ona yemekleri Fransızca adlarıyla söylemek zevkini tattırmamak niyetinde olduğu belliydi.</p>

  <p>— Sebze çorbası, duydun mu? Sonra bol salçalı kalkan, arkasından... rozbif. Ama dikkat et iyi olsun. Piliç kızartması, konserve falan da isteriz.</p>

  <p>Stepan Arkadyeviç'in, yemekleri Fransızca yazılı listeden ısmarlama alışkanlığını bilen Tatar, onun söylediği yemek adlarını yineliyordu. Ama söylenen yemek adlarını karta Fransızca yazarak rahatladı: "Potage printanière, turbot sauce Beaumarchais, poularde à l'estragon, macedoine de fruits..." Sonra, yay üzerindeymiş gibi, bir listeyi alıp ötekini, içki listesini Stepan Arkadyeviç'e uzatırken:</p>

  <p>— Ne içeceksiniz efendim? diye sordu.</p>

  <p>Levin:</p>

  <p>— Bana ne getirirsen getir, dedi. Yalnız çok olmasın... Şarap içerim.</p>

  <p>— Nasıl? Şarapla mı başlayacağız? Ama doğru, olabilir. Beyaz istersin sen, değil mi?</p>

  <p>Tatar:</p>

  <p>— Cachet blanc, diye karıştı gene.</p>

  <p>— Olur, istiridyeyle birlikte getir ama. Ancak o zaman çıkar tadı.</p>

  <p>— Başüstüne efendim. Yemekte ne içeceksiniz?</p>

  <p>— Nuits olsun. Ama hayır, klasik chablis daha iyi.</p>

  <p>— Başüstüne. Sizin peynirden emreder miydiniz?</p>

  <p>— Elbette. Parmesan getir. Sen başka mı isterdin yoksa?</p>

  <p>Levin, gülümsemesini tutamadan:</p>

  <p>— Yoo, dedi. Benim için değişmez.</p>

  <p>Tatar, etekleri uçuşarak koşup gitti, beş dakika sonra, açılmış sedef kabukları içinde istiridye tabağı elinde, parmaklarının arasında bir şişeyle koşarak geldi.</p>

  <p>Stepan Arkadyeviç kolalı peçeteyi büküp ucunu yeleğinin arasına soktu, kollarını sakin bir tavırla masaya dayayıp istiridye yemeye koyuldu. Gümüş çatalıyla istiridyelerin içini sıyırıp birbiri arkasından yutarken:</p>

  <p>— Fena değilmişler, dedi.</p>

  <p>Gülen gözlerini bir Levin'e, bir Tatar'a çevirip ekledi:</p>

  <p>— Güzelmiş istiridye.</p>

  <p>Levin, beyaz ekmekle peyniri daha çok sevmesine karşın, istiridyeden de yiyordu. Oblonski'yi zevkle seyrediyordu. Tatar bile, şişenin mantarını çıkardıktan sonra, geniş ağızlı ince kristal kadehlere köpüklü şarabı doldururken, beyaz kravatını düzelterek, dudaklarında tatlı bir gülümsemeyle Stepan Arkadyeviç'e bakıyordu.</p>

  <p>Stepan Arkadyeviç şarabını yudumladı.</p>

  <p>— İstiridyeyi pek sevmiyorsun galiba, dedi. Ya da bir düşüncen var. Hı?</p>

  <p>Levin'in neşeli olmasını istiyordu. Oysa Levin, neşeli olmak bir yana, sıkılıyordu. Ruhundaki heyecan burada, kadınlarla baş başa yemek yenen küçük odaların yakınında, bu gürültü patırtının arasında rahatsız ediyordu onu. Bu bronz eşyalar, bu aynalar, gaz lambaları, Tatar garsonlar gururunu incitiyordu. Ruhunu dolduran şeyi kirletmekten korkuyordu.</p>

  <p>Arkadaşının, "Ya da bir düşüncen var?" sorusuna.</p>

  <p>— Benim mi? diye karşılık verdi. Evet, bir düşüncem var. Ama ayrıca, bütün bunlar beni sıkıyor da. Benim gibi köyde yaşayan bir insan için bunların ne acayip şeyler olduklarını bilemezsin. Tıpkı senin odanda gördüğüm o adamın tırnakları gibi...</p>

  <p>Stepan Arkadyeviç gülümsedi.</p>

  <p>— Sahi, dedi. Zavalı Grineviç'in tırnakları pek ilgilendirdi seni nedense.</p>

  <p>— Elimde değil. Anlamaya çalış beni. Bir köylü gibi düşün. Biz köyde ellerimizi, onları en rahat kullanacağımız biçimde tutarız. Bunun için keseriz tırnaklarımızı, bazen kollarımızı sıvarız. Buradaysa insanlar uzayabildikleri kadar uzatıyorlar tırnaklarını. Bir şey yapmak için kollarını oynatacak durumları kalmasın diye tabak kadar kol düğmeleri takıyorlar.</p>

  <p>Stepan Arkadyeviç neşeyle gülümsedi.</p>

  <p>— Kişinin kaba emeğe gereksinimi olmadığını gösterir bu, dedi. Kafayı çalıştırır...</p>

  <p>— Belki öyledir. Ama ne dersen de, şu anda ikimizin, karnımızın doymasını geciktirmek için istiridye yememiz de tuhafıma gidiyor. Oysa köyde biz, işimizi yapacak gücü kazanmak için bir an önce karnımızı doyurmaya çalışırız...</p>

  <p>Stepan Arkadyeviç sözünü kesti:</p>

  <p>— Elbette öyle, karnımızın doymasını geciktirmek istiyoruz. Ama kültürün amacı da her şeyden zevk almanın yollarını araştırmak değil midir?</p>

  <p>— Kültürün amacı bu ise bir yabani olmayı yeğlerim.</p>

  <p>— Yabanisin zaten. Bütün Levinler yabanidir.</p>

  <p>Levin göğüs geçirdi. Ağabeyi Nikolay'ı anımsamış, kendi kendinden utanmıştı. Yüzü bulutlandı. Ama Oblonski öyle bir konu açtı ki, hemen unuttu ağabeyini.</p>

  <p>Oblonski, pütürlü boş istiridye kabuklarını öteye itip peyniri önüne çekerken, gözlerinde anlamlı bir parıltı:</p>

  <p>— Ne o, bu akşam bizimkilere, yani Şçerbatskilere gidecek misin? diye sordu.</p>

  <p>Levin:</p>

  <p>— Gideceğim, dedi. Mutlaka gideceğim. Her ne kadar prenses beni pek isteksiz davet etti gibime geldiyse de, gene gideceğim.</p>

  <p>— Daha da neler! Ne saçma şey! Onun her zamanki halidir bu... Hadi canım, şu çorbayı ver... <i>Grande dame</i><a href="../Text/Section0260.xhtml#Footnote0004" id="Feedback0004"><sup>[4]</sup></a> olduğu için öyle konuşur. Ben de geleceğim. Ama önce Kontes Bonina'nın koro çalışmasına gitmek zorundayım. Yabani değil de nesin ya? Birdenbire niçin kayboldun, gittin Moskova'dan? Şçerbatskiler, böyle durup dururken kayıplara karışmanın nedenini bilmek zorundaymışım gibi ikide bir bana soruyorlardı seni. Yalnız bir şeyi bilirim ben, hiç kimsenin yapmadığını, yapmayacağını yaparsın sen her zaman.</p>

  <p>Levin heyecanlı, tane tane konuşarak:</p>

  <p>— Evet, dedi. Haklısın, yabaniyim. Ama yabaniliğim gitmemde değil, şimdi gelmemdedir. Şimdi gelişimin...</p>

  <p>Stepan Arkadyeviç, Levin'in gözlerinin içine bakarak:</p>

  <p>— Ah, ne mutlu bir insansın! dedi.</p>

  <p>— Neden?</p>

  <p>Stepan Arkadyeviç:</p>

  <p>— Ben iyi atı üzerindeki bazı belirtilerden, âşık genci de gözlerinden tanırım...<a href="../Text/Section0260.xhtml#Footnote0005" id="Feedback0005"><sup>[5]</sup></a> Her şey önünde senin daha.</p>

  <p>— Senin geçmişinde mi?</p>

  <p>— Hayır geçmiş olmasa bile, senin geleceğin benim şimdiki zamanımdır. Şimdiki zaman dediğin de öyle karmakarışık ki...</p>

  <p>— Bir şey mi var?</p>

  <p>— İşler kötü. Neyse, bırakalım bu konuyu, söz etmek istemiyorum. Hem her şeyi anlatmanın olanağı yok. Söylesene, niçin geldin Moskova'ya?</p>

  <p>Stepan Arkadyeviç dönüp Tatar'a seslendi:</p>

  <p>— Ey, kaldır şunları!</p>

  <p>Levin, derinliklerinde parıltılar olan gözlerini Stepan Arkadyeviç'ten ayırmadan:</p>

  <p>— Niçin geldiğimi tahmin etmiyor musun? diye sordu.</p>

  <p>Stepan Arkadyeviç, dudaklarında hafif bir gülümseme, Levin'e baktı.</p>

  <p>— Tahmin ediyorum, dedi. Ama konuyu açamıyorum. Doğru tahmin edip etmediğimi bundan anlamışsındır sanırım.</p>

  <p>Levin titrek bir sesle:</p>

  <p>— Eee, ne söyleyeceksin bu konuda? dedi.</p>

  <p>Yüzünde bütün kasların çekildiğini hissediyordu.</p>

  <p>— Ne düşünüyorsun bu konuda? diye ekledi.</p>

  <p>Stepan Arkadyeviç, gözlerini Levin'den ayırmadan Chablis kadehini sonuna kadar ağır ağır içtikten sonra:</p>

  <p>— Ben mi?, diye sordu. Gerçekleşmesini bunun kadar istediğim hiçbir şey yoktur, hiçbir şey! Olabileceklerin en iyisidir bu!</p>

  <p>Levin, gözlerini arkadaşının gözlerinin içine dikti.</p>

  <p>— Yanılmıyorsun ya? diye sordu. Neden söz ettiğimizi biliyorsun, değil mi? Bunun gerçekleşebileceği düşüncesinde misin?</p>

  <p>— Evet. Niçin gerçekleşmesin?</p>

  <p>— Hayır... Bunun gerçekleşebileceğini sanıyor musun? Bu konuda ne düşünüyorsan hepsini anlat bana. Ya reddedilirsem! Hatta şuna inanıyorum ki...</p>

  <p>Stepan Arkadyeviç, arkadaşının heyecanına gülümsedi. Levin sürdürdü konuşmasını:</p>

  <p>— Bazen içime öyle doğuyor. Doğrusu bu... benim için de onun için de korkunç bir şey olurdu.</p>

  <p>— Genç bir kız için korkunç olan hiçbir şey yoktur burada. Evlenme önerisi alınca her genç kız gurur duyar.</p>

  <p>— Hayır, her kız duyar; ama o duymaz.</p>

  <p>Stepan Arkadyeviç gülümsedi. Levin'in bu duygusu hiç de yabancı değildi ona. Levin için dünyada kızların ikiye ayrıldığını biliyordu. Birinci bölümde Kiti'den başka dünyanın bütün kızları bulunuyordu. Bu kızlar, insana vergi bütün zayıflıkları olan insanlardı. Her yerde görülen, hiçbir özelliği olmayan kızlardı bunlar. İkinci bölümdeyse Kiti yalnız başınaydı. Hiçbir zayıf yanı yoktu onun, insanların hepsinden çok çok üstündü. Stepan Arkadyeviç, salçayı öteye iten Levin'in elini tuttu.</p>

  <p>— Dur, dedi. Biraz salça al.</p>

  <p>Levin, yumuşakbaşlılıkla biraz salça aldı; ama Stepan Arkadyeviç'in yemesine fırsat vermedi:</p>

  <p>— Hayır, bir dakika, bir dakika, dedi. Bunun benim için ölüm kalım meselesi olduğunu anlamaya çalış. Şimdiye dek bu konuyu hiç kimseyle konuşamam. Oysa her bakımdan yabancıyız birbirimize. Zevklerimiz, düşüncelerimiz, her şeyimiz ayrı. Ama beni sevdiğini, anladığını biliyorum. Bunun için de çok seviyorum seni. Ama Tanrı aşkına açık konuş benimle.</p>

  <p>Stepan Arkadyeviç gülümsedi:</p>

  <p>— Ne düşünüyorsam, onu söyleyeceğim, dedi. Hatta daha çoğunu söyleyeceğim: Benim karım fevkalade bir kadındır...</p>

  <p>Stepan Arkadyeviç, karısıyla arasında geçenleri anımsayıp derin bir iç çekti. Bir an sustuktan sonra sürdürdü konuşmasını:</p>

  <p>— Gelecekte olacakları anlamak bakımından Tanrı vergisi bir yeteneği vardır. İnsanların ruhunu okur. Üstelik, özellikle evlenme konusunda neyin nasıl olacağını bilir. Söz gelimi, Bayan Şahovskaya'nın Brenteln ile evleneceğini çok önceden söylemişti. Hiç kimse inanamamıştı buna. Ama dediği çıktı sonunda. Bu işte de senden yana.</p>

  <p>— Nasıl yani?</p>

  <p>— Şöyle ki, Kiti'nin seni sevdiğini, eninde sonunda senin karın olacağını söylüyor.</p>

  <p>Arkadaşının bu sözü üzerine Levin'in yüzü bir gülümsemeyle aydınlandı. Sevinç gözyaşına pek yakın bir gülümsemeydi bu. Heyecanlı:</p>

  <p>— Öyle söylüyor demek! dedi. Onun, karının fevkalade bir insan olduğunu her zaman söylerim zaten.</p>

  <p>Ayağa kalkarken ekledi:</p>

  <p>— Yeter artık bu konuda konuştuğumuz... bırakalım.</p>

  <p>— Pekâlâ yeter; ama otur.</p>

  <p>Ama oturamadı Levin. Küçük odanın içinde iki kez bir aşağı bir yukan gidip geldi. Gözyaşları belli olmasın diye gözlerini kırpıştırıyordu. Ancak, kendini toparladıktan sonra oturdu.</p>

  <p>— Bunun bir aşk olmadığını anlamaya çalış, dedi. Bir zamanlar âşık olmuştum; ama bu aşk değil. Benim duygum değil bu, beni kıskıvrak saran bir dış güç. Aslında, bunun olamayacak bir şey olduğuna karar verdiğim için gittim köye. Anlıyor musun, yeryüzünde gerçekleşemeyecek bir mutluluk olduğuna karar verdim de gittim. Savaştım kendimle. Sonunda onsuz yaşayamayacağımı anladım. Bir sonuca varmak gerektiğini...</p>

  <p>— Niçin gittin?</p>

  <p>— Ah, dur! Ne çok düşünce var kafamın içinde. Soracağım ne çok şey var! Dinle beni. Bana bunu söylemekle benim için ne büyük bir iyilik yaptığını bilemezsin. O kadar mutluyum ki, iğrenç bir insan olup çıktım. Her şeyi unuttum. Ağabeyim Nikolay'ın...burada olduğunu öğrendim bugün... onu bile unuttum. Onun da mutlu olduğunu sanıyorum. Bir çeşit delilik onunki. Ama korkunç olan bir şey var... Sen evlendin, bilirsin bu duyguyu... bizim gibi yaşlıların, aşklarının değil de günahlarının geçmişiyle... ansızın tertemiz, masum bir yaratığa yaklaşmamızdır korkunç olan. İğrenç bir şey bu. İnsanın bu yüzden kendini ona layık görmesi olası değildir...</p>

  <p>— Ama günahın çok değil senin.</p>

  <p>Levin:</p>

  <p>— Ah, gene de geçmişimi düşündükçe nefret duyuyor, titriyorum, dedi. Nefret ediyorum kendimden, içim sızlıyor... Evet.</p>

  <p>Stepan Arkadyeviç:</p>

  <p>— Elden ne gelir, dedi. Dünya böyle kurulmuş.</p>

  <p>— Çok sevdiğim duada söylendiği gibi, işlediğim sevaplara göre bağışlama beni, yüce yürekliliğinle bağışla... düşüncesinde buluyorum teselliyi yalnızca. O da ancak böyle bağışlayabilir beni.</p>
</body>
</html>
