<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XX</h2>

  <p>Vronski ikiye bölünmüş, geniş temiz bir Fin kulübesinde kalıyordu. Petritski ordugâhta da onunla birlikteydi. Vronski ile Yaşvin kulübeye girdiklerinde Petritski uyuyordu.</p>

  <p>Yaşvin bölmenin arkasına geçti, burnunu yastığa gömmüş, saçı başı karmakarışık Petritski'yi omzundan dürterek:</p>

  <p>— Kalk artık, dedi. Uyuduğun yeter.</p>

  <p>Petritski birden dizlerinin üstüne fırlayıp bakındı. Vronski'ye:</p>

  <p>— Ağabeyin buradaydı, dedi. Uyandırdı beni. Tanrı cezasını versin, gene geleceğini söyledi.</p>

  <p>Battaniyeyi çekip gene uzandı. Yorganı üzerinden çeken Yaşvin'e öfkeyle bağırdı:</p>

  <p>— Bırak be Yaşvin! Bırak, dedim! (Dönüp gözlerini açtı.) İyisi mi sen bana ne içmem gerektiğini söyle! Ağzımın içi zehir gibi...</p>

  <p>Yaşvin kalın sesiyle:</p>

  <p>— En iyisi votka, dedi. (Kendi sesini dinlemek ona haz veriyormuş gibi seslendi:) Tereşçenko, efendine votkayla hıyar turşusu getir!</p>

  <p>Petritski gözlerini ovuşturdu, yüzünü buruşturdu.</p>

  <p>— Votka iyi gelir mi dersin? Ha? dedi. Sen de içecek misin? Öyleyse birlikte içelim!</p>

  <p>Vronski, sen içecek misin?</p>

  <p>Petritski kalktı, kolktuk altlarından kaplan postu bir battaniyeye sarındı. Bölmenin kapısından, kollarını kaldırarak çıktı. Fransızca bir şarkı mırıldanıyordu: "Tu-u-la'da bir kral vardı..." Sonra seslendi oradan:</p>

  <p>— Vronski, içecek misin?</p>

  <p>Vronski, emir erinin getirdiği redingotunu giyerken:</p>

  <p>— Çekil başımdan, dedi.</p>

  <p>Yaşvin:</p>

  <p>— Nereye gidiyorsun? diye sordu.</p>

  <p>Kulübeye doğru gitmekte olan bir kupa arabasını görünce ekledi:</p>

  <p>— İşte troykan.</p>

  <p>Vronski:</p>

  <p>— Tavlaya gideceğim, dedi. Sonra da atlarla ilgili bir iş için Bryanski'ye uğrayacağım.</p>

  <p>Gerçekten de Vronski, Petergof'tan on versta uzakta oturan Bryanski'ye uğrayacağına, ona atın parasını götüreceğine söz vermişti. Şimdi oraya da yetişmek istiyordu. Ama arkadaşları onun yalnız Bryanski'ye gitmeyeceğini hemen anlamışlardı.</p>

  <p>Petritski şarkı söylemeyi sürdürürken: "Bunun hangi Bryanski olduğunu biliyoruz," der gibi göz kırptı, dudaklarını şişirdi.</p>

  <p>Yaşvin:</p>

  <p>— Geç kalma sakın! dedi.</p>

  <p>Konuyu değiştirmek isteğiyle pencereden dışarı bakarak, Vronski'ye kendisinin sattığı ortadaki atı sordu:</p>

  <p>— Nasıl, benim demirkırı iyi hizmet ediyor mu sana?</p>

  <p>Petritski, kulübeden çıkmakta olan Vronski'nin arkasından seslendi:</p>

  <p>— Dur! Ağabeyin bir mektupla bir pusula bırakmıştı. Dur hele, neredeler?</p>

  <p>Vronski durdu.</p>

  <p>— Hani? diye sordu.</p>

  <p>Petritski işaret parmağını burnundan yukarı doğru götürerek, mağrur bir tavırla:</p>

  <p>— Neredeler? dedi. Asıl önemli olan bu işte!</p>

  <p>Vronski gülümsedi.</p>

  <p>— Bırak hokkabazlığı da söyle, neredeler? dedi.</p>

  <p>— Şömineyi yakmadım onlarla. Buralarda bir yerde olmalılar.</p>

  <p>— Yeter saçmaladığın! Nerede mektup?</p>

  <p>— İnan bilmiyorum! Unuttum. Belki de düşümde gördüm. Dur, dur! Kızacak ne var canım! Dün benim gibi adam başına dört şişe içseydin, sen nerede yattığını bile unuturdun. Dur hele, şimdi anımsarım!</p>

  <p>Petritski bölmeyi geçti, yatağına uzandı.</p>

  <p>— Dur! Ben böyle yatıyordum, o şurada, ayakta duruyordu. Evet, evet, evet... İşte burada!</p>

  <p>Petritski şiltenin altından çıkardı mektubu. Oraya saklamıştı onu.</p>

  <p>Vronski, ağabeyinin bıraktığı mektupla pusulayı aldı. Bu mektubu bekliyordu zaten. Annesi Moskova'ya gitmedi diye sitem ediyordu ona. Pusula ağabeyindendi, onunla konuşması gerektiğini yazıyordu. Vronski, ağabeyinin onunla ne konuşacağını biliyordu. "Onlara ne bundan!" diye geçirdi içinden. Mektupları, yolda daha bir dikkatli okumak için redingotunun düğmeleri arasına soktu. Kulübenin çıkışında iki subayla karşılaştı: Biri onların alayından, öteki yabancıydı.</p>

  <p>Vronski'nin evi subayların toplanma yeriydi her zaman.</p>

  <p>— Nereye?</p>

  <p>— Petergof'a gitmem gerek.</p>

  <p>— Çarskoe'den atın geldi mi?</p>

  <p>— Geldi; ama daha görmedim onu.</p>

  <p>— Mahotin'in Gladyatör'ü hastalanmış, öyle diyorlar.</p>

  <p>Öteki subay:</p>

  <p>— Saçma, dedi. Yalnız, bu çamurda nasıl yarışacaksınız?</p>

  <p>Gelenleri görünce Petritski:</p>

  <p>— İşte benim kurtarıcılarım! diye bağırdı.</p>

  <p>Emir eri, votka ve hıyar turşusu tepsisiyle karşısında duruyordu.</p>

  <p>— Kendime gelmem için içmemi söyledi Yaşvin, diye ekledi.</p>

  <p>Gelenlerden biri:</p>

  <p>— Dün canımıza okudunuz, dedi. Sabaha kadar uyuyamadık.</p>

  <p>Petritski anlatmaya başladı:</p>

  <p>— Ne güzel bitirdik ama! Volkov bir evin damına çıktı. Çok kederli olduğunu söylüyordu. "Öyleyse gelin bir cenaze marşı çalalım!" dedim. Cenaze marşıyla uyuyakaldı damda.</p>

  <p>Yaşvin, Petritski'nin başına, çocuğuna ilaç vermeye çalışan bir anne gibi dikilip:</p>

  <p>— İç, önce votka içmelisin, sonra soda ile bol limon suyu içersin, diyordu. Peşinden biraz, bir şişecik de şampanya yuvarladın mı tamamdır.</p>

  <p>— Bu güzel işte. Dur Vronski, gitme, içelim.</p>

  <p>— Hayır, hoşçakalın baylar, bugün içmeyeceğim.</p>

  <p>— Ne o, ağırlaşırsın diye mi korkuyorsun yoksa? Pekâlâ biz de yalnız içeriz. Sodayla limon getirin.</p>

  <p>Vronski kapıdan çıkarken biri seslendi arkasından:</p>

  <p>— Vronski!</p>

  <p>— Ne var?</p>

  <p>— Saçlarını kestirsen iyi edersin, ağırlık yapıyorlar çünkü, özellikle başının çıplak yerlerindekiler...</p>

  <p>Gerçekten de, Vronski'nin saçları pek erken dökülmeye başlamıştı. Vronski, düzgün dişlerini göstererek neşeyle gülümsedi, kasketini saçlarının seyrekleştiği yere indirip çıktı, arabasına bindi.</p>

  <p>— Tavlaya! dedi.</p>

  <p>Okumak için mektupları çıkardı; ama atını görünceye dek dikkatini dağıtmamak için vazgeçti. "Sonra!" diye geçirdi içinden.</p>
</body>
</html>
