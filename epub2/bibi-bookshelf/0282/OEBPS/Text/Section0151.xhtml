<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVI</h2>

  <p>Levin üst kata çıktığında karısı yeni gümüş semaverin yanında, yeni çay takımlarının başına oturmuş, yaşlı Agafya Mihaylovna'yı da küçük masaya oturtmuş, önüne bir bardak çay koymuş, sık mektuplaştığı Doli'den aldığı mektubu okuyordu.</p>

  <p>Agafya Mihaylovna, Kiti'ye dostça gülümsedikten sonra Levin'e:</p>

  <p>— Görüyorsunuz işte, dedi. Hanımınız buraya oturttu beni, kendisiyle çay içmemi buyurdu.</p>

  <p>Agafya Mihaylovna'nın bu sözlerinde Levin, son zamanlarda Agafya Mihaylovna ile Kiti'nin arasında sürüp giden dramın çözümünü okumuştu. Agafya Mihaylovna'nın elinden bütün dizginleri almakla onu çok çok üzen yeni hanımın, yaşlı kadının gönlünü gene de kazandığını, kendini ona sevdirdiğini görmüştü Levin.</p>

  <p>Kiti, acemi bir elyazısıyla yazılmış bir mektup uzattı Levin'e.</p>

  <p>— Senin mektubunu da okudum, dedi. Şu kadından geliyor, hani ağabeyinin... Okumadım, okumadım. Bu da benimkilerden, Doli'den geliyor. Düşünebiliyor musun? Doli, Grişa ile Tanya'yı Sarmatskilerde verilen çocuk balosuna götürmüş. Tanya markiz olmuş.</p>

  <p>Ama Levin dinlemiyordu karısını. Ağabeyinin eski metresi Mariya Nikolayevna'dan gelen mektubu yüzü kızararak almış, okumaya başlamıştı. Mariya Nikolayevna'dan gelen ikinci mektuptu bu. Birinci mektubunda, ağabeyinin onu hiç suçu yokken kovduğunu yazıyor; dokunaklı bir saflıkla, yoksulluk içinde olsa da bir şey istemediğini, bir dilekte bulunmadığını, yalnız, Nikolay Dmitriyeviç'in, sağlık durumu çok kötü olduğu için onsuz yapamayacağı düşüncesinin ona büyük acı verdiğini ekliyor, Levin'e ağabeyiyle ilgilenmesi için yalvarıyordu. Şimdi bambaşka şeylerden söz ediyordu Mariya Nikolayevna. Nikolay Dmitriyeviç'i Moskova'da bulmuş, onunla gene barışmış, Nikolay Dmitriyeviç'in bir memurluk bulduğu taşra iline onunla birlikte gitmiş. Ama orada müdürle kavga etmişti ağabeyi. Moskova'ya dönüyorlarmış. Nikolay Dmitriyeviç yolda ağır hastalanmış, Mariya Nikolayevna, onun yataktan bir daha zor kalkacağını yazıyordu. "Hep sizi anıyor, parası da suyunu çekti."</p>

  <p>Kiti gülümseyerek:</p>

  <p>— Oku bak ne yazıyor senin için Doli, diye başlamıştı.</p>

  <p>Ama kocasının değişen yüzünü görünce birden:</p>

  <p>— Neyin var? Ne oldu? diye sordu.</p>

  <p>— Ağabeyim Nikolay'ın ölüm döşeğinde olduğunu yazıyor. Oraya gideceğim.</p>

  <p>Kiti'nin yüzü birden değişmişti. Markiz kılığındaki Tanya ile Doli ile ilgili düşünceler bir anda kaybolmuştu kafasından.</p>

  <p>— Ne zaman gidiyorsun? diye sordu.</p>

  <p>— Yarın.</p>

  <p>— Ben de gelebilir miyim seninle?</p>

  <p>Levin sitemli:</p>

  <p>— Kiti! dedi. Ne diyorsun sen?</p>

  <p>Onun bu önerisini kocasının isteksiz, can sıkıntısıyla karşılamasına gücenmişti Kiti.</p>

  <p>— Ne mi diyorum? dedi. Neden gelmeyecekmişim? Sana ayak bağı olmam. Ben...</p>

  <p>Levin sözünü kesti karısının:</p>

  <p>— Ben ağabeyim ölüm döşeğinde olduğu için gidiyorum. Sen niçin gideceksin?</p>

  <p>— Niçin mi? Sen niçin gidiyorsan ben de onun için gidiyorum.</p>

  <p>Levin, "Benim için böylesine ciddi bir anda bile yalnız kalınca canının sıkılacağını düşünüyor," diye geçirdi içinden. Böylesine önemli bir konuda karısının öne sürdüğü bahane sinirlendirmişti onu. Sert:</p>

  <p>— Olmaz, dedi.</p>

  <p>İşin kavgaya varacağını gören Agayfa Mihavlovna çay bardağını usulca bırakıp dışarı çıktı. Kiti onun farkında bile değildi. Kocasının "olmaz" derken takındığı tavır, özellikle, onun sözüne kocasının inanmadığını gösterdiği için gücendirmişti onu. Çabuk çabuk konuşarak, öfkeli:</p>

  <p>— Sana şunu söylüyorum, diye başladı. Sen gidersen ben de seninle geleceğim, kesinlikle geleceğim. Niçin olmazmış? Niçin olmaz diyorsun?</p>

  <p>— Çünkü nereye gideceğimi, nasıl yollardan geçeceğimi, nasıl otellerde kalacağımı Tanrı bilir... Bana ayak bağı olursun.</p>

  <p>Levin soğukkanlı olmaya çalışıyordu. Kiti:</p>

  <p>— Hiç de, dedi. Hiçbir şey istemem ben. Senin kalabileceğin yerde ben de...</p>

  <p>— Öyleyse yalnız şu yönden gelemezsin: İlişki kuramayacağın o kadın var orada.</p>

  <p>— Orada kim var, ne var, bilmiyorum ben, bilmek de istemiyorum. Bildiğim bir şey var: Kocamın ağabeyi ölmek üzere, kocam onun yanına gidiyor, ben de kocamla gidiyorum, çünkü...</p>

  <p>— Kiti, kızma; ama şunu da unutma, bu iş o kadar önemli ki, zayıflığını, yalnız kalmamak isteğini onunla karıştırdığını düşünmek acı veriyor bana. Yalnız canın sıkılacaksa Moskova'ya git.</p>

  <p>Kiti, gözlerinde gücenme ve öfke gözyaşları:</p>

  <p>— Sen her zaman kötü, adi düşünceleri yakıştırırsın bana zaten, diye başladı. Zayıflık falan söz konusu değil burada... Kara gününde kocamın yanında bulunmanın benim için bir görev olduğu inancındayım. Üzmek istiyorsun sen beni, inadına anlamıyorsun...</p>

  <p>Öfkesini artık tutamayan Levin ayağa kalktı.</p>

  <p>— Hayır, korkunç bir şey bu! diye bağırdı. Bir çeşit kölelik!</p>

  <p>Aynı anda da, çok tehlikeli şeyler söylediğini hissetti. Kiti:</p>

  <p>— Niçin evlendin öyleyse? dedi. Özgürdün. Madem pişman olacaktın ne diye evlendin?</p>

  <p>Hızla ayağa kalktı, koşarak konuk salonuna gitti.</p>

  <p>Levin yanına geldiğinde Kiti hıçkıra hıçkıra ağlıyordu.</p>

  <p>Levin, karısına yanlış düşündüğünü kanıtlayacak değil, onu avutacak sözcükler bulmaya çalışarak konuşmaya başladı. Ama Kiti onu dinlemiyor, hiçbir şeye de razı olmuyordu. Levin, karısının ona vermek istemediği elini tuttu. Öptü. Saçlarını öptü, sonra bir kez daha öptü elini... Kiti hep susuyordu. Ama Levin onun yüzünü ellerinin arasına alıp "Kiti!" deyince birden toparladı kendini, biraz daha ağladı, sonra barıştı kocasıyla.</p>

  <p>Devrisi gün birlikte gitmeye karar vermişlerdi. Levin, Kiti'ye, onun yalnızca yararlı olmak için gelmek istediğine inandığını söylemiş, Mariya Nikolayevna'nın orada bulunmasının uygunsuz kaçan bir yanının olmadığını kabul etmişti. Ama yola çıkarlarken ruhunun derinliklerinde kendinden de, karısından da hoşnut değildi. Kiti'den hoşnut olmamasının nedeni, gerektiğinde onu yalnız başına bir yere yollamamasıydı. (Daha kısa bir süre önce Kiti'nin onu sevebileceğini, bu büyük mutluluğa erebileceğini düşünmeye bile cesaret edemeyen Levin'in, şimdi karısı onu fazlasıyla sevdiği için kendini mutsuz hissetmesi çok tuhaftı!) Levin'in kendinden hoşnut olmamasının nedeni ise, verdiği karardan dönmesiydi. Daha çok ruhunun derinliklerinde Kiti'nin, ağabeyiyle yaşayan o kadını umursamamasını doğru bulmuyor, karşılaşabilecekleri olasılıklar onu dehşete düşürüyordu. Onun karısının, onun Kiti'sinin, o kadınla aynı odada bulunacağı düşüncesi tiksintiyle, dehşetle ürpertiyordu onu.</p>
</body>
</html>
