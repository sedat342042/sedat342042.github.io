<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVI</h2>

  <p>Tartışma ustası Sergey İvanoviç kardeşine itiraz etmeden, sözü başka bir konuya çevirdi hemen.</p>

  <p>— Evet, halkın ne düşündüğünü, ruhunu aritmetik yoluyla öğrenmek istiyorsan, bunu anlamak çok güçtür elbette. Halkoyuna başvurulmuyor bizde. Başvurulamaz da. Halkın istediğini ortaya çıkarmaz bu yol çünkü. Başka yolları vardır bunun. Havada hissedilir bu. Yüreğiyle hisseder bunu insan. Durgun halk denizinde önyargıları olmayan herkesin gördüğü sualtı akıntılarından söz etmiyorum. Topluma yakından bakmak yeter bunun için. Eskiden birbirine öylesine düşman olan aydın çevrelerin birbirinden uzak partileri bile birleşti bir bütün oldu. Her çeşit ayrılık bitti. Toplumun her organı aynı şeyi söylüyor. Hepsini saran, bir yöne sürükleyen doğal gücü hissediyorlar.</p>

  <p>Prens:</p>

  <p>— Evet, dedi. Gazeteler de hep aynı şeyleri söylüyorlar. Gerektir bu. Fırtınadan önce kurbağalar da hep bir ağızdan böyle bağırır dururlar. Onların gürültüsünden başka bir şey duyamıyor insan.</p>

  <p>Sergey İvanoviç kardeşine döndü.</p>

  <p>— Onların kurbağa olup olmadıklarını bilmiyorum, dedi. Gazete çıkardığım falan yok benim. Onları savunmak niyetinde de değilim. Aydın çevredeki düşünce birliğinden söz etmek istemiştim yalnızca.</p>

  <p>Levin karşılık vermek istedi. Ama yaşlı prens ondan önce davrandı:</p>

  <p>— Doğrusu, bu düşünce birliği üzerine başka şeyler de söylenebilir. Söz gelimi, damadım Stepan Arkadyeviç'i alalım. Tanırsınız onu. Bilmem ne komisyonunun yönetim kurulu üyeliğine atanıyor şimdi. Ancak, yapılacak bir iş yok bu komisyonda –ne oluyorsun Doli, sır değil artık bu– evet, yapılacak bir iş yok bu komisyonda. Ama yıllığı sekiz bin. Deneyin bir kez. İşinin yararlı olup olmadığını sorun ona. Bunun çok yararlı bir iş olduğunu söyleyecektir. Doğrusu dürüst bir insandır da; ama sekiz bin rublenin yararına inanmamak da elde değildir.</p>

  <p>Prensin konuyu dağıttığı düşüncesiyle Sergey İvanoviç keyifsiz:</p>

  <p>— Sahi, dedi. Bu göreve atandığını Darya Aleksandrovna'ya bildirmemi söylemişti bana.</p>

  <p>— Gazetelerin düşünce birliği de böyledir işte. Anlatmışlardı bunu bana. Savaş çıkınca gelirleri bir o kadar artıyormuş. Halkın, Slavların alınyazısıyla... bütün bunlarla nasıl ilgilenmesin adamlar?</p>

  <p>Sergey İvanoviç:</p>

  <p>— Gazetelerin çoğunu sevmem; ama doğru değildir bu, dedi.</p>

  <p>Prens sürdürüyordu konuşmasını:</p>

  <p>— Ben olsam tek koşul koyardım. Prusya savaşından önce Alphonse Karr<a href="../Text/Section0260.xhtml#Footnote0220" id="Feedback0220"><sup>[220]</sup></a> çok güzel belirtmişti bunu. "Savaşı gerekli mi buluyorsunuz? Çok güzel. Savaştan yana olanları, savaşı savunanları ileri hatlarda çarpışacak özel bir birlikte toplayıp en önce sürün savaşa, hücuma kaldırın."</p>

  <p>Tanıdığı yayıncıları bu seçme birlikte gözünün önüne getiren Katavasof bir kahkaha attı.</p>

  <p>— Ne güzel çarpışırlar yayıncılar! dedi.</p>

  <p>Doli:</p>

  <p>— Doğrusu, gerisin geri kaçarlar hepsi, dedi. Ayak bağı olmaktan başka bir işe yaramazlar.</p>

  <p>Prens:</p>

  <p>— Kaçacak olurlarsa arkadan top ateşine tutarsın onları. Ya da kaçmasınlar diye arkalarına kamçılı Kazaklar koyarsın.</p>

  <p>Sergey İvanoviç:</p>

  <p>— Bağışlayın ama prens, bir şakadır bu, hem kötü bir şaka.</p>

  <p>Levin:</p>

  <p>— Bunun şaka olduğunu sanmıyorum, hem... diye başladı.</p>

  <p>Ama Sergey İvanoviç kesti sözünü.</p>

  <p>— Toplumun her üyesi kendi görevini yapmalıdır. Düşünce adamlarının görevi toplumun görüşünü yansıtmaktır. Toplum görüşünü anlaşılır bir biçimde, tam olarak duyurmak basının görevidir. Hem sevinilecek bir durumdur bu. Yirmi yıl önce olsa susardık. Oysa şimdi, tek vücut ayağa kalkmaya, ezilen kardeşleri için kendini ateşe atmaya hazır Rus halkının sesi duyulmaktadır. Büyük bir adım, güçlenme belirtisidir bu.</p>

  <p>Levin, çekingen:</p>

  <p>— Ama bu yalnızca kendini ateşe atmak değil, Türkleri de öldürmektir, dedi.</p>

  <p>Elinde olmadan açığa vurdu düşüncesini:</p>

  <p>— Halk adam öldürmek için değil, ruhunun kurtuluşu için çalışmalıdır.</p>

  <p>Katavasof gülümsedi:</p>

  <p>— Ruhunun kurtuluşu için mi? dedi. Doğal bilimlerle uğraşmış bir insan için güç bir deyim bu. Ruh dediğiniz nedir?</p>

  <p>— Bilirsiniz!</p>

  <p>Katavasof:</p>

  <p>— Hiç bilmiyorum.</p>

  <p>Sergey İvanoviç İncil'in Levin'i her zaman en çok şaşırtan yerini, son derece kolay anlaşılır bir şeymiş gibi rahatlıkla okuyarak itiraz etti Levin'e:</p>

  <p>— Ben barış değil, kılıç getirdim, diyor İsa.</p>

  <p>Ayakta dikilen yaşlı arıcı bir rastlantıyla kendisine yöneltilen bir bakışa karşılık verdi:</p>

  <p>— Evet efendim, öyledir.</p>

  <p>Katavasof neşeli:</p>

  <p>— Evet dostum yenildiniz, hem tam bir yenilme bu! diye haykırdı.</p>

  <p>Levin, yenildiği için değil, kendini tutamayıp tartışmaya girdiği için can sıkıntısından kıpkırmızı oldu.</p>

  <p>"Hayır," diye geçirdi içinden, "Tartışamam onlarla. Hiçbir şeyin işlemediği bir zırh var onların üzerinde. Bense çıplağım."</p>

  <p>Ağabeyiyle Katavasof'u inandırmasının olanaksız olduğunu görüyordu. Kendisinin onların düşüncelerini kabul etmesi ise daha da olanaksızdı. Ağabeyiyle Katavasof'un savundukları şey, onu az kaldı yerle bir edecek aklın gururuydu. Levin, aralarında ağabeyinin de bulunduğu kırk elli kişinin Moskova'ya gelmiş birkaç yüz palavracı gönüllünün söylediklerine dayanarak kendilerinde halkın iradesini, düşüncesini –hem de öç almaktan, adam öldürmekten yana olan düşüncesini– dile getirmek hakkını kendilerinde bulmalarını kabul edemezdi. Bunu kabul edemezdi, çünkü arasında yaşadığı halkın bu düşüncelerle ilgisi olmadığını görüyor, onları kendi içinde de bulamıyordu. (Kendini, Rus halkını oluşturan insanlardan biri saymamak da elinde değildi.) Sonra, bunu kabul edememesinin en önemli nedeni şuydu: Halkla birlikte o da, toplum mutluluğunun nerede olduğunu bilmiyor, bilemiyordu. Ama bu toplum mutluluğuna ancak, her insana açıklanmış iyilik yasasına noktası noktasına uymakla ulaşabilineceğini biliyor, bu yüzden de savaşı isteyemiyor, hangi amaçla olursa olsun, savaşı savunamıyordu. Mihayliç ile düşüncesini, Varyagları<a href="../Text/Section0260.xhtml#Footnote0221" id="Feedback0221"><sup>[221]</sup></a> onları yönetmeleri için çağırırken söylediği sözle dile getiren halkla konuşuyordu Levin. Halk şöyle demişti o zaman Varyaglara: "Gelin prenslik edin bize, yönetin bizi. Seve seve boyun eğeceğiz size. Her şeyi yapmayı, bütün küçülmeleri, bütün fedakârlıkları üzerimize alıyoruz. Yeter ki yargıda bulunmayalım, karar vermeyelim. Bizim yerimize siz yapın bunları." Oysa şimdi –Sergey İvanoviçlerin sözlerine bakılırsa– böylesine pahalıya satın aldığı şeyden vazgeçiyordu halk.</p>

  <p>Levin ayrıca, kamuoyu yanılmaz bir yargıçsa devrim ile komünün niçin Slavların yararına yasal sayılmadığını sormak istiyordu. Ama hiçbir şeyi çözümleyemeyecek düşüncelerdi bunlar. Kuşku edilemeyecek bir şey vardı ortada: Tartışma Sergey İvanoviç'in sinirini bozuyordu. Bu yüzden tartışmak anlamsızdı, gereksizdi. Levin de öyle yaptı, sustu. Konuklarının dikkatini toplanan bulutlara çekti. Yağmur başlamadan eve dönmelerinin iyi olacağını söyledi.</p>
</body>
</html>
