<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXIV</h2>

  <p>Karlsbad'dan sonra –kendi deyimiyle– Rus havası almak için Baden'e, Kissing'e tanıdıklarını görmeye giden Prens Şçerbatski, kaplıca kürü sona ermeden kızıyla karısının yanına döndü.</p>

  <p>Avrupa üzerine prensle prensesin düşünceleri taban tabana zıttı. Prenses burada her şeyi çok güzel bulur, Rus toplumunda sağlam bir yeri olmasına karşın –oysa bir Rus hanımefendisiydi– bu yüzden Avrupa'da kendini biraz tuhaf hissediyormuş gibi davranırdı. Oysa prens, tam tersine, Avrupa'da her şeyi iğrenç bulur, Avrupa yaşayışından sıkılır, Rus alışkanlıklarını bırakmaz, Avrupa'da –bile bile– gerçekte olduğundan daha az Avrupalı görünmeye çalışırdı.</p>

  <p>Prens zayıflamıştı döndüğünde. Yanakları sarkmıştı. Ama çok neşeliydi. Kiti'yi bütünüyle iyileşmiş görünce neşesi daha da arttı. Kiti'nin Madam Ştal ve Varenka ile dostluk haberi, prensesin ona Kiti'de bazı değişiklikler gördüğü üzerine anlattıkları prensi kuşkulandırmıştı. Kızını, ondan başka ilgilendiren her şeye duyduğu kıskançlığını uyandırmıştı içinde gene. Kızını, onun etkisinden kurtulup onun ulaşamayacağı bir etki alanına girmesinden duyduğu korkuyu düşürmüştü yüreğine. Ama bu kötü haberler onun</p>

  <p>— Özellikle Karlsbad Kaplıcası'nda iyice güçlenen– her zamanki neşe, iyi yüreklilik denizinde batıp gitmişlerdi.</p>

  <p>Prens, gelişinin devrisi günü uzun paltosu sırtında, yüzünde Rus kırışıklıklarının hepsi, kolalı yakasının alttan kaldırdığı yanakları şiş, neşeli, kızıyla banyolara gitti.</p>

  <p>Çok hoş bir sabahtı. Küçük bahçelerin çevrelediği sevimli, insana neşeyle gülümseyen evler, birayla beslenmiş, ,neşeyle çalışan Alman hizmetçi kızlarının al yanakları, kırmızı elleri, gökyüzünde pırıl pırıl parlayan güneş... neşe veriyorlardı bunlar insana. Ama banyolara yaklaştıkça hastalarla daha sık karşılaşmaya başlamışlardı. Huzur dolu Alman yaşayışının koşulları içinde bu hastaların görünüşü daha acıklıydı. Bu çelişki Kiti'yi artık etkilemiyordu. Pırıl pırıl güneş, yeşilliğin gülümseyen parlaklığı, müzik Kiti için izlediği, iyiye ya da kötüye giden tanıdığı bu yüzlerin doğal bir çerçevesiydi. Oysa bu haziran sabahının parlaklığı, sevilen bir vals çalan orkestranın sesi, özellikle yanaklarından sağlık, esenlik fışkıran hizmetçi kızların görünüşü prense, Avrupa'nın dört bir yanından buraya toplanmış, güçlükle adım atan bu yarı ölü insanların görünüşünün yanında uygunsuz, çirkin görünüyordu.</p>

  <p>Sevgili kızı koluna girmiş, onunla yan yana yürürken gurur duymasına, kendini genç hissetmesine karşın prens sanki sıkılıyordu, canlı yürüyüşü, kalın kolları, bacakları utanç veriyordu ona. Kalabalık içinde kendini çıplak hissediyordu.</p>

  <p>Kızının kolunu koltuğunun altında sıkarak:</p>

  <p>— Yeni dostlarınla tanıştır beni, dedi. Sana böylesine yaradığı için o iğrenç Bay Soden'ini bile sevdim. Ne var ki, pek neşesizsiniz. Kimdir o?</p>

  <p>Karşılaştıkları tanıdıkların, tanımadıkların kim olduklarını anlatıyordu ona Kiti. Tam parkın girişinde kör Madam Berthe ve onu gezdiren kızla karşılaştılar. Kiti'nin sesini duyduğunda yaşlı Fransız kadının yüzünü kaplayan sevgi ışıltısı prensin pek hoşuna gitti. Kadın, aşırı Fransız nezaketiyle Kiti'yi övmeye başladı hemen, onu göklere çıkardı. Bulunmaz bir kız, bir pırlanta, bir iyilik meleği olduğunu, böyle bir kızı olduğu için prensin ne denli övünse az olacağını söyledi. Prens gülümseyerek:</p>

  <p>— Öyleyse ikinci melektir benim kızım, dedi. Çünkü bir numaralı meleğin, Matmazel Varenka olduğunu söylüyor.</p>

  <p>Madam Berthe:</p>

  <p>— Oh! dedi. Matmazel Varenka gerçek bir melektir, allez.</p>

  <p>Galeride Varenka'yı gördüler. Elinde kırmızı, zarif bir çanta, onlara doğru çabuk adımlarla geliyordu. Kiti:</p>

  <p>— İşte babam da geldi, dedi.</p>

  <p>Varenka, bütün davranışları gibi sade, içten bir hareketle hafifçe öne eğilerek selam verdi. Hemen konuşmaya başladı prensle. Herkesle konuştuğu gibi rahat, içtendi.</p>

  <p>Prens gülümseyerek –onun bu gülümsemesinden Kiti, arkadaşından babasının hoşlandığını anlamıştı– Varenka'ya:</p>

  <p>— Tanıyorum sizi, dedi. Hem çok iyi tanıyorum. Böyle acele nereye gidiyorsunuz?</p>

  <p>Varenka, Kiti'ye döndü:</p>

  <p>— Maman burada. Bütün gece uyuyamadı gene. Doktor çıkıp dolaşmasını salık verdi. Elişini götürüyorum ona.</p>

  <p>Varenka uzaklaşınca prens:</p>

  <p>— Bir numaralı melek bu demek! dedi.</p>

  <p>Kiti, babasının Varenka ile alay etmek istediğinin; ama ondan hoşlandığı için bunu bir türlü beceremediğinin farkındaydı.</p>

  <p>Prens:</p>

  <p>— Dostlarının hepsini göreceğim bu gidişle, diye ekledi. Beni tanımak lütfunda bulunursa, Madam Ştal'i de...</p>

  <p>Kiti, Madam Ştal'den söz ederken babasının gözlerinde parlayan alaycı ışığı fark etmişti. Endişeli:</p>

  <p>— Tanıyor musun onu yoksa, babacığım? diye sordu.</p>

  <p>— Kocasını tanırdım, piétisme tarikatına<a href="../Text/Section0260.xhtml#Footnote0046" id="Feedback0046"><sup>[46]</sup></a> girmeden önce onu da tanımıştım biraz.</p>

  <p>Kiti, Madam Ştal'e öylesine değer verdiği şeyin bir adı olduğunun korkusunu içinde hissederek:</p>

  <p>— Piétisme ne demektir baba? diye sordu.</p>

  <p>— Doğru dürüst ben de bilmiyorum. Bildiğim bir şey var, o da Madam Ştal'in her şey için başına gelen bir felaket için Tanrı'ya şükrettiğidir. Kocası öldüğü için bile... şükreder Tanrı'ya. Ne var ki, pek gülünç bir şey vardır bunda, kocasıyla geçinemezdi çünkü...</p>

  <p>Prens, tahta bir sıraya oturmuş, kahverengi paltolu, beyaz pantolonlu bacaklarının etsiz kemiklerinde tuhaf kıvrımlar yapan orta boylu bir hastayı gösterdi.</p>

  <p>— Kim bu? diye sordu. Ne acıklı bir yüzü var!</p>

  <p>Adam hasır şapkasını çıkarıp –seyrek, kıvırcık saçlarıyla şapkasının hastalıklı bir kızarıklık verdiği geniş alnı görünmüştü– selam verdi onlara.</p>

  <p>Kiti'nin yüzü kıpkırmızı olmuştu.</p>

  <p>— Bay Petrov, dedi. Ressamdır.</p>

  <p>Onlara yaklaşırken sanki mahsus, yolda koşan çocuğunun peşinden giden Anna Pavlovna'yı gösterip ekledi:</p>

  <p>— O da karısı.</p>

  <p>Prens:</p>

  <p>— Ne zavallı bir görünüşü var, dedi. Yüzü de ne sevimli! Niçin gitmedin yanına? Bir şey söylemek istiyordu sana.</p>

  <p>Kiti kararlı bir tavırla döndü.</p>

  <p>— Gidelim öyleyse! dedi. Nasılsınız? diye sordu Petrov'a.</p>

  <p>Petrov, bastonuna dayanarak doğruldu, ürkek ürkek baktı prense. Prens:</p>

  <p>— Kiti kızımdır, dedi. İzninizle tanışabilir miyiz?</p>

  <p>Ressam öne eğilerek selam verdi. Tuhaf bir parlaklığı olan beyaz dişlerini göstererek gülümsedi. Kiti'ye döndü:</p>

  <p>— Dün bekledik sizi prenses, dedi.</p>

  <p>Bunu söylerken düşecek gibi olmuş, öyle isteyerek sallandığı izlenimini vermek için bir kez daha sallanmıştı.</p>

  <p>— Gelecektim; ama Varenka geldi bize. Anna Pavlovna'nın onu, bize gelmeyeceğinizi haber vermek için yolladığını söyledi.</p>

  <p>Petrov kulaklarına kadar kızardı, hemen öksürmeye başladı. Bakışlarıyla karısını arayarak:</p>

  <p>— Gelmez olur muyuz hiç! dedi.</p>

  <p>Karısına seslendi:</p>

  <p>— Aneta, Aneta!</p>

  <p>İnce, beyaz boynunda kalın damarlar ip ip çıkmıştı. Anna Pavlovna geldi yanlarına. Petrov, sesi sinirden kısıldığı için:</p>

  <p>— Prensese gelmeyeceğiz diye haber mi yolladın? diye fısıldadı.</p>

  <p>Anna Pavlovna, Kiti'ye –ilk zamandakilere hiç benzemeyen– yapmacık bir gülümsemeyle:</p>

  <p>— Merhabalar prenses, dedi.</p>

  <p>Sonra prense döndü.</p>

  <p>— Sizinle tanıştığıma çok sevindim. Çoktandır bekliyorduk sizi, prens.</p>

  <p>Ressam –besbelli sesi ona ihanet ettiği, istediği sertliği ona veremediği için– daha da sinirli, hırıltılı bir fısıltıyla:</p>

  <p>— Prensese gelemeyeceğiz diye haber mi yolladın? diye yineledi.</p>

  <p>Karısı üzgün:</p>

  <p>— Tüh! dedi. Gitmeyeceğimizi sanmıştım.</p>

  <p>Petrov:</p>

  <p>— Nasıl olur, oysa... dedi.</p>

  <p>Öksürmeye başladı gene, kolunu salladı.</p>

  <p>Prens, şapkasını çıkarıp selam verdi, hızla uzaklaştı. Göğüs geçirerek:</p>

  <p>— Oh! dedi. Zavallılar!</p>

  <p>Kiti:</p>

  <p>— Evet, babacığım, dedi. Ama asıl şunu bilmenizi isterim: Üç de çocukları var. Yardımcı kimseleri olmadığı gibi, paraları da yok. Adamcağız akademiden biraz bir şey alıyor...</p>

  <p>Kiti, Anna Pavlovna'nın ona karşı davranışlarında olan o tuhaf değişikliğin onda uyandırdığı duyarlığı bastırmak için heyecanlı heyecanlı anlatıyordu. Küçük bir arabayı gösterdi.</p>

  <p>— İşte Madam Ştal!</p>

  <p>Arabada, her yanı yastıklarla desteklenmiş, açık mavili, grili kumaşlar arasında bir şey yatıyordu. Madam Ştal'di bu. Arkasında, arabayı süren asık yüzlü, sağlıklı bir Alman uşak vardı. Kiti'nin tanışmadığı; ama adını bildiği İsveçli sarışın kont yanında duruyordu. Birkaç hasta, arabanın yanında adımlarını yavaşlatmış, görülmemiş bir şey gibi Madam Ştal'e bakıyordu.</p>

  <p>Prens ona yaklaştı. Kiti babasının gözlerinde onu üzen o alay parıltısını gördü gene. Prens Madam Ştal'in yanına gelince, artık pek az kimsenin konuşabildiği o temiz Fransızcasıyla son derece kibar ve sevimli:</p>

  <p>— Beni anımsayacak mısınız bilmiyorum, diye başladı. Ama kızıma gösterdiğiniz yakınlığa teşekkürlerimi sunmak için kendimi anımsatmak zorundayım.</p>

  <p>Şapkasını çıkarıp selam verdi.</p>

  <p>Madam Ştal gök mavisi gözlerini kaldırdı –Kiti bir hoşnutsuzluk fark etmişti bu gözlerin bakışında– prense baktı.</p>

  <p>— Prens Aleksandr Şçerbatski, dedi. Çok sevindim sizi gördüğüme. Kızınızı öyle sevdim ki!</p>

  <p>— Sağlık durumunuz iyi değil mi?</p>

  <p>Madam Ştal:</p>

  <p>— Öyle ama, alıştım artık, dedi.</p>

  <p>Prensi İsveçli kontla tanıştırdı. Prens Madam Ştal'e:</p>

  <p>— Pek az değişmişsiniz, dedi. On, on bir yıl görmek mutluluğuna erişemedim sizi.</p>

  <p>— Dert veren Tanrı, dayanacak gücü de beraberinde veriyor. Ne diye yaşadığıma şaştığım çok olmuştur...</p>

  <p>Ayaklarına battaniyeyi istediği gibi örtemeyen Varenka'ya döndü, canı sıkkın:</p>

  <p>— Öbür yandan! dedi.</p>

  <p>Prens, yalnızca gözleriyle gülerek:</p>

  <p>— Ne diye yaşayacaksınız, iyilik yapmak için besbelli... dedi.</p>

  <p>Madam Ştal, prensin yüzündeki anlatımı fark etmişti.</p>

  <p>— Biz bilemeyiz bunu, dedi.</p>

  <p>Genç İsveçliye döndü:</p>

  <p>— Öyleyse yollayın bana o kitabı, sevgili kont, dedi. Çok teşekkür ederim.</p>

  <p>Prens, biraz ötede duran Moskovalı albayı görünce:</p>

  <p>— Ah dedi.</p>

  <p>Madam Ştal'e selam verdi. Kızıyla, yanlarına gelen albayla birlikte uzaklaştı.</p>

  <p>Madam Ştal'e, onunla tanışmak istemediği için kırgın olan Moskovalı albay alay etmiş olmak için:</p>

  <p>— Bizim aristokratlarımız da bunlar işte prens! dedi.</p>

  <p>Prens:</p>

  <p>— Hiç değişmemiş, diye karşılık verdi.</p>

  <p>— Hastalanmadan, yani yatağa düşmeden önce tanıyor muydunuz onu prens?</p>

  <p>— Yatağa düştüğünde tanıyordum.</p>

  <p>— On yıldır yataktan çıkmıyormuş, öyle diyorlar...</p>

  <p>— Çıkmıyor, çünkü bir bacağı kısa, beden yapısı da çok çirkinmiş...</p>

  <p>Kiti:</p>

  <p>— Olamaz, babacığım! diye haykırdı.</p>

  <p>— Kötü dilliler öyle söylüyorlar kızım. Senin Veranka'cık da az çekmiyor ondan galiba. Ah bu hasta hanımefendiler!</p>

  <p>Kiti heyecanla itiraz etti:</p>

  <p>— Oh, hayır babacığım! Veranka onu çok seviyor, sayıyor. Hem öylesine iyilikler yapıyor ki... Kime istersen sor! Onu ve Aline Ştal'i herkes tanıyor.</p>

  <p>Prens, kızının kolunu koltuğunun altında sıkarak:</p>

  <p>— Olabilir, dedi. Ama yaptığı iyilikleri kimsenin bilmemesi daha iyi olurdu.</p>

  <p>Kiti, verecek yanıtının olmamasından çok, gizli niyetlerini babasına bile açmış olmamak için sustu. Öte yandan –çok tuhaftı bu– Kiti, babasının görüşüne boyun eğmemek, kutsal saydığı dünyasına onun girmesine izin vermemek için öylesine hazırlıklı olmasına karşın, Madam Ştal'in bir aydır öylesine bağlandığı tanrısal kişiliği belleğinden bir daha dönmemek üzere kaybolup gitmişti. Beden yapısı bozuk olduğu için yataktan çıkmayan, battaniyeyi bacaklarına iyi örtemedi diye ağzı var dili yok Varenka'ya bağırıp çağıran topal bir kadın kalmıştı belleğinde yalnızca. Kendini ne denli zorlarsa zorlasın, eski Madam Ştal'i geri getiremezdi artık.</p>
</body>
</html>
