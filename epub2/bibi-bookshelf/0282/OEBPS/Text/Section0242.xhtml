<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VIII</h2>

  <p>Levin, ölümle pençeleşen ağabeyini gördüğü andan bu yana –o zamanlar yirmi yaşıyla otuz dört yaşı arasındaki dönemde çocukluk ile delikanlılık inançlarının yerini Levin hiç farkına varmadan alan yeni (kendi deyimiyle) kanılarının ışığında ilk kez bakıyordu yaşam ile ölüme– evet, ölümle pençeleşen ağabeyini gördüğünden bu yana Levin ölümden çok yaşamdan, nereden, niçin, ne amaçla ona verildiği, neyin nesi olduğu üzerine en küçük bir bilgisi olmadığı yaşamdan korkuyordu. Eski inancının yerini şimdi organizma, organizmanın harap olması, maddenin yok edilemeyişi, enerjinin dönüşümü, gelişme gibi sözcükler almıştı. Bu sözcükler ile onlara bağlı kavramlar düşünce dünyasında hayli yararlı oluyorlardı. Ama günlük yaşamda hiçbir işe yaramıyorlardı. Üzerindeki kalın giysiyi muslin bir giysi ile değişmiş, dondurucu bir soğukta incecik giysiyle kalmış, acı çekerek öleceğini akıl yoluyla değil, bütün varlığıyla en küçük bir kuşkuya yer bırakmayacak kesinlikle anlayan bir insan gibi hissediyordu kendini Levin.</p>

  <p>Gerçi ince düşünmüyor, eskisi gibi yaşamayı sürdürüyordu; ama ağabeyinin ölümünden beri bu bilgisizliğinin dehşetini içinde duyuyordu.</p>

  <p>Ayrıca, kendi kanıları dediği şeyin yalnızca bilgisizlik değil, aynı zamanda, ona gerekli olanı bilmeyi olanaksızlaştıran bir düşünce düzeni olduğunu da belli belirsiz hissediyordu.</p>

  <p>Evlilik, tattığı yeni yeni sevinçler, görevler başlangıçta bütünüyle sindirmişlerdi bu düşüncelerini. Ama son zamanlarda, karısının doğum yapmasından sonra Moskova'da işsiz güçsüz kaldığında, çözüm bekleyen sorun giderek daha sık daha ısrarlı gelmeye başlamıştı aklına.</p>

  <p>Onun için sorun şuydu: "Hıristiyanlığın kişisel yaşamımla ilgili sorulara verdiği yanıtları kabul etmiyorsam, kabul edebileceğim yanıtlar nelerdir?" Levin, yığınla inancının arasında bu sorulara bir yanıt değil yanıta benzer bir şey de bulamıyordu.</p>

  <p>Oyuncak ya da silah mağazalarında yiyecek arayan bir adamın durumundaydı.</p>

  <p>Şimdi bilinçsizce her kitapta, her konuşmada, her insanda bu sorulara karşı bir tutum, onların çözümünü arıyordu.</p>

  <p>Levin'i en çok şaşırtan, kızdıran da, onun çevresinde olan insanların, yaşıtlarının büyük çoğunluğunun onun gibi, eski inançlarını yeni inançlarla değiştirdikten sonra bunda herhangi bir kötülük görmemeleri, yaşamlarından hoşnut, huzur içinde olmalarıydı. Oysa en önemli sorunun yanında başka sorunlar da acı veriyorlardı Levin'e. İçten miydi bu insanlar? Numara yapmıyorlardı ya? Yoksa, onun kafasını kurcalayan sorulara bilimin verdiği yanıtları onlar herhangi bir biçimde başka türlü, ondan daha iyi mi anlıyorlardı? Levin bu insanların düşüncelerini de, bu yanıtları ele alan kitapları da büyük bir dikkatle inceliyordu.</p>

  <p>Bu sorular üzerine düşünmeye başlamasından sonra öğrendiklerinden biri –üniversitedeki çevresinden aklında kaldığı gibi– dinin devrini kapadığını, artık öldüğünü düşünürken yanıldığıydı. İyi, yaşayışlarını beğendiği insanların hepsi inanıyorlardı. Yaşlı prens de, kanının öylesine kaynadığı Lvof da, Sergey İvanoviç de, kadınların hepsi de Levin'in ilk çocukluk çağlarında inandığı gibi inanıyorlardı. Rus halkının yüzde doksan dokuzu, yaşayışı Levin'de büyük saygı uyandıran halkın tümü de inanıyordu.</p>

  <p>Öğrendiği öteki şey şuydu: Birçok kitap okuduktan sonra, onunla aynı görüşleri paylaşan insanların, bu görüşleriyle bir şey anlatmak istemedikleri, hiçbir şey açıklamadıkları, –Levin'in yanıt bulmadan yaşayamayacağı– soruları önemsemedikleri kanısına varmıştı. Levin'i ilgilendirmeyecek başka birtakım sorulara, örneğin organizmaların evrimi, ruhun mekanik kanıtı gibi sorulara yanıtlar bulmaya çalışıyorlardı.</p>

  <p>Ayrıca, karısı doğum yaparken hiç beklenmedik bir şey olmuştu Levin'e. Tanrı'ya inanmıyordu; ama o anda, inanan bir insan gibi dua etmeye başlamıştı. Ama o an gelip geçmişti. O andaki ruhsal durumuna ruhunda bir yer veremiyordu şimdi.</p>

  <p>O zaman gerçeği gördüğünü, şimdi yanıldığını kabul edemiyordu. Çünkü bunu serinkanlılıkla, sakin sakin düşünmeye başlayınca düşünceleri darmadağın oluyordu. Yanıldığını da kabul edemiyordu. Çünkü o andaki ruhsal durumuna değer veriyordu. Bunu zayıflığın bir sonucu olarak kabul etmekle o dakikaların anısını kirletmiş oluyordu. Acı dolu bir çelişki içindeydi. Kendi kendiyle bu çelişkiden kurtulmak için ruhunun bütün gücünü seferber etmişti.</p>
</body>
</html>
