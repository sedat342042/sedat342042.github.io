<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IX</h2>

  <p>Kapıcı öfkeli, bas sesiyle:</p>

  <p>— Oblonski'nin arabası! diye seslendi.</p>

  <p>Araba geldi. Bindiler. Levin ancak ilk anda, araba kulübün avlu kapısından çıkıncaya dek, kulübün huzur, haz dolu havası ile çevresini alan kuşku edilmeyecek kibarlığın izlenimini içinde duymayı sürdürdü. Araba sokağa çıkar çıkmaz; girintili çıkıntılı yolda arabanın sallandığını hissettiği, karşıdan gelen arabanın sürücüsünün öfkeli bağırmasını duyduğu, iyi aydınlanmamış sokakta bir meyhanenin kırmızı tabelasıyla küçük bir dükkânın tabelasını gördüğü anda Levin'in kafasındakiler değişmişlerdi. Davranışlarını düşünmeye, Anna'ya gitmekle iyi mi kötü mü ettiğini kendi kendine sormaya başlamıştı. Kiti ne diyecekti buna? Ama Stepan Arkadyeviç düşüncelere dalmasına fırsat vermedi. Onun kuşkularını sezinlemiş gibi hemen dağıttı tümünü.</p>

  <p>— Anna'yı tanıyacağına öyle seviniyorum ki, dedi. Biliyorsun, Doli ne zamandır istiyordu seni onunla tanıştırmayı. Lvof da ziyaret etti onu. Sık sık da gidiyor ziyaretine. Gerçi kız kardeşimdir; ama gene de cesaretle söyleyebilirim şunu: Olağanüstü bir kadındır Anna. Kendin de göreceksin zaten. Durumu çok ağır. Özellikle şimdi.</p>

  <p>— Niçin özellikle şimdi?</p>

  <p>— Boşanmaları için kocasıyla görüşmeler yapıyoruz. Razı da kocası. Ama oğluyla ilgili bir güçlük var ortada. Bu sorun yüzünden çoktan bitmesi gereken bir iş üç aydır sürüp gidiyor. Boşanma işi halledilir halledilmez Vronski ile evlenecek. Hiç kimsenin inanmadığı, üstelik insanların mutluluğunu engelleyen şu eski gelenek, "İşaya,<a href="../Text/Section0260.xhtml#Footnote0177" id="Feedback0177"><sup>[177]</sup></a> sevinçle coş!" ayinini söyleyerek dönüp durmak geleneği ne saçma bir şeydir. Her neyse, o zaman Anna ile Vronski'nin durumu seninki gibi, benimki gibi açık olacak.</p>

  <p>Levin:</p>

  <p>— Karşılaşılan güçlük ne? dedi.</p>

  <p>— Ah uzun, sıkıcı bir öyküdür bu! Hiçbir şeyimiz kesin değildir bizim zaten. Sorun şu: Anna boşanma işinin sonuçlanmasını burada, herkesin onu da, Vronski'yi de tanıdığı Moskova'da bekliyor. Üç ay geçti aradan. Hiçbir yere çıkmıyor. Doli'den başka hiçbir kadınla da görüşmüyor. Çünkü –anlıyor musun– bir lütuf olarak kimsenin gelmesini istemiyor kendisine. Şu salak Prenses Varvara bile, onun yanında kalmayı uygunsuz bulup ayrıldı evinden. Başka bir kadın olsaydı, bu durumda dayanacak ne sakin, ağırbaşlı olduğunu göreceksin. (Stepan Arkadyeviç arabanın penceresinden uzanıp seslendi.) Sola dön, kilisenin karşısındaki sokağa sap! (Soğuk sıfırın altında on iki dereceydi; ama zaten açık olan kürkünün önünü daha da açtı.) Oh, amma da sıcak!</p>

  <p>Levin:</p>

  <p>— Kızı var ya, onunla ilgileniyordur, dedi.</p>

  <p>— Her kadına, yalnızca bir dişi, <i>une couveuse</i><a href="../Text/Section0260.xhtml#Footnote0178" id="Feedback0178"><sup>[178]</sup></a> gözüyle bakıyorsun anlaşılan. İlgilenmesine ilgileniyor... Yo, sanırım çok iyi yetiştiriyor kızını. Ama ondan söz edildiğini duyan yok. Bir yandan yazıyor. Bakıyorum anlamlı anlamlı gülümsedin. Boşuna bu gülmen. Bir çocuk kitabı yazıyor. Ne var ki kimseye sözünü etmiyor bunun. Bana okudu. Müsveddelerini Vorkuyef'e verdim... Tanıyor musun? Bir yayıncıdır... kendi de yazıyor galiba. Kafası çalışan bir adam. Anna'nın kitabının çok ilginç olduğunu söyledi. Sen şimdi bir kadın yazar olarak düşünüyorsun Anna'yı, değil mi? Hiç de öyle değil. Her şeyden önce yüreği olan bir kadındır o. Kendin de göreceksin. Küçük bir İngiliz kızı var yanında. Kızın bütün ailesine de Anna kendi bakıyor.</p>

  <p>— Yardımseverlik duygusuyla mı yapıyor bunu yani?</p>

  <p>— Bak, her şeyi hemen kötüye çekiyorsun. Yardımseverlik duygusu değil, içinden öyle geliyor. Yanlarında, yani Vronski'nin yanında bir İngiliz at terbiyecisi vardı. İşinin ehliydi adam. Ama ayyaşın tekiydi. Sonunda iyice içkiye verdi kendini, <i>delirum tremens</i>'a<a href="../Text/Section0260.xhtml#Footnote0179" id="Feedback0179"><sup>[179]</sup></a> girdi, ailesi sokak ortasında kaldı. Anna gördü onları, yardım etti, ilgilendi. Şimdi bütün aile onun eline bakıyor. Anna öyle yukarıdan, parayla yardım etmiyor onlara. Çocukları birer Rus olarak yetiştiriyor, kendi hazırlıyor okula. Küçük kızı da yanına aldı. Şimdi göreceksin onu.</p>

  <p>Araba bir avluya girdi. Stepan Arkadyeviç önünde bir kızak duran ana kapının zihni hızlı hızlı çaldı.</p>

  <p>Kapıyı açan uşağa hanımının evde olup olmadığını bile sormadan antreye daldı. Levin onun peşi sıra yürüyordu. Buraya gelmekle iyi mi kötü mü ettiği kuşkusu giderek güçleniyordu içinde.</p>

  <p>Aynaya bakınca yüzünün kıpkırmızı olduğunu gördü. Ama, sarhoş olmadığını biliyordu. Stepan Arkadyeviç'in arkasından, halı serili merdiveni çıkmaya başladı. Yukarıda Stepan Arkadyeviç ona, aileden biriymiş gibi öne eğilerek selam veren uşağa, Anna Arkadyevna'nın yanında kimin olduğunu sordu. "Vorkuyef," yanıtını alınca:</p>

  <p>— Neredeler? diye sordu.</p>

  <p>— Çalışma odasında.</p>

  <p>Stepan Arkadyeviç ile Levin duvarları koyu tahta kaplı küçük yemek odasından geçip yumuşak halının üzerinde yürüyerek koyu renk büyük bir abajuru olan bir lambanın aydınlattığı loş çalışma odasına girdiler. Duvardaki yansıtmalı öteki lamba Levin'in dikkatini elinde olmadan, çeken tam boy bir kadın resmini aydınlatıyordu. Anna'nın, İtalya'da Mihaylof'un yaptığı resmiydi bu. Stepan Arkadyeviç sarmaşık sarılmış kafesli bir bölmenin arkasına geçti. Orada konuştuğu duyulan bir erkek, Stepan Arkadyeviç'i görür görmez susmuştu. Bu yanda Levin, parlak ışıkta çerçevesinden çıkacak gibi duran resme dalmış, gözünü ondan ayırmıyordu. Nerede olduğunu bile unutmuştu. Çevresinde neler konuşulduğunu duymuyor bu olağanüstü resme bakıyordu. Bir resim değil, canlı, çok güzel bir kadındı bu. Bukleli simsiyah saçlarıyla, çıplak omuzlarıyla, kollarıyla, incecik tüylerle çevrili dudaklarındaki hülyalı yarı gülümsemesiyle, Levin'i şaşırtan gözlerinin ona mağrur, yumuşak bakışıyla çok güzel, canlı bir kadındı. Canlı olmadığını gösteren tek şey, canlı bir kadının olabileceğinden güzel olmasıydı.</p>

  <p>Levin birden –besbelli ona yönelmiş– bir kadın sesi duydu yanı başında.</p>

  <p>— Çok sevindim.</p>

  <p>Resmine hayran hayran baktığı kadının sesiydi bu. Anna parmaklığın arkasından onu karşılamaya çıkmıştı. Levin çalışma odasının loş ışığında tablodaki kadının kendini gördü. Açık mavinin çeşitli tonları serpiştirilmiş koyu bir giysi vardı üzerinde. Duruşu, yüz anlatımı aynı değildi; ama ressamın onu yakaladığı güzelliğin doruğundaydı. Gerçekte, resimde olduğundan daha az parlaktı. Ama canlısında, resimde olmayan, göz kamaştırıcı başka bir şey vardı.</p>
</body>
</html>
