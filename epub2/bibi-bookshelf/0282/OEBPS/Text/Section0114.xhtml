<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>III</h2>

  <p>Lambanın altındaki masaya oturduklarında Anna:</p>

  <p>— Onunla karşılaştın mı? diye sordu. İşte sana geç kalmanın cezası...</p>

  <p>— Karşılaştım. Peki, ama nasıl oldu? Bu saatte toplantıda bulunması gerekmiyor muydu?</p>

  <p>— Toplantıdan döndü. Başka bir yere gitti şimdi. Ama önemli değil. Boş ver, sözünü etme. Neredeydin, onu söyle. Prensin yanında mı?</p>

  <p>Anna, Vronski'nin yaşayışının bütün ayrıntılarını biliyordu. Vronski, bütün gece uyumadığı için uyuyakaldığını söylemek istedi; ama Anna'nın heyecan, mutluluk okunan yüzüne bakınca utandı kendi kendinden. Prensin gidişiyle ilgili raporu vermek için komutanlığa gitmesi gerektiğini söyledi.</p>

  <p>— Artık bitti, değil mi? Gitti prens!</p>

  <p>— Tanrı'ya şükür gitti. Ne kadar sıkıldığımı bilemezsin.</p>

  <p>Anna kaşlarını çattı.</p>

  <p>— Neden? dedi. Sizlerin, genç erkeklerin hepsinin her zamanki yaşayışı değil midir bu?</p>

  <p>Masanın üzerinde duran örgüsünü almış, Vronski'ye bakmadan, tığı kurtarmaya çalışıyordu.</p>

  <p>Anna'nın yüzündeki değişikliğe şaşan Vronski, bu değişikliğin ne anlama geldiğini anlamaya çalışarak:</p>

  <p>— O işleri bırakalı çok oluyor, dedi.</p>

  <p>Düzgün, beyaz dişlerini göstererek gülümsedi.</p>

  <p>— Doğrusunu söyleyeyim, diye ekledi. Bu hafta içinde o yaşama bir aynaya bakar gibi baktım. Hiç hoşuma gitmedi gördüklerim.</p>

  <p>Anna örgüsünü elinde tutuyor; ama örmüyor, Vronski'yi tuhaf, ışıltılı, dostça olmayan bir bakışla süzüyordu.</p>

  <p>— Bu sabah Liza uğradı, dedi. –Kontes Lidiya İvanovna'yı umursamadan gelip gidiyorlar bana hâlâ– Evet, bu sabah Lidiya uğradı, masal akşamınızı anlattı. Ne iğrenç bir şey!</p>

  <p>— Yalnız şunu söylemek istemiştim ki...</p>

  <p>Anna sözünü kesti Vronski'nin:</p>

  <p>— Daha önce tanıdığım Terese miydi o?</p>

  <p>— Şunu söyleyecektim...</p>

  <p>— Ne iğrenç yaratıklarsınız siz erkekler! Kadının bunu ömür boyu unutamayacağını nasıl oluyor da düşünemiyorsunuz! (Anna giderek heyecanlanıyor, böylelikle bu sinirliliğin nedenini açığa vurmuş oluyordu.) Hele hele, senin yaşamını bilmemek elinde olmayan kadın hiç unutamaz. Ne biliyorum ben? Ne öğrenmiş olabilirim? Bana söyleyeceklerini... Peki, bana gerçeği söylediğini nereden bilebilirim?</p>

  <p>— Anna, gururumu incitiyorsun. İnanmıyor musun bana yoksa? Sana açmadığım tek düşüncemin olmadığını söylemedim mi sana?</p>

  <p>Anna, kıskançlık duygusunun verdiği düşünceleri kafasından kovmaya çalışıyormuş gibi:</p>

  <p>— Evet, evet, dedi. Ama ne kadar acı çektiğimi bilemezsin!, inanıyorum sana, inanıyorum... Evet, ne diyordun?</p>

  <p>Vronski'nin ne söylemek istediğini birden anımsayamadı. Son zamanlarda giderek sıklaşan Anna'nın kıskançlık nöbetleri dehşet veriyordu ona. Bu kıskançlığın nedeninin sevgi olduğunu bilmesine karşın, bu durum Vronski'yi Anna'ya karşı soğutuyordu. Bunu gizlemeye çalışıyordu Vronski. Anna'nın sevgisinin onun için bir mutluluk olduğunu kaç kez söylemişti kendi kendine, işte şimdi Anna, dünyada en önemli şeyi aşkı olan bir kadının sevebileceği gibi seviyordu onu. Oysa o, Anna'nın peşinden gitmek için Moskova'dan ayrıldığı zamanki mutluluğundan çok uzaklardaydı. O zaman mutsuz sayıyordu kendini. Önündeydi mutluluk. Şimdiyse en tatlı mutluluğu geride bıraktığını hissediyordu. Anna, ilk zamanlar gördüğü Anna değildi. Onda ruhsal yönden de, bedensel yönden de kötüye doğru bir değişme olmuştu. Kalınlaşmıştı. Yüzünde aktristten söz ederken olduğu gibi hain, yüzünü çirkinleştiren bir anlatım belirmişti. Vronski, Anna'ya, kopardığı solmuş bir çiçeğe, onda artık onu koparmasının nedeni olan güzelliğini görmeden bakan bir insan gibi bakıyordu. Buna karşın Vronski, eskiden aşkı daha güçlü olduğu zamanlar, çok isterse bu aşkı yüreğinden koparıp atabileceğini düşünürken şimdi Anna'yı sevmediğini hissettiği şu anda, onunla arasındaki bağın koparılamayacak bir bağ olduğunu biliyordu.</p>

  <p>Anna:</p>

  <p>— Hadi, hadi, prensle ilgili ne anlatmak istiyordun bana? Korkma, kovdum şeytanı. (Aralarında şeytan diyorlardı kıskançlığa.) Evet, prens üzerine bir şey anlatmaya başlamıştın. Niçin öyle çok sıktı seni prens?</p>

  <p>Vronski dağılan düşüncelerini bir düzene sokmaya çalışarak:</p>

  <p>— Ah, ne çekilmez bir insandı! dedi. Kimle yakın dost olursa olsun, hep o kazançlı çıkar bu dostluktan. Onu anlatmak için panayırlarda birincilik kazanan besili, bakımlı bir hayvan denebilir, hepsi bu kadar.</p>

  <p>Vronski canı sıkılmış gibi anlatıyordu. Anna'nın ilgisini çekmişti bu.</p>

  <p>— Hayır, nasıl olur? diye itiraz etti. Ne de olsa çok görmüş, kültürlü bir insan, öyle değil mi?</p>

  <p>— Bambaşka bir kültürdür onlarınki. Beden zevkleri dışında her şeyi olduğu gibi kültürü de küçümsemek hakkını elde etmek için kültür sahibi olduğu belliydi.</p>

  <p>— Evet, ama hepiniz pek düşkünsünüzdür bu beden zevklerine.</p>

  <p>Vronski, Anna'nın, ondan kaçırdığı üzgün bakışını fark etti gene. Gülümseyerek:</p>

  <p>— Niçin bu kadar savunuyorsun onu? dedi.</p>

  <p>— Hayır, savunmuyorum. O umurumda değil. Yalnızca, bu zevkleri sevmeseydin, onlara katılmayı reddedebilirdin, diye düşünüyorum. Ne var ki, Therese'yi Havva anamız kılığında görmek senin de hoşuna gidiyor...</p>

  <p>Vronski, Anna'nın masanın üzerine koyduğu elini alıp dudaklarına götürdü.</p>

  <p>— Gene şeytan, gene! dedi.</p>

  <p>— Evet, ama elimde değil! Seni beklerken ne çok acı çektiğimi bilmiyorsun! Kıskanç olduğumu sanmıyorum. Burada, yanımdayken inanıyorum sana. Ama benden uzakta bir yerlerde anlayamadığım yaşamını sürdürürken...</p>

  <p>Anna geri çekildi. Sonunda kurtarmıştı tığı örgüden. Lambanın altında parlayan beyaz yünden, işaret parmağının yardımıyla düğümler birbiri arkasından hızla sıralanmaya, işlemeli yen içinde ince bileği sinirli sinirli dönmeye başlamıştı.</p>

  <p>Anna'nın sesi birden hiç de doğal olmayan bir biçimde duyuldu:</p>

  <p>— Ee, anlat bakalım, nerede karşılaştın Aleksey Aleksandroviç ile?</p>

  <p>— Kapıda burun buruna geldik.</p>

  <p>— Şöyle selam verdi sana, değil mi?</p>

  <p>Anna yüzünü süzdü, gözlerini yarım kapayıp yüzünü değiştirdi, kollarını yana sarkıttı. Vronski onun güzel yüzünde birden, Aleksey Aleksandroviç'in ona selam verirken yüzündeki anlatımı gördü. Vronski gülümsedi. Anna, onun en önemli güzelliklerinden biri olan o sevimli, içten kahkahasıyla güldü.</p>

  <p>Vronski:</p>

  <p>— Hiç anlayamıyorum onu, dedi. Yazlıkta ona her şeyi açıklamandan sonra senden ayrılsaydı ya da beni düelloya çağırsaydı anlardım. Ama bu yaptığını anlamıyorum. Nasıl katlanabiliyor bu duruma? Acı çekiyor, besbelli çok acı çekiyor.</p>

  <p>Anna gülümsedi.</p>

  <p>— O mu? dedi. Keyfi yerindedir, merak etme.</p>

  <p>— Her şey öylesine iyi sonuçlanabilecekken üçümüz de ne diye acı çekiyoruz?</p>

  <p>— O çekmiyor. Onu tanımaz mıyım? Ruhuna işlemiş yalanı bilmez miyim? Birazcık olsun duygusu olan bir insan, onun benimle yaşadığı koşullar altında yaşayabilir mi? Onun bir şey anladığı, hissettiği yok. Duygu diye bir şeyi olan bir erkek ona ihanet eden karısıyla aynı çatı altında yaşayabilir mi? Konuşabilir mi onunla? Sen diyebilir mi ona?</p>

  <p>Anna gene taklit etti kocasını: "Sen ma chère, sen, Anna!"</p>

  <p>— Erkek de değildir o, insan da, diye sürdürdü konuşmasını. Bir kukladır. Benden başka bilen yok bunu. Oh, onun yerinde olsaydım, benim gibi bir kadını, "Sen, ma chère Anna," demeyi bırak, şimdiye kadar çoktan öldürmüş, parça parça etmiştim. İnsan değildir o, bir bakanlık makinesidir. Senin karın olduğumu, kendisinin bir yabancı, gereksiz bir insan olduğunu anlamıyor... Bırakalım artık, sözünü etmeyelim!</p>

  <p>Vronski, Anna'yı yatıştırmaya çalışıyordu:</p>

  <p>— Haksızsın canım, haksızsın! Ama önemi yok, bırakalım onu. Neler yaptığını anlat bana... Neyin var? Hastalığın neymiş, doktor ne dedi?</p>

  <p>Anna alaycı bir sevinçle bakıyordu Vronski'ye. Kocasının daha gülünç, çirkin yanlarını anımsadığı, onları anlatmak için uygun zamanı beklediği belliydi.</p>

  <p>Ama Vronski fırsat vermiyordu ona:</p>

  <p>— Bence hastalık falan değildir seninki. İçinde bulunduğun durumun bir etkisidir. Ne zaman olacak?</p>

  <p>Anna'nın yüzündeki alaycı ışık söndü. Ama başka bir gülümseme –Vronski'nin bilmediği bir şeyi bilmenin ve durgun bir hüznün verdiği bir gülümsemeydi bu– aldı yüzündeki anlatımının yerini.</p>

  <p>— Yakında, yakında. Durumumuzun acı olduğunu, değiştirilmesi gerektiğini söylüyordun. Bu durumun bana ne ağır geldiğini, seni özgürce hiçbir şeyden korkmadan sevebilmek için neler verebileceğimi bilsen! Kendim de acı çekmezdim, kıskançlığımla sana da çektirmezdim... Yakında olacak da bu. Ama düşündüğümüz gibi değil...</p>

  <p>Bunun nasıl olacağını düşününce Anna kendini öylesine acınacak bir durumda gördü ki, gözleri yaşardı, konuşmasını sürdüremedi. Lambanın altında yüzükleri parlayan beyaz elini Vronski'nin kolunun üzerine koydu.</p>

  <p>— Bizim sandığımız gibi olmayacak. Sana söylemek istemiyorum; ama söylemek zorunda bıraktın beni. Yakında, çok yakında açıklığa kavuşacak her şey. Acı çekmeyecek artık.</p>

  <p>Vronski, Anna'nın dediğini anlamıştı; ama...</p>

  <p>— Anlamadım, dedi.</p>

  <p>— Ne zaman olacağını soruyordun. Ben de yakında diyorum. Ama benim de sonum olacak bu. Hayır, sözümü kesme! (Çabuk çabuk konuşmaya başlamıştı Anna.) Biliyorum bunu hem kesinlikle biliyorum. Öleceğim. Öleceğime, sizi de kendimi de kurtaracağıma seviniyorum.</p>

  <p>Gözlerinden yaşlar boşanmıştı. Vronski, Anna'nın elinin üzerine eğildi, öpmeye başladı onu. Aslı astarı olmadığını bildiği; ama bir türlü yenemediği heyecanını gizlemeye çalışıyordu.</p>

  <p>Anna, çabuk bir hareketle tuttu Vronski'nin elini, sıktı.</p>

  <p>— Böyle işte, dedi. Böylesi daha iyi. Bir bu kaldı bize yapacak.</p>

  <p>Vronski toparlandı, başını kaldırdı.</p>

  <p>— Neler saçmalıyorsun! dedi. Bir anlamı var mı bu sözlerinin?</p>

  <p>— Var. Doğrudur dediğim.</p>

  <p>— Nedir doğru olan?</p>

  <p>— Öleceğim. Bir düş gördüm.</p>

  <p>Vronski:</p>

  <p>— Düş mü? dedi.</p>

  <p>Düşünde gördüğü köylüyü anımsamıştı bir anda.</p>

  <p>— Evet, düş dedi Anna. Çok oluyor bu düşü göreli. Düşümde koşarak girdim yatak odama. Bir şey alacaktım oradan. Bir şey öğrenecektim orada. (Anna gözlerini dehşetle açmış, öyle anlatıyordu.) Düşte bunun nasıl olduğunu bilirsin. Yatak odama girince köşede bir şey gördüm...</p>

  <p>— Ah, ne saçma! İnsan nasıl inanabilir...</p>

  <p>Ama Anna sözünün kesilmesine izin vermedi. Anlattığı şey onun için aşırı önemliydi.</p>

  <p>— Köşede gördüğüm o şey birden döndü, saçı başı karmakarışık, ufak tefek bir köylüydü. Kaçmak istedim, korkunç köylü, çuvalının üzerine eğildi, elleriyle bir şeyler araştırmaya başladı içinde...</p>

  <p>Anna, köylünün elleriyle çuvalın içini nasıl karıştırdığını gösterdi. Yüzünü bir dehşet kaplamıştı. Aynı dehşet, kendi düşünü anımsayan Vronski'nin içini de doldurmuştu.</p>

  <p>— Çuvalın içini karıştırıyor, bir yandan da çabuk çabuk, V'leri yutarak Fransızca konuşuyordu: <i>"Il faut le battre le fer, le broyer, le pétrir..."</i><a href="../Text/Section0260.xhtml#Footnote0067" id="Feedback0067"><sup>[67]</sup></a> Korkumdan uyanmak istedim, uyandım da... ama düşümde uyandım. Bunun ne anlama geldiğini sormaya başladım kendi kendime. Korney şöyle dedi: "Doğum yaparken, doğum yaparken öleceksiniz hanımım, doğum yaparken..." sonra uyandım.</p>

  <p>Vronski:</p>

  <p>— Amma da saçma bir düş görmüşsün! dedi.</p>

  <p>Ama bunu söylerken sesinde en küçük bir kendine güvenin, inanmışlığın olmadığını kendi de hissediyordu.</p>

  <p>Anna:</p>

  <p>— Neyse bırakalım, dedi. Zile bas, çay getirmelerini söyleyeceğim. Evet bekle, çok kalmadı, ben...</p>

  <p>Ama birden sustu. Yüzü bir anda değişmişti. Dehşet ve heyecan anlatımının yerini sakin, ciddi, mutluluk dolu bir dikkat anlatımı almıştı. Vronski bu değişikliğin anlamını bilemezdi. Anna yeni bir yaşamın kıpırdanışını hissetmişti içinde.</p>
</body>
</html>
