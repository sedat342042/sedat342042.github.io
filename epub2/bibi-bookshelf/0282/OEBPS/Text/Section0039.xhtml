<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXII</h2>

  <p>Anna'yı evde ilk karşılayan oğlu oldu. Çocuk mürebbiyesinin bağırmasına aldırmadan, merdivenden aşağı koşuyor, çılgın gibi, "Anne, anneciğim!" diye bağırıyordu. Annesinin yanına gelince atılıp boynuna sarıldı, asılı kaldı orada. Mürebbiyesine bağırıyordu bir yandan:</p>

  <p>— Gelenin annem olduğunu söylemedim mi size...</p>

  <p>Kocası gibi oğlu da Anna'nın üzerinde hayal kırıklığını andıran bir duygu uyandırmıştı. Anna oğlunu, gerçekte olduğundan daha güzel hayal etmişti. Oğlunu öyle, olduğu gibi sevmekten haz duyabilmesi için gerçeğe kadar inmeliydi. Hem oğlu öyle, olduğu gibi de güzeldi. Açık sarı kıvırcık saçlarıyla, mavi gözleriyle, sımsıkı çoraplarının içinde tombul, düzgün bacaklarıyla çok tatlı bir çocuktu. onun yakınında bulunmanın, boynuna sarılmasının verdiği duygu Anna'ya bedensel bir haz veriyordu sanki. Onun içten, güven ile sevgi dolu bakışıyla karşılaştığında, çocuksu sorularını duyduğunda ruhuna bir huzur doldu. Anna, Doli'nin çocuklarının yolladıkları armağanları çıkardı. Oğluna, Moskova'da dayısının Tanya diye bir kızı olduğunu, çok iyi okuduğunu, kardeşlerine bile okuma yazma öğrettiğini anlattı. Seryoja:</p>

  <p>— Ne yani, ben ondan kötü müyüm? diye sordu.</p>

  <p>— Benim için dünyada herkesten iyisin sen.</p>

  <p>Seryoja gülümsedi.</p>

  <p>— Biliyorum, dedi.</p>

  <p>Anna daha kahvesini bitirmemişti ki, Kontes Lidiya İvanovna'nın geldiğini haber verdiler. Kontes Lidiya İvanovna uzun boylu, şişman bir kadındı. Yüzünde hastalıklı bir sarılık vardı. Dalgın bakışlı, siyah gözleri pek hoştu. Anna severdi onu; ama şimdi bütün kusurlarıyla ilk kez görüyordu onu sanki.</p>

  <p>Kontes Lidiya İvanovna odaya girer girmez:</p>

  <p>— Ne o dostum, zeytin dalını götürdünüz mü? diye sordu.</p>

  <p>Anna:</p>

  <p>— Evet, dedi. Düzeldi durum. Zaten bizim sandığımız kadar kötü değilmiş. Benim <i>belle soeur</i><a href="../Text/Section0260.xhtml#Footnote0020" id="Feedback0020"><sup>[20]</sup></a> karar vermekte pek acelecidir.</p>

  <p>Ne var ki, kendisini ilgilendirmeyen her şeyle ilgilenen Kontes Lidiya lvanovna'nın, onu ilgilendiren bir şeyi dinlememe alışkanlığı vardı. Anna'nın sözünü kesti:</p>

  <p>— Evet, yeryüzünde üzücü, kötü bir şey var. Bugün öyle canım sıkıldı ki...</p>

  <p>Anna, gülümsemesini tutmaya çalışarak:</p>

  <p>— Ne oldu? diye sordu.</p>

  <p>— Gerçek uğruna boşuna çalışıp didinmekten yorgun düştüm artık. Kimi zaman iyice gevşediğim bile oluyor. Şu hemşireler işi canım... (yardımsever, dinsel, yurtsever bir kuruluştu bu) durum çok iyiydi, işler yolundaydı... ama bu adamlarla çalışmak bir dert...</p>

  <p>Kontes Lidiya İvanovna alaycı uysal bir tavırla konuşuyordu:</p>

  <p>— Bir düşünceye sarıldılar, berbat ettiler onu. Hem öylesine basit düşünüyorlar ki... İki üç kişi, bu arada senin kocan da, bu işin anlamını bütünüyle kavrıyorlar, geri kalanların hepsi saçmalıyor. Dün Pravdin'den bir mektup aldım...</p>

  <p>Pravdin, yurtdışında yaşayan ünlü bir panslavistti. Kontes Lidiya İvanovna onun mektubunu özet olarak anlattı.</p>

  <p>Kontes daha sonra, canını sıkan birtakım şeyler daha anlattı. Kiliselerin birleştirilmesi sorununa karşı çevrilen dolaplardan söz etti. Acele çıktı gitti. Çünkü o gün bir kurumun toplantısına katılacak, ayrıca Slav komitesine gidecekti.</p>

  <p>Anna, "Bütün bunlar eskiden de vardı," diye geçirdi içinden. "Peki, ama şimdiye dek niçin farkında değildim? Bugün çok mu sinirli yoksa kontes? Aslında gülünç bir şey bu: Amacı erdem, kendi Hıristiyan; ama hep kızıyor, herkese de düşman... üstelik, Hıristiyanlık ve erdem yüzünden düşman oluyor onlara."</p>

  <p>Kontes Lidiya İvanovna'dan sonra Anna'nın bir arkadaşı geldi. Devlet dairelerinden birinin amirinin karısıydı. Kentin bütün haberlerini anlattı. Saat üçte o da gitti. Yemeğe geleceğine söz vermişti. Aleksey Aleksandroviç bakanlıktaydı. Anna yemek saatine dek zamanını evde geçirdi: Oğlu yemek yerken yanında oturdu. (Seryoja yalnız yerdi yemeklerini.) Eşyalarını topladı, masanın üzerinde birikmiş mektupları, pusulaları okudu, onları yanıtladı.</p>

  <p>Yolda hissettiği nedensiz utancı da heyecanı da bütünüyle geçmişti. Yaşamının alışılmış koşulları içinde kendini gene sağlam, kusursuz hissediyordu.</p>

  <p>Dünkü durumunu düşündükçe kendi kendine şaşıyordu şimdi. "Ne oldu? Hiç. Vronski, kolaylıkla son verilebilecek birtakım saçmalıklar söyledi, ben de gereken karşılığı verdim. Kocama bunu anlatmamın gereği yok. Olmaz zaten. Anlatmakla, önemsiz bir şeye önem vermiş olacağım." Anımsıyordu: Petersburg'da kocasının memurlarından bir genç, ona bir çeşit ilan-ı aşk etmişti, kocasına anlatmıştı bunu; Aleksey Aleksandroviç, sosyetede yaşayan her kadının bu gibi durumlarla karşılaşabileceğini, karısının bu tehlikeleri geçiştirmekteki ustalığına güvendiğini, onu da kendini de hiçbir zaman kıskançlık duygusuna kadar küçültmeyeceği yanıtını vermişti. "Öyleyse ne diye anlatacağım ona?" diye düşündü. "Hem, şükür, anlatacak bir şeyim yok."</p>
</body>
</html>
