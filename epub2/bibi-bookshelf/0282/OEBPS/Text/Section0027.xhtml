<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XX</h2>

  <p>O günü evde, yani Oblonskilerin evinde geçirdi Anna. Hiç kimseyi kabul etmedi. Moskova'ya geldiğini duyan bazı tanıdıkları hemen o gün onu görmeye koşmuşlardı. Anna öğleye dek Doli ile, çocuklarla ilgilendi. Yalnız, kardeşine, öğle yemeğini kesinlikle evde yemesi için küçük bir pusula yollamıştı. <i>"Gel, Tanrı büyüktür,"</i> diye yazmıştı.</p>

  <p>Oblonski, evde yedi yemeğini. Havadan sudan konuştular. Karısı ona "siz" diyordu. Oysa eskiden "sen" derdi. Kan koca arasında aynı soğukluk sürüyordu; ama ayrılıktan söz edilmiyordu artık. Stepan Arkadyeviç konuşup anlaşmanın, barışmanın olasılığını artık sezinliyordu.</p>

  <p>Yemekten hemen sonra Kiti geldi. Anna Arkadyevna'yı tanırdı; ama pek az. Şimdi ablasına gelirken, herkesin öylesine övdüğü, Petersburg sosyetesinden bu hanımefendinin nasıl karşılayacağı korkusu vardı içinde. Ama hoşlandı ondan Anna Arkadyevna. Kiti daha ilk anda farkına varmıştı bunun. Onun güzelliği, gençliği, Anna'nın pek hoşuna gitmişti. Kiti daha ne oluyor anlamadan, Anna'nın yalnızca etkisi altında kalmadığını, ona genç kızların, evli, yaşlı kadınlara tutuldukları biçimde tutulduğunu da hissetmişti. Anna sosyeteden bir hanımefendiye ya da sekiz yaşında bir çocuk annesine hiç benzemiyordu. Kiti'yi şaşırtan, çeken gözlerinin kimi zaman hüzün dolu, ciddi anlatımı olmasa, hareketlerinin kıvraklığıyla, tazeliğiyle, kâh gülümsemesinde, kâh bakışında beliren canlılığıyla yirmi yaşında bir kızdan ayırt edilemezdi. Kiti, Anna'nın açıkyürekli olduğunu, hiçbir şeyini gizlemediğini, yüce bir dünyası olduğunu hissediyordu. Kiti bu şiir dolu, karmakarışık dünyanın kendisinden çok uzak olduğunu da biliyordu.</p>

  <p>Yemekten sonra Doli odasına çekilince Anna hemen kalktı, purosunu içmekte olan kardeşinin yanna gitti. Haç çıkarıp onu kutsadıktan sonra, bakışıyla kapıyı gösterip neşeyle göz kırptı:</p>

  <p>— Stiva, hadi git, Tanrı yardımcın olsun.</p>

  <p>Stepan Arkadyeviç, kız kardeşinin ne dediğini anlamıştı. Purosunu attı, biraz önce karısının çıktığı kapıdan çıktı.</p>

  <p>O gidince Anna eski yerine, çocukların ortasında oturduğu kanepeye döndü. Çocuklar bu halayı annelerinin çok sevdiğini gördükleri için mi, yoksa onda kendiliklerinden büyük bir yakınlık gördükleri için mi her nedense, daha yemeğe oturmadan –çocuklarda her zaman görüldüğü gibi-önce iki büyük, arkasından küçükler bu yeni halaya yapışmış, ondan hiç ayrılmaz olmuşlardı. Halalarına yakın oturmak, ona dokunmak, küçücük elini tutmak, onu öpmek, alyansıyla oynamak, hiç olmazsa giysisine parmaklarının ucuyla dokunmak için yarışıyorlardı.</p>

  <p>Anna Arkadyevna yerine otururken:</p>

  <p>— Evet, dedi. Demin nasıl oturuyorduk?</p>

  <p>Grişa gene başını halasının kolunun altına soktu, iyice yaslandı ona. Gözlerinin içi mutlulukla, gururla parlıyordu.</p>

  <p>Anna, Kiti'ye döndü:</p>

  <p>— Bu yakınlarda balo ne zaman?</p>

  <p>— Gelecek hafta. Hem çok güzel bir balo olacak. Her zaman neşeli geçen balolardan biridir.</p>

  <p>Anna Arkadyevna sevgiyle gülümsedi.</p>

  <p>— Her zaman neşeli geçen balolar da mı var? diye sordu.</p>

  <p>— Tuhaf bir şey; ama öyle. Dobrişçevlerin balosu her zaman neşeli geçer. Nikitinlerinki de öyle. Ama Menşovların balosu sıkıcıdır her zaman. Bazı baloların her zaman neşeli olduğunun farkında değil misiniz yoksa?</p>

  <p>Anna:</p>

  <p>— Hayır canım, dedi. Benim için neşeli balo yoktur artık.</p>

  <p>Kiti, Anna'nın gözlerinde, onun için bir sır olan o dünyayı gördü. Anna sürdürüyordu konuşmasını:</p>

  <p>— Benim için insanın biraz daha az sıkıldığı, zamanını biraz daha iyi geçirdiği balolar vardır artık...</p>

  <p>— Siz nasıl sıkılabilirsiniz baloda?</p>

  <p>Anna:</p>

  <p>— Niçin sıkılmazmışım? diye sordu.</p>

  <p>Bu soruya alacağı yanıtı Anna'nın bildiğini hissetti Kiti.</p>

  <p>— Her zaman en güzel, en iyi sizsiniz de onun için dedi. Anna'nın yüzü pek kolay kızarırdı. Şimdi de kızardı:</p>

  <p>— Önce, böyle bir şey yok, dedi. Sonra, öyle olsa bile bana ne bundan?</p>

  <p>Kiti:</p>

  <p>— Baloya gelecek misiniz? diye sordu.</p>

  <p>— Gelmemem olmaz sanırım.</p>

  <p>Anna, ucu ince, beyaz parmağına bol gelen yüzüğünü çıkarmaya çalışan Tanya'ya döndü:</p>

  <p>— Bunu al.</p>

  <p>— Gelirseniz çok sevineceğim. Sizi baloda görmeyi öyle istiyorum ki...</p>

  <p>— Gelmek zorunda kalırsam, bunun sizi sevindireceğini düşünerek avutacağım kendimi...</p>

  <p>Anna, Grişa'nın oynadığı, yana düşmüş bir tutam saçını düzeltirken:</p>

  <p>— Çekeleme saçımı lütfen Grişa, dedi. Saçım başım darmadağınık zaten.</p>

  <p>— Sizi leylak rengi giysiler içinde hayal ediyorum baloda...</p>

  <p>Anna gülümseyerek sordu:</p>

  <p>— Niçin ille de leylak rengi?</p>

  <p>— Hadi çocuklar, gidin artık, dedi. Duyuyor musunuz? Miss Gul sizi çaya çağırıyor.</p>

  <p>Sonra Kiti'ye döndü:</p>

  <p>— Benim baloya gelmemi niçin böylesine istediğinizi biliyorum. Bu balodan çok şeyler bekliyorsunuz. Bu yüzden herkesin orada olmasını, baloya katılmasını istiyorsunuz.</p>

  <p>— Doğru, nereden biliyorsunuz bunu?</p>

  <p>Anna:</p>

  <p>— Oh! dedi. En güzel çağınızdır bu. İsviçre dağlarındakinin aynı o koyu mavi dumanı anımsarım. Çok iyi bilirim onu... O mutlu çağda her şeyi kaplayan bu duman, çocukluk yavaş yavaş sona ermeye yüz tuttuğunda; bu engin, mutlu, neşeli çevreden çıkan yol daraldıkça bu duman da dağılır. Bu yol hem aydınlık hem güzel görünmesine karşın, içine girmek ürperti verir insana... Bu yoldan geçmeyenimiz oldu mu?</p>

  <p>Kiti bir şey söylemeden dinliyordu. Anna'nın kocası Aleksey Aleksandroviç'in duygudan yoksun, soğuk dış görünüşünü anımsayıp "Siz nasıl geçtiniz acaba bu yoldan?" diye geçirdi. İçinden, "Yaşam öykünüzü başından sonuna dek bilmeyi ne çok isterdim."</p>

  <p>Anna sürdürüyordu konuşmasını:</p>

  <p>— Bazı şeyler duydum. Stiva söyledi. Kutlarım sizi. Çok beğendim onu. Garda karşılaştık Vronski'yle.</p>

  <p>Kiti kızardı:</p>

  <p>— Ah, dedi. Orada mıydı? Stiva ne söyledi size peki?</p>

  <p>— Her şeyi anlattı. Çok sevindim... Petersburg'dan Vronski'nin annesiyle geldik. Annesi durmadan ondan söz etti. Çok seviyor onu. Annelerin çocuklarına ne düşkün olduklarını bilirim; ama...</p>

  <p>— Annesi neler anlattı?</p>

  <p>— Ah, bir sürü şey! Onu çok çok sevdiği belli. Ama Vronski'nin gerçek şövalye ruhlu bir insan olduğu başka şeylerden de anlaşılıyor... Söz gelimi... Vronski'nin varını yoğunu kardeşine bırakmak istediğini söyledi annesi. Sonra, çocukken bir tuhaflık daha yapmış, kendini suya atıp boğulmak üzere olan bir kadını kurtarmış.</p>

  <p>Anna, Vronski'nin garda verdiği iki yüz rubleyi anımsayınca gülümsedi:</p>

  <p>— Sözün kısası, tam bir şövalye, dedi.</p>

  <p>Ama iki yüz rubleden söz etmedi Kiti'ye. Bunu anımsamak nedense tatsız bir duygu vermişti ona. Vronski'nin bu davranışında kendisiyle ilgili, yapılması hiç de gerekmeyen bir şeyin olduğunu hissediyordu.</p>

  <p>— Annesi görüşmemizi çok istedi, diye ekledi. Gerçekten çok hoş bir kadıncağız. Yarın gideceğim ona.</p>

  <p>Anna ayağa kalkarken, konuyu değiştirmek isteğiyle:</p>

  <p>— Umarım işler iyi gidiyor, dedi. Stiva çok kaldı çünkü Doli'nin odasında.</p>

  <p>Kiti, Anna'nın canının bir şeye sıkıldığını anlamıştı.</p>

  <p>Çaylarını içen çocuklar bağıra çağıra döndüler halalarının yanına:</p>

  <p>— Hayır, önce ben! Hayır, ben!</p>

  <p>Anna, çocuklara doğru koşarak karşıladı onları, hepsini birden kucaklayıp onlarla birlikte yere yuvarlandı. Gülüyordu.</p>

  <p>— Hep birlikte, hep birlikte, diyordu.</p>

  <p>Çocuklar sevinçten çığlık çığlığa bağırıyorlardı.</p>
</body>
</html>
