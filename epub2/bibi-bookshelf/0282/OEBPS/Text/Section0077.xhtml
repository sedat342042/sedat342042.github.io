<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXV</h2>

  <p>Prensin neşesi evdekilere de, tanıdıklarına da (Şçerbatskilerin kaldıkları evin sahibi Alman'a bile) geçmişti.</p>

  <p>Prens albaya, Mariya Yevgenyevna'ya, Varenka'ya kahve içmeye gelmelerini söyledikten sonra Kiti ile banyolardan eve döndü. Masayla koltukları bahçeye çıkarmalarını, kestane ağacının dibinde kahvaltı masasını hazırlamalarını söyledi. Onun neşesi ev sahibine de, hizmetçilere de bir canlılık getirmişti. Prensin cömertliğini hepsi bilirdi. Yarım saat sonra, üst katta oturan Hamburglu hasta doktor, kestane ağacının dibinde toplanmış neşeli, sağlıklı Ruslara gıptayla bakıyordu. Prenses (başında leylak rengi kurdelelerle süslü bir bone) yaprakların titrek gölgesinde beyaz örtülü, üzeri kahve takımları, ekmek, yağ, peynir, soğuk av eti dolu masanın başında oturmuş, fincanları, ince ince kesilip yağ sürülmüş ekmek dilimlerini yerleştiriyordu. Masanın öte başında prens oturuyor, iştahla yiyor, yüksek sesle, neşeyle konuşuyordu. Dolaştığı kaplıcalardan aldıklarını yanına yığmıştı: Oymalı küçük kutular, tahta oyuncaklar, çeşit çeşit kitap açacakları... Herkese dağıtıyordu onlardan. Hizmetçi kadın Lieschen'e de, ev sahibine de birer armağan verdi. Berbat, gülünç Almancasıyla ev sahibine Kiti'yi banyoların değil, onun çok güzel yemeklerinin, özellikle kara erik çorbasının iyi ettiğini söylüyor, onunla şakalaşıyordu. Prenses, Rus alışkanlıkları yüzünden takılıyordu kocasına. Kaplıcada şimdiye dek hiç böyle neşeli olmamıştı. Albay her zamanki gibi gülümsüyordu prensin şakalarına; ama çok iyi bildiği Avrupa konusunda prensesin yanını tutuyordu. Prensin söylediği komik her şeye iyi yürekli Mariya Yevgenyevna katıla katıla gülüyordu. Varenka bile kendinden geçercesine gülüyordu. Kiti, onun böyle güldüğünü hiç görmemişti.</p>

  <p>Bütün bunlar Kiti'yi neşelendirmişti. Ne var ki endişeli olmamak da elinde değildi. Dostlarına, öylesine sevdiği buradaki yaşamına babasının neşeyle bakmakla, elinde olmadan önüne sürdüğü bilmeceyi çözemiyordu. Bu bilmeceye bir de, Petrovlarda bugün öylesine açık, tatsız bir biçimde ortaya çıkan değişiklik eklenmişti. Herkes neşeliydi; ama Kiti neşeli olamıyordu. Bu ona daha da acı veriyordu. Çocukluğunda ceza olarak odasına kapattıklarında ablalarının neşeli kahkahalarını duyduğunda hissettiklerine benzer şeyler hissediyordu şimdi.</p>

  <p>Prenses, kahve doldurduğu fincanı kocasına verirken gülümseyerek:</p>

  <p>— Ne diye aldın bunca şeyi? diyordu.</p>

  <p>— Dolaşırken bir dükkâna yaklaşıyorsun, bir şeyler almanı istiyorlar: <i>"Erlaucht, Excellenz, Durchlaucht"</i><a href="../Text/Section0260.xhtml#Footnote0047" id="Feedback0047"><sup>[47]</sup></a> Ne zamanki "Durch laucht" diyorlar, dayanamıyorum: On talerim de uçup gidiyor böylelikle kuşkusuz...</p>

  <p>Prenses:</p>

  <p>— Can sıkıntısından hep dedi.</p>

  <p>— Elbette can sıkıntısından. Öyle bir can sıkıntısı ki bu, hanımcığım, ne yapacağını, nereye sineceğini bilemiyor insan.</p>

  <p>Mariya Yevgenyevna söze karıştı:</p>

  <p>— Nasıl sıkılır insanın canı prens? dedi. Şimdi ilginç öylesine çok şey var ki Almanya'da.</p>

  <p>— Evet, biliyorum Almanya'daki ilginç şeylerin hepsini: Kara erik çorbasını biliyorum, sucuklu nohutu biliyorum. Hepsini biliyorum anlayacağınız.</p>

  <p>Albay:</p>

  <p>— Hayır, prens, dedi. Ne derseniz deyin, ilginç kuruluşları var.</p>

  <p>— Söyleyin, hangileridir ilginç kuruluşları? Beşlik simit gibi kurulur hepsi; yenmişlerdir herkesi... Peki, ben neyimle kurulacağım? Hiç kimseyi yenmedim ben. Çizmelerimi kendim çıkarıp kapının arkasına kendim koyuyorum. Sabah olunca kalkıp çabucak giyiniyor, salona, iğrenç çayımı içmeye gidiyorum. Oysa yurdumuzda böyle miyiz? İstediğimiz zaman uzanırız, bir şey bulup sinirleniriz, söyleniriz, iyice geliriz kendimize, her şeyi enine boyuna düşünür, hiç acele etmeyiz.</p>

  <p>Albay:</p>

  <p>— Ama vakit nakittir, dedi. Unutuyorsunuz.</p>

  <p>— Ne vakit ya! Vakit vardır, bütün bir ayını bir meteliğe verirsin; vakit vardır, yarım saatine paha biçemezsin... Öyle değil mi, Kiti'ciğim? Niçin üzgün duruyorsun öyle?</p>

  <p>— Bir şey yok babacığım.</p>

  <p>Prens, Varenka'ya döndü:</p>

  <p>— Nereye gidiyorsunuz? Biraz daha otursanıza.</p>

  <p>Varenka gene katılırcasına gülmeye başladı.</p>

  <p>— Eve gitmem gerek, dedi.</p>

  <p>Kendini toparladıktan sonra, "Hoşçakalın," dedi. Şapkasını almaya içeri girdi. Kiti arkasından gitti. Bugün Varenka'yı bile bir başka görüyordu. Daha kötü değildi Varenka; ama başkaydı, onu şimdiye dek hayal ettiğinden değişikti.</p>

  <p>Varenka şemsiyesiyle çantasını hazırlarken:</p>

  <p>— Ah, çoktandır böyle gülmemiştim! dedi. Ne tatlı, sevimli bir insan babanız!</p>

  <p>Kiti karşılık vermiyordu. Varenka:</p>

  <p>— Ne zaman görüşeceğiz? diye sordu.</p>

  <p>Kiti, Varenka'yı denemek isteğiyle:</p>

  <p>— Annem Petrovlara gitmek istiyordu, dedi. Siz gitmeyecek misiniz onlara?</p>

  <p>— Gideceğim. Kaplıcadan ayrılacaklar, toparlanmalarına yardım edeceğime söz verdim.</p>

  <p>— Öyleyse ben de gelirim.</p>

  <p>— Yoo, ne yapacaksın gelip?</p>

  <p>Kiti, Varenka'nın gitmesine engel olmak için şemsiyesinden tutup gözlerini açtı.</p>

  <p>— Niçin? Niçin? Niçin? dedi. Hayır, gitmeyin, durun, niçin?</p>

  <p>— Hiç canım! Babanız geldi, sonra sıkılıyorlar sizden.</p>

  <p>— Hayır, söyleyin niçin Petrovlara sık gitmemi istemiyorsunuz? İstemiyorsunuz, biliyorum! Niçin?</p>

  <p>Varenka sakin:</p>

  <p>— Öyle bir şey söylemedim, dedi.</p>

  <p>— Hayır, söyleyin, söyleyin lütfen!</p>

  <p>Varenka:</p>

  <p>— Her şeyi mi? diye sordu.</p>

  <p>— Evet, her şeyi!</p>

  <p>— Belirli bir şey yok aslında. Mihail Alekseyeviç (ressamın adı Mihail Alekseyeviç'ti) şimdiye dek gitmek istiyordu, şimdi istemiyor da...</p>

  <p>Varenka gülümsedi. Kiti, Varenka'nın yüzüne ters ters bakarak sabırsız:</p>

  <p>— Ee! sonra? dedi.</p>

  <p>— Sonra, Anna Pavlovna nedense kocasının siz burada olduğunuz için gitmek istemediğini söyledi. Doğru değil bu kuşkusuz. Ama bu söz yüzünden kavga ettiler. Bu hastalığı olan insanların ne sinirli olduklarını bilirsiniz.</p>

  <p>Kiti'nin yüzü giderek bulutlanıyordu. Hiç konuşmuyordu. Varenka konuşuyordu yalnızca. Kiti'yi yatıştırmaya, avutmaya çalışıyordu. Bir patlamanın yaklaşmakta olduğunu hissediyor, bunun söz patlaması mı, gözyaşı patlaması mı olacağını bilemiyordu.</p>

  <p>— Bu yüzden, gitmeseniz iyi olur... Anlarsınız kuşkusuz alınmayın bundan...</p>

  <p>Kiti, şemsiyeyi Varenka'nın elinden çekip aldı. Arkadaşının yüzüne bakmadan, çabuk çabuk konuşarak:</p>

  <p>— Oh oldu bana! Hak etmiştim bunu! dedi.</p>

  <p>Varenka'nın içinden, arkadaşının çocuksu öfkesine gülümsemek geliyordu; ama onu gücendirmekten korkuyordu.</p>

  <p>— Nasıl hak etmiştiniz? dedi. Anlayamadım!</p>

  <p>— Hak etmiştim, çünkü hepsi yapmacıktı bunların, hepsi uydurmaydı. Yürekten gelme değildi. Tanımadığım, bilmediğim bir adamla neden ilgilendim? Sonunda karı kocanın kavga etmelerine neden oldum. Hiç kimsenin benden istemediği bir şeyi yaptım. Hepsi yapmacıktı çünkü! Yapmacık, yapmacık!</p>

  <p>Varenka alçak sesle:</p>

  <p>— Peki, ne diye başvurmuş olabilirsiniz bu yapmacığa? dedi.</p>

  <p>Kiti şemsiyeyi açıp kapadı.</p>

  <p>— Ah, ne aptallık, ne aptallık! dedi. Hiç gereği yoktu... Hepsi yapmacıktı!</p>

  <p>— Peki, ama amacınız ne olabilirdi?</p>

  <p>— İnsanlara, kendi kendime, Tanrı'ya daha iyi, daha güzel görünmek, herkesi aldatmak... Hayır, bir daha kaptırmayacağım kendimi böyle şeylere! Kötü olsam bile, hiç değilse yalancı, sahtekâr olmayacağım!</p>

  <p>Varenka sitemli:</p>

  <p>— Kimmiş sahtekâr? dedi. Şey gibi konuşuyorsunuz...</p>

  <p>Kiti'nin sinir nöbeti gelmişti. Varenka'ya sözünü bitirtmedi:</p>

  <p>— Sizden söz etmiyorum. Hiç karıştırmayın kendinizi... Kusursuzsunuz siz. Evet, evet, sizin kusursuz bir insan olduğunuzu biliyorum. Ama ben kötüysem elden ne gelir? Kötü olmasaydım böyle olmazdı! Olduğum gibi görüneceğim bundan böyle, olduğumdan başka görünmeye çalışmayacağım. Anna Pavlovna'dan bana ne! Varsın istedikleri gibi yaşasınlar, ben de istediğim gibi yaşayacağım. Değişmek elimde değil... Hem bütün bunlar gerçek değil!</p>

  <p>Varenka anlayamamış gibi:</p>

  <p>— Gerçek olmayan ne? diye sordu.</p>

  <p>— Her şey. Gönlümün istediğinden başka türlü yaşayamam. Oysa siz ilkelerinize göre yaşıyorsunuz. Ben öyle sevdim sizi, sizse sırf beni kurtarmak, bana doğru yolu göstermek için sevdiniz beni sanırım.</p>

  <p>Varenka:</p>

  <p>— Yanılıyorsunuz, dedi.</p>

  <p>— Başkalarından değil, kendimden söz ediyorum ama...</p>

  <p>Tam o anda prensesin sesi duyuldu:</p>

  <p>— Kiti! Gel de mercanlarını göster babana.</p>

  <p>Kiti, arkadaşıyla barışmadan, masanın üzerinde duran mercan kutusunu mağrur bir tavırla aldı, annesinin yanına gitti. Annesiyle babası aynı anda sordular.</p>

  <p>— Neyin var? Niçin kızarmış yüzün öyle?</p>

  <p>Kiti:</p>

  <p>— Bir şey yok, dedi. Şimdi geliyorum...</p>

  <p>Koşarak geri gitti. "Gitmemiştir henüz!" diye düşünüyordu. "Ne söyleyeceğim ona? Tanrım! Ne yaptım ben, ne söyledim! Niçin darılttım onu? Ne yapacağım şimdi? Ne söyleyeceğim ona?" Kapıda durdu.</p>

  <p>Varenka, şapkasını giymiş, şemsiyesi elinde, masada oturuyor, Kiti'nin kırdığı şemsiyenin yayına bakıyordu. Başını kaldırdı.</p>

  <p>Kiti ona yaklaşırken:</p>

  <p>— Varenka, bağışlayın beni, diye fısıldadı. Bağışlayın! Ne söylediğimi bilmiyorum. Ben...</p>

  <p>Varenka gülümsedi.</p>

  <p>— Üzüleceğinizi bilmiyordum, dedi.</p>

  <p>Barışmışlardı. Ama babasının gelmesiyle Kiti'nin içinde yaşadığı o dünya tümden değişmişti. Yeni öğrendiği şeylerin doğruluğuna inanıyordu hâlâ; ama istediği insan olabileceğini sanmakla kendi kendini aldattığını anlamıştı. Uykudan uyanmıştı sanki. Özlediği yükseklikte yapmacıksız, övünmeden durmanın bütün güçlüğünü hissetmişti. Ayrıca, içinde yaşadığı bu üzüntüler, hastalıklar, can çekişen insanlar dünyasının ağırlığını da hissetmişti. Bunları sevmek için kendini böyle zorlamasının çok acı olduğunu görüyor, bir an önce temiz havaya çıkmak, Rusya'ya, aldığı mektuptan ablası Doli'nin çocuklarıyla birlikte taşındığını öğrendiği Yerguşovo'ya gitmek istiyordu.</p>

  <p>Ama Varenka'ya olan sevgisi zayıflamamıştı. Vedalaşırlarken Rusya'ya onlara gelmesi için yalvardı ona. Varenka:</p>

  <p>— Evlendiğiniz zaman gelirim, dedi.</p>

  <p>— Evlenmeyeceğim ben.</p>

  <p>— Öyleyse gelmem.</p>

  <p>Kiti:</p>

  <p>— Öyleyse ben de sırf siz gelesiniz diye evleneceğim, dedi. Unutmayın verdiğiniz sözü.</p>

  <p>Doktorunun tahminleri doğru çıkmıştı. Kiti eve, Rusya'ya iyileşmiş döndü. Eskisi gibi şen şakrak değildi; ama sakindi. Moskova acıları onun için birer anıydı artık.</p>
</body>
</html>
