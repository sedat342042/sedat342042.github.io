<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IX</h2>

  <p>Anna, başı önünde, şapkasının püskülleriyle oynayarak yürüyordu. Yüzünde bir aydınlık vardı. Ama neşeli, mutlu bir aydınlık değildi bu; zifiri karanlık ortasında bir yangının korkunç aydınlığını andırıyordu. Anna, kocasını görünce başını kaldırdı, uykudan yeni uyanmış gibi gülümsedi:</p>

  <p>— Yatmadın mı sen hâlâ? dedi. Hayret!</p>

  <p>Şapkasını çıkardı, kocasının yanında durmadan tuvalet odasına yürüdü. Oradan:</p>

  <p>— Geç oldu, yat artık Aleksey Aleksandroviç, diye seslendi.</p>

  <p>— Anna, seninle konuşmam gerek.</p>

  <p>Anna şaşırmıştı:</p>

  <p>— Benimle mi? diye sordu.</p>

  <p>Tuvalet odasından çıktı, kocasının yüzüne baktı, otururken:</p>

  <p>— Nasıl? dedi. Ne üzerine konuşacaksın benimle? O kadar önemliyse konuşalım. Ama uyusak daha iyi bence.</p>

  <p>Anna, içinden geldiği gibi konuşuyor, yalan söylemekteki ustalığına şaşıyordu. Ağzından çıkan sözcükler öylesine rahat, öylesine doğaldı ki! Gerçekten uyumak istiyordu sanki! Kendini, yalanın bir şey geçirmez zırhına bürünmüş hissediyordu. Görünmez bir gücün ona yardım ettiğini, onu savunduğunu hissediyordu.</p>

  <p>Aleksey Aleksandroviç:</p>

  <p>— Anna, dedi, uyarmak zorundayım seni.</p>

  <p>— Uyarmak mı. Hangi konuda?</p>

  <p>Genç kadın öylesine içten, öylesine neşeli bakıyordu ki, onu kocası kadar tanımayan bir insan onun sesinde de, sözlerinin anlamında da olağanüstü en küçük bir şey fark edemezdi. Ama Aleksey Aleksandroviç için onu tanıyan, beş dakika geç yatsa karısının bunu hemen fark edeceğini, nedenini sorduğunu bilen; her sevincini, neşesini, üzüntüsünü hemen ona açtığını bilen kocası için karısının şimdi onun durumunu görmezlikten geldiğini, ona kendisiyle ilgili bir şey açmak istemediğini görmek büyük anlam taşıyordu. Karısının, bugüne dek açık ruhunun derinliklerinin şimdi ona kapalı olduğunu görüyordu. Üstelik, karısının tavrından onun, bunu sakladığını, bundan sıkıldığını, hatta açık açık "Evet, kapalı, öyle olması gerekiyor, bundan böyle de öyle olacak" dediğini görüyordu. Aleksey Aleksandroviç şimdi evine dönüp de kapıyı, pencereyi kilitli bulan bir insanın hissedebileceği şeyleri hissediyordu. "Belki bulunur bir anahtar," diye geçirdi içinden. Alçak sesle:</p>

  <p>— Şu bakımdan uyarmak istiyorum seni, dedi. Dikkatsizliğin ya da önem vermemen yüzünden, sosyetede senden söz edilmesine fırsat verebilirsin. Bu akşam Kont Vronski ile (bu adı çok kısa süren sakin bir sessizlikten sonra söylemişti) aşırı heyecanlı konuşman, salondakilerin dikkatini çekmişti.</p>

  <p>Aleksey Aleksandroviç konuşurken Anna'nın gülen, sır vermezliğiyle ona şimdi korkunç görünen gözlerine bakıyordu. Konuştukça, sözlerinin bir şeye yaramadığını, boşa konuştuğunu daha iyi anlıyordu.</p>

  <p>Anna, kocasının sözlerini anlamamış, onun yalnızca son dediğini anlamış gibi:</p>

  <p>— Her zaman böylesin zaten, dedi. Bazen surat asıyorum diye kızarsın, bazen neşeliyim diye. Canım sıkılmıyordu. Gururuna mı dokundu bu?</p>

  <p>Alelcsey Aleksandroviç ürperdi, parmaklarını çıtlatmak için ellerini büktü. Anna:</p>

  <p>— Ah, lütfen çıtlatma parmaklarını, dedi. Nefret ediyorum bu sesten.</p>

  <p>Aleksey Aleksandroviç ellerini bükmeyi bırakıp kendini zorlayarak alçak sesle:</p>

  <p>— Anna, ne oldu sana böyle? dedi.</p>

  <p>Anna içten, komik bir şaşkınlıkla:</p>

  <p>— Anlayamıyorum seni, diye karşılık verdi. Benden istediğin nedir?</p>

  <p>Aleksey Aleksandroviç sustu. Eliyle alnını, gözlerini ovuşturdu. Yapmak istediği şeyin yerine, yani sosyetenin gözünde karısını düşürebilecek bir yanlışlık yapmaması için uyaracağına, elinde olmadan, onun vicdanıyla ilgili bir konuda heyecanlanmıştı.</p>

  <p>Soğuk, sakin bir tavırla:</p>

  <p>— Bak, ne söylemek istiyorum sana, dedi. Sonuna dek dinle söyleyeceklerimi lütfen. Bildiğin gibi, kıskançlık duygusunu yüz kızartıcı, küçük düşürücü bir duygu sayar, bu duyguya hiçbir zaman kapılmam. Ama bazı ahlâk kuralları vardır, onları çiğneyenlerin cezalandırılmaları zorunludur. Bu akşam herhangi bir şey fark etmedim. Ama davranışının salondakilerin üzerinde uyandırdığı etkiden anladığım kadarıyla istenen biçimde davranmadığının herkes farkındaydı.</p>

  <p>Anna omuz silkti.</p>

  <p>— Bir şey anlamıyorum, dedi.</p>

  <p>"Umurumda değil," diye geçirdi içinden. "Başkalarının durumu fark etmiş olmaları sıkıyor canımı, o kadar."</p>

  <p>Anna ayağa kalktı.</p>

  <p>— Hastasın sen Aleksey Aleksandroviç, diye ekledi.</p>

  <p>Kapıya yürümek istedi; ama kocası önüne geçti; bir şey söylemek istiyor gibi durdurdu onu.</p>

  <p>Aleksey Aleksandroviç'in yüzü, Anna'nın şimdiye dek hiç görmediği ölçüde allak bullak, çirkindi. Anna durdu, başını yana, geriye doğru attı; eliyle firketelerini çıkarmaya başladı. Sakin, alaycı bir sesle:</p>

  <p>— Evet, seni dinliyorum, dedi. Hatta ilgiyle, merakla dinliyorum, çünkü sorun nedir anlamak istiyorum.</p>

  <p>Anna bir yandan konuşuyor, bir yandan da son derece doğal, sakin, inandırıcı konuşmasına, sözcükleri seçişindeki ustalığına şaşıyordu.</p>

  <p>Aleksey Aleksandroviç:</p>

  <p>— Duygularının ayrıntılarına inmeye hakkım yok, dedi. Hem bunu yararsız, dahası zararlı sayarım. Kişioğlunun ruhunun derinliklerine inmek, orada kendini belli etmeden duran bazı şeylerin su yüzüne çıkmasına neden olur çoğu zaman. Senin duyguların vicdanını ilgilendirir yalnızca. Ama sana, kendi kendime, Tanrı'ya karşı benim görevim de, sana sorumluluklarını, zorunluluklarını anımsatmaktır. İkimizi insanlar değil, Tanrı birleştirmiştir. Aramızdaki bağı bir suç koparabilir. Ancak, bu çeşit bir suçun ardından da ceza gelir.</p>

  <p>Anna, parmaklarını, daha firkete kaldı mı diye saçlarının arasında çabuk çabuk dolaştırırken:</p>

  <p>— Bir şey anlamıyorum, dedi. Ah Tanrım, aksi gibi öyle de uykum var ki!</p>

  <p>Aleksey Aleksandroviç tatlılıkla:</p>

  <p>— Anna, Tanrı aşkına böyle söyleme, dedi. Belki yanılıyorum; ama şuna inan, bunu kendim için olduğu kadar senin için de söylüyorum. Kocanım ben, seviyorum da seni.</p>

  <p>Anna'nın yüzü bir an gevşedi, bakışındaki alaycı kıvılcım söndü. Ama seviyorum sözü gene sinirlendirdi onu. Şöyle geçiyordu içinden: "Seviyor mu? Sevebilir mi o? Dünyada aşk diye bir şeyin var olduğunu duymamış olsaydı, kullanmazdı bu sözcüğü. Aşkın ne olduğunu kimse bilmez."</p>

  <p>— Aleksey Aleksandroviç, inan bir şey anlamıyorum, dedi. Ne istediğini açık söyle...</p>

  <p>— İzin ver sözümü bitireyim. Seni seviyorum. Ama kendimden söz etmiyorum şimdi. Burada önemli olan iki kişi var: Oğlumuz ile sen. Gene söylüyorum, sözlerim belki çok gereksiz, yersiz görünüyordur sana. Belki de yanıldığım, yanlış düşündüğüm için konuşuyorum böyle. Öyleyse özür dilerim senden, bağışla beni. Ama sözlerimin küçücük de olsa gerçek olduğu bir nokta varsa, rica ederim, düşün biraz, yüreğin izin verirse açıl bana...</p>

  <p>Aleksey Aleksandroviç farkında olmadan, hazırladıklarından bambaşka şeyler söylüyordu.</p>

  <p>Anna, gülümsemesini güçlükle tutarak birden:</p>

  <p>— Söyleyecek bir şeyim yok, dedi. Hem... yatma zamanı geldi.</p>

  <p>Aleksey Aleksandroviç derin bir soluk aldı, bir şey söylemeden yatak odasına yürüdü.</p>

  <p>Anna odaya girdiğinde kocası yatmıştı. Aleksey Aleksandroviç'in dudakları sımsıkı kapalıydı. Karısına bakmıyordu. Anna yatağına girdi. Kocasının gene konuşmaya başlayacağını her an bekliyordu. Ama susuyordu Aleksey Aleksandroviç. Anna kıpırdamadan uzun süre bekledi. Unutmuştu artık kocasını. Başkasını düşünüyordu. Onu görüyor, yüreğinin heyecanlı, suçlu bir sevinçle dolduğunu hissediyordu. Burundan gelen düzgün bir hırıltı duydu ansızın. Aleksey Aleksandroviç. İlk anda kendi hırıltısından korkmuş gibi durdu; ama iki soluk sonra aynı sakin, düzgün hırıltı başladı yeniden.</p>

  <p>Anna gülümseyerek, kendi kendine:</p>

  <p>— Geç, çok geç, diye fısıldadı.</p>

  <p>Gözleri açık, uzun süre yattı. Bakışlarının parıltısını karanlıkta görür gibi oluyordu.</p>
</body>
</html>
