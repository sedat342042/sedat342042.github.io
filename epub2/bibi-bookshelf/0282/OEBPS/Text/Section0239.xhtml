<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>V</h2>

  <p>Vronski, yığılı çuvalların uzadıkça uzamış akşam gölgesinde, sırtında uzun paltosu, şapkasını gözlerinin üzerine indirmiş, elleri cebinde, yirmi adım gidip hızla geri dönerek, yabani bir hayvan gibi dolaşıyordu peronda. Vronski onu gördü de görmezlikten geliyor sandı Sergey İvanoviç. Ama Sergey lvanoviç'in önemsediği yoktu bunu. Vronski ile her çeşit kişisel hesaptan uzaktı.</p>

  <p>O anda Sergey İvanoviç'in gözünde Vronski büyük davanın en önemli kahramanlarından biriydi. Koznişef de onu heyecanlandırmayı, yüreklendirmeyi kendi için bir borç sayıyordu. Yaklaştı Vronski'ye.</p>

  <p>Vronski durdu. Dikkatle baktı. Tanıdı Sergey İvanoviç'i. Ona doğru birkaç adım atıp var gücüyle sıktı elini.</p>

  <p>Sergey İvanoviç:</p>

  <p>— Belki benimle karşılaşmak bile istemezdiniz, dedi. Ama bir yardımım dokunamaz mıydı acaba size?</p>

  <p>Vronski:</p>

  <p>— Görüşmekten en az hoşnutsuzluk duyacağım insan sizsiniz, dedi. Bağışlayın. Yaşamda hoş olabilecek bir şey kalmamıştır benim için.</p>

  <p>Sergey İvanoviç, Vronski'nin acıyla kaplı yüzüne dikkatle baktı.</p>

  <p>— Anlıyorum, dedi. Bunun için size bir yardımım dokunabilir mi diye düşündüm. Ristiç'e,<a href="../Text/Section0260.xhtml#Footnote0217" id="Feedback0217"><sup>[217]</sup></a> Milan'a<a href="../Text/Section0260.xhtml#Footnote0218" id="Feedback0218"><sup>[218]</sup></a> bir mektup ister miydiniz?</p>

  <p>Vronski, Sergey İvanoviç'in ne söylediğim güç anlamış gibi:</p>

  <p>— Oh, hayır! dedi. Sizce bir sakıncası yoksa yürüyelim lütfen. Vagonlarda öyle boğucu hava var ki. Mektup mu dediniz? Yo, istemez, teşekkür ederim. Ölmek için tavsiye mektubuna gerek yoktur. (Yalnızca dudaklarının ucuyla gülümsedi. Gözlerindeki öfkeli anlatım kaybolmuştu.) Türklere yazın yazacaksanız...</p>

  <p>— Öyle ama, mektup götürürseniz sizin için gerekli ilişkileri kurmanız daha kolay olur. Ama nasıl isterseniz öyle olsun. Verdiğiniz kararı duyunca çok sevindim. Gönüllülere öyle çok saldıran oldu ki! Sizin gibi bir insan toplumun gözünde yükseltecektir onları.</p>

  <p>Vronski:</p>

  <p>— Bir insan olarak iyi tek yanım, yaşamımın benim için hiçbir değeri olmamasıdır, dedi. Düşman saflarına yalın kılıç dalacağım. Ölmek ya da öldürmek için yeterince enerjimin olduğunu biliyorum. Üstelik, hiç gereksinimimin olmadığı gibi, bana tiksinti de veren yaşamımı uğruna verebileceğim bir şeyin bulunması sevinç veriyor bana. Birinin işine yarasın bari.</p>

  <p>Vronski, konuşurken yüzüne istediği anlatımı vermesine bile engel olan sürekli diş ağrısından yüz kaslarını sabırsız sabırsız oynattı.</p>

  <p>Duygulandığını hissetti Sergey İvanoviç.</p>

  <p>— İnanın, yeniden gelmiş gibi olacaksınız dünyaya, dedi. Kardeşlerini başka ulusların boyunduruğundan kurtarmak, ölmeye de yaşamaya da değer bir amaçtır. (Elini uzattı Vronski'ye) Tanrı dış dünyanızda da, iç dünyanızda da başarıya ulaştırsın sizi...</p>

  <p>Sergey İvanoviç'in uzattığı elini içtenlikle sıktı Vronski.</p>

  <p>— Evet, dedi. Bir silah gibi, bir şeylere yarayabilirim. (Bir an sustuktan sonra ekledi.) Ama bir insan olarak, bir harabeyim ben.</p>

  <p>Dişinin, ağzını tükürükle dolduran zonklaması, konuşmasına engel oluyordu. Rayların üzerinde ağır ağır, sarsıntısız yaklaşmakta olan kömür vagonunun tekerleklerine takıldı gözü. Sustu.</p>

  <p>Acı değil, ıstırap dolu bambaşka bir iç sıkıntısı dişinin ağrısını bir an unutturdu ona. Kömür vagonuna, raylara bakarken, uğradığı felaketten sonra ilk kez karşılaştığı bir tanıdığıyla konuşmakta olmasının etkisiyle birden onu anımsamıştı. Daha doğrusu, istasyon işçilerinin koğuşuna çılgın gibi koşarak daldığında Anna'dan kalanlar gelmişti gözünün önüne. Masanın üzerinde (yabancı erkeklerin yanında çirkin kaçacak biçimde) boylu boyunca uzatılmış, az önce taşıdığı yaşamla dopdolu cesedi... Ezilmemiş başı... Ağır örgülerle, buklelerle çevrili güzel yüzü... Yarı açık pembe dudaklarında donup kalmış o tuhaf, acı anlatım (bu anlatım kapatılmamış, bir noktaya çakılı gözlerinin bakışında daha da korkunçtu. Kavga ederlerken Anna'nın Vronski'ye pişman olacağını söylediğini anımsatmıştı ona bu anlatım...)</p>

  <p>Vronski Anna'yı son andaki insafsız, intikamcı görünümüyle değil, onu –gene istasyonda– ilk kez gördüğü gibi esrarlı, tatlı, mutluluğu arayan ve veren görünümüyle anımsamaya çalışıyordu. Ama sonsuza dek zehirlenmişti artık bu dakikalar. Anna'yı, hiç kimsenin işine yaramayacak, düzeltilmesi olanaksız bir pişmanlığın gözdağını gerçekleştirmiş olarak mağrur görünümüyle anımsıyordu ancak. Dişinin ağrısını duymuyordu artık. Boğazında hıçkırıkların düğümlenmesiyle yüzü buruştu.</p>

  <p>Çuval yığınının önünde hiç konuşmadan iki kez bir aşağı bir yukarı gidip geldikten, kendini toparladıktan sonra Sergey İvanoviç'e döndü.</p>

  <p>— Dün gelenden başka telgraf almadınız mı? Üçüncü kez dağıtılmış düşman. Ama kesin çarpışma yarın bekleniyormuş.</p>

  <p>Milan'ın kral ilan edilmesi, bunun çok büyük sonuçlar doğurabileceği üzerine biraz konuştuktan sonra, ikinci zil çalınca ayrıldılar. Kendi vagonlarına gittiler.</p>
</body>
</html>
