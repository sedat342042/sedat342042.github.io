<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VIII</h2>

  <p>Profesör gidince Sergey İvanoviç kardeşine döndü:</p>

  <p>— Geldiğine çok sevindim. Çok kalacak mısın? Çiftlik işlerin nasıl?</p>

  <p>Levin, ağabeyinin işlerini hiç de umursamadığını, ona yakınlık göstermiş olmak için bunu sorduğunu bildiğinden, yalnızca buğdayı sattığını söyledi, paradan söz etti.</p>

  <p>Levin ağabeyine, evlenmek niyetinde olduğundan söz etmeyi, ondan akıl danışmayı istiyordu. Buna kesinlikle kararlıydı da: Ama ağabeyini gördükten, onun profesörle konuşmasını dinledikten sonra nedense, ağabeyiyle evlenmek konusunda konuşamayacağını anlamıştı. Bunda ağabeyinin, çiftlik işlerini sorarken (annelerinden kalan malı ayırmamışlardı. İkisininkini de Levin işletiyordu) takındığı, kendiliğinden gelen onu gözetiyormuş tavrı da etkili olmuştu. Ağabeyinin bu konuda onun istediği gibi düşünemeyeceğini hissetmişti.</p>

  <p>Bölge yönetimiyle çok ilgilenen bu işlere büyük önem veren Sergey İvanoviç:</p>

  <p>— Sizin oranın bölge yönetimi ne âlemde? diye sordu.</p>

  <p>— Vallahi haberim yok...</p>

  <p>— Nasıl? Yönetim kurulu üyesi değil misin?</p>

  <p>— Değilim artık. Çıktım üyelikten. Bundan böyle toplantılarına da gitmeyeceğim.</p>

  <p>Sergey İvanoviç yüzünü buruşturdu.</p>

  <p>— Yazık! diye mırıldandı.</p>

  <p>Levin, kendini temize çıkarmak için onun bölgesinde yönetim kurulu toplantılarında nelerin olup bittiğini, ne dalaverelerin döndüğünü anlatmaya koyuldu.</p>

  <p>Sergey İvanoviç sözünü kesti:</p>

  <p>— Her zaman böyledir bu zaten! Biz Ruslar her zaman böyleyizdir. Eksiklerimizi görmek bir özelliğimizdir belki; ama çok ileri gideriz, dilimizin ucunda hep hazır bekleyen alayla avunuruz. Sana bir şey söyleyeyim mi, bizim bölge yönetiminin elindeki yetkileri Avrupa'nın herhangi bir ulusuna versen... Almanlar, İngilizler bundan özgürlük yaratırlar, oysa biz gülüyoruz yalnızca.</p>

  <p>Levin, suçlu gibi:</p>

  <p>— Peki, ama elden ne gelir? dedi. Benim son deneyimimdi bu. Bütün kalbimle vermiştim kendimi bu deneyime. Yapamıyorum, yeteneğim yok.</p>

  <p>Sergey İvanoviç:</p>

  <p>— Yeteneğin var; ama, dedi, durumu gerektiği gibi değerlendiremiyorsun.</p>

  <p>Levin üzgün:</p>

  <p>— Olabilir, dedi.</p>

  <p>— Biliyor musun, Nikolay gene burada.</p>

  <p>Nikolay, Konstantin Levin'in öz ağabeyiydi. Sergey lnvanoviç'in de anne bir baba ayrı kardeşiydi. Nikolay, malının mülkünün büyük bölümünü elden çıkarmış, çok kötü, olumsuz insanlarla düşüp kalkan, kardeşleriyle kavgalı, talihsiz bir insandı.</p>

  <p>Levin dehşet içinde:</p>

  <p>— Ne diyorsun? diye sordu. Nereden biliyorsun?</p>

  <p>— Prokofiy sokakta görmüş onu.</p>

  <p>Levin, hemen gitmeye hazırlanıyormuş gibi kalktı oturduğu sandalyeden.</p>

  <p>— Burada, Moskova'da ha? Neredeymiş? Biliyor musun?</p>

  <p>Sergey İvanoviç, küçük kardeşinin heyecanına başını salladı.</p>

  <p>— Bunu sana söylemek zorunda olduğum için üzgünüm, dedi. Nerede kaldığını öğrenmesi için adam yolladım. Trubin'e verdiği; ama ödemediği, benim ödeyip geri aldığım senedi de yolladım ona. Bak ne karşılık verdi.</p>

  <p>Sergey İvanoviç, prespapyenin altından çekip aldığı bir pusulayı kardeşine uzattı.</p>

  <p>Levin, tuhaf bir elyazısıyla yazılmış –tanıyordu bu elyazısını– pusulayı okudu: <i>"Beni rahat bırakmanızı saygılarımla rica ediyorum. Sevgili kardeşlerimden istediğim tek şey budur. Nikolay Levin."</i></p>

  <p>Levin bunu okuduktan sonra, başını kaldırmadan, pusula elinde, Sergey İvanoviç'in karşısında ayakta kalakaldı.</p>

  <p>İçinde, zavallı ağabeyini şimdilik unutmak isteğiyle bunun sonunun kötüye varacağı düşüncesi cenkleşiyordu.</p>

  <p>Sergey İvanoviç anlatıyordu:</p>

  <p>— Belli ki beni gücendirmek istiyor; ama gücendiremez. Bütün varlığımla yardım etmek isterdim ona; ama olanaksız olduğunu biliyorum.</p>

  <p>Levin:</p>

  <p>— Evet, evet, diye yineledi. Ona karşı tutumunu anlıyor, değerli buluyorum. Ama gideceğim yanına.</p>

  <p>Sergey İvanoviç:</p>

  <p>— İstiyorsan git, dedi. Ama ben gitme derim. Yani kendi hesabıma korkmuyorum bundan: Seninle aramı bozamaz; ama senin için söylüyorum, gitmesen iyi edersin. Yardım edilemez ona artık. Ama nasıl bilirsen öyle yap sen.</p>

  <p>— Belki haklısın, yardım edilemez ona artık; ama özellikle şu anda –neyse, bu ayrı bir konu– huzur içinde olamayacağımı hissediyorum.</p>

  <p>Sergey İvanoviç:</p>

  <p>— Bunu anlayamıyorum işte, dedi.</p>

  <p>Bir an sustuktan sonra ekledi:</p>

  <p>— Ama bunun bir alçakgönüllülük dersi olduğunu biliyorum. Nikolay bu duruma geldikten sonra, alçaklık denen şeyi daha hoşgörüyle karşılamaya başladım... Ne yaptığını biliyorsun.</p>

  <p>Levin:</p>

  <p>— Ah, korkunç bir şey bu, korkunç! dedi.</p>

  <p>Levin, ağabeyinin adresini Sergey lvanoviç'in uşağından aldıktan sonra hemen gidiyordu ki, bir an düşünüp oraya akşam gitmeye karar verdi. Ruh bakımından sakin olabilmek için her şeyden önce, Moskova'ya gelişinin nedeni olan işi bir sonuca bağlamalıydı. Levin, ağabeyinden doğru Oblonski'ye gitmiş, Şçerbatskiler üzerine gerekli bilgiyi alıp Kiti'yi bulabileceğini öğrendiği yere yollanmıştı.</p>
</body>
</html>
