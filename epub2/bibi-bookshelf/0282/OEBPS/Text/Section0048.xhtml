<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VI</h2>

  <p>Prenses Betsi son perdeyi beklemeden çıktı tiyatrodan. Tuvalet odasında uzun, renksiz yüzünü bol bol pudralamış, ovmuş, kendine çekidüzen vermiş, konuk salonuna çay servisi yapmaları için yeni emir vermişti ki, Büyük Kordon boyundaki konağına kupa arabaları birbiri peşinden gelmeye başlamışlardı.</p>

  <p>Konuklar geniş merdivenin dibinde arabalardan iniyorlardı. Yoldan gelip geçenler görsünler de ders alsınlar diye sabahları cam kapının arkasında gazete okuyan şişman kapıcı, büyük cam kapıyı konuklara sessizce açıyor, onlara yol veriyordu.</p>

  <p>Saçlarını yeniden düzeltmiş, makyajını tazelemiş Betsi ile konuklar –biri bir kapıdan, ötekiler öteki kapıdan– hemen hemen aynı anda girdiler konuk salonuna. Salon, koyu renk duvarları, kalın halıları; mumların ışığı altında beyazlığıyla göz kamaştıran örtüsü, gümüş semaveri, saydam porselen çay takımlarıyla pırıl pırıl masasıyla pek hoştu.</p>

  <p>Betsi semaverin başına oturup eldivenlerini çıkardı. Ortalıkta sessiz dolaşan uşakların yardımıyla sandalyeleri oradan oraya taşıyıp yerleştiler. Konuklar iki gruba ayrılmıştı. Birinci grup ev sahibesiyle semaverin çevresinde, ikinci grup karşı köşede, bir elçinin siyah kadife tuvaletli, kaşları simsiyah güzel karısının çevresinde toplanmıştı, iki grupta da başlangıçta konuşma, her zaman olduğu gibi, yeni gelenleri karşılamalarla, selamlarla, çaya buyur etmelerle –hangi konu üzerinde duracaklarını arıyorlarmışçasına– sık sık kesiliyordu.</p>

  <p>Elçinin karısının grubundaki bir diplomat:</p>

  <p>— Bir aktris olarak fevkalade buluyorum onu, diyordu. <i>Kaulbach'</i>ı<a href="../Text/Section0260.xhtml#Footnote0025" id="Feedback0025"><sup>[25]</sup></a> çok iyi incelediği belli. Nasıl düştüğünü gördünüz...</p>

  <p>— Ah, Nilsson'dan söz etmeyelim lütfen! Yeni bir şey söylenemez onun üzerine.</p>

  <p>Bunu söyleyen, üzerinde eski ipek bir elbise olan kaşsız, takma saçsız, kırmızı yüzlü, şişko, sarışın bir kadındı. Saflığıyla, damdan düşer gibi konuşmalarıyla ünlü Prenses Myahkaya, <i>enfant terribl</i>e<a href="../Text/Section0260.xhtml#Footnote0026" id="Feedback0026"><sup>[26]</sup></a> derlerdi ona. Salonda iki grubun tam ortasında duruyor, konuşmaları dinleyip kâh bu grubun sözüne karışıyordu, kâh öteki grubun.</p>

  <p>— Kaulbach üzerine bu sözü bugün üç kişiden duydum, diye ekledi. Sözleşmiş gibi üçü de aynı şeyi söylediler. Bu, sözün neresinden hoşlanmışlar, anlamadım gitti.</p>

  <p>Konuşma Prenses Myahkaya'nın bu karışmasıyla yarıda kesilmişti. Yeni bir konu bulmak gerekiyordu.</p>

  <p>İngilizce small-talk denilen güzel konuşma sanatının ustası elçinin karısı, herkes gibi, neden söz edeceklerini bilemeyen diplomata döndü:</p>

  <p>— Gülünç; ama onu bunu kötülemeyen bir şeyler anlatın bize.</p>

  <p>Diplomat gülümsedi.</p>

  <p>— Bunun çok güç olduğunu, ancak başkalarını küçük düşüren sözlerin bizi güldüreceğini söylerler, dedi. Ama deneyeceğim. Herhangi bir konu söyleyin. İş konuyu bulmakta. Konu hazır olduktan sonra onu işlemek kolaydır. Geçen yüzyılın ünlü laf ebeleri, günümüzde yaşasalardı dinlemeye değer bir şeyler anlatmakta büyük güçlük çekerlerdi bence. Çok olmuştur bunu düşündüğüm. Akıllı uslu konuşmalar öylesine can sıkmaya başladı ki...</p>

  <p>Elçinin karısı gülümseyerek kesti sözünü:</p>

  <p>— Sizden önce de söyleyenler oldu bunu.</p>

  <p>Hoş bir konuşma başlamıştı. Ne var ki, fazla hoş olduğu için çabucak bitti. Her zaman iyi sonuç veren şeye, dedikoduya dönmek gerekiyordu. Diplomat, masanın yanında ayakta duran sarışın, yakışıklı genci bakışıyla gösterip:</p>

  <p>— Tuşkeviç'de, siz de XV. Louis'yi andıran bir şeyler bulmuyor musunuz? dedi.</p>

  <p>— Ah, evet! Bu konuk salonunu çok seviyor, bu yüzden böyle sık geliyor buraya.</p>

  <p>Bu konuşma tuttu. Çünkü bu konuk salonunda açık açık konuşulmayacak şeylerden, yani Tuşkeviç ile ev sahibesinin ilişkilerinden üstü kapalı söz ediliyordu.</p>

  <p>Ev sahibesiyle semaverin çevresindeki grupta da konuşma kaçınılmaz üç konu arasında sürüyordu –sosyetenin en son haberi, tiyatro ve yakın tanıdıklardan birinin başka bir tanıdık için söylediği sözler– arasında bir süre gidip geldikten sonra en son konu, yani dedikodu üzerinde sürüyordu.</p>

  <p>— Duydunuz mu, Maltişçeva da –kızı değil, anne Maltişçeva– kendine <i>diable roce</i><a href="../Text/Section0260.xhtml#Footnote0027" id="Feedback0027"><sup>[27]</sup></a> kostüm diktiriyormuş!</p>

  <p>— Niçin olmasın? Hoş bir şey bu!</p>

  <p>— Şaşıyorum doğrusu, onun gibi aklı başında bir insanın, gülünç duruma düştüğünü görememesi çok tuhaf.</p>

  <p>Zavallı Maltişçeva'yı suçlamak, onu alaya almak için herkesin söyleyecek bir şeyi vardı. Konuşma, tutuşmuş bir ateş gibi neşeyle alevleniyordu.</p>

  <p>Prenses Betsi'nin, gravür koleksiyonu yapmayı çok seven temiz yürekli, şişman kocası, karısının konukları olduğunu öğrenince kulübe gitmek için çıkarken konuk salonuna uğradı. Yumuşak halı üzerinde sessizce Prenses Myahkaya'nın yanına sokuldu:</p>

  <p>— Nasıl, Nilsson'u beğendiniz mi? diye sordu.</p>

  <p>Yaşlı kadın:</p>

  <p>— Ah, dedi. Böyle sessizce yaklaşılır mı insana? Ödümü kopardınız! Operadan söz etmeyin bana lütfen. Müzikten anlamazsınız siz. iyisi mi ben sizin düzeyinize ineyim de çinilerinizden, gravürlerinizden konuşalım. Geçenlerde bitpazarından aldığınız değerli sanat eserini anlatsanıza!</p>

  <p>— İsterseniz göstereyim onu size? Ama anlamazsınız...</p>

  <p>— Gösterin, gösterin. Öğrettiler bana şeyler... ne diyorlardı onlara... bankerler... çok değerli, hoş gravürler varmış... Gösterdiler de bazı değerli gravürleri...</p>

  <p>Ev sahibesi semaverin öte yanından seslendi:</p>

  <p>— Nasıl, Şütsburgların evine mi gittiniz?</p>

  <p>— Evet ma chère. Kocamla beni yemeğe çağırdılar. Yemekte verdikleri sosun bin rubleye çıktığını söyler dururlardı bana (Prenses Myahkaya, herkesin onu dinlediğini hissetmiş, yüksek sesle konuşmaya başlamıştı) ne yalan söyleyeyim, çok iğrenç bir sostu. Yemyeşil bir şey... Bir kez de ben çağırmalıyım onları yemeğe, seksen beş kapiklik bir sos yapmalıyım, görsünler sos nasıl olur... Bin rublelik sos yapmasını bilmem ben...</p>

  <p>Ev sahibesi:</p>

  <p>— Üstüne yoktur senin! dedi.</p>

  <p>Bir başkası:</p>

  <p>— Harika bir kadındır, diye ekledi.</p>

  <p>Prenses Myahkaya'nın sözlerinin etkisi her zaman aynı olurdu. Bunun sırrı –çoğu zaman, şimdiki gibi pek yerli yerinde konuşmamasına karşın– basit, anlamlı şeyler söylemesindeydi. Bu çeşit sözleri çevresinde, başarılı şakaların yaptığı etkiyi yapardı. Prenses Myahkaya sözlerinin niçin böylesine bir etki ettiğine aklı ermez; ama bu etkinin var olduğunu hisseder, bundan yararlanırdı.</p>

  <p>Bu nedenle Prenses Myahkaya konuşurken herkes susmuş, onu dinliyordu. Elçinin karısının grubunda bile kesilmişti konuşma. Ev sahibesi, konuklarının hepsini bir grupta toplamak amacıyla elçinin karısına seslendi:</p>

  <p>— Çay içmemeye kararlı mısınız hâlâ? Buraya buyrun isterseniz.</p>

  <p>Elçinin karısı gülümsedi.</p>

  <p>— Hayır, burada çok iyiyiz.</p>

  <p>Sonra yarıda kesilen konuşmasını sürdürdü.</p>

  <p>Herkesin ilgilendiği bir şeyden söz ediyorlardı burada. Karı koca Kareninleri çekiştiriyorlardı. Anna'nın bir arkadaşı:</p>

  <p>— Moskova'ya gidip geldikten sonra çok değişti Anna, diyordu. Tuhaf bir hava geldi üzerine.</p>

  <p>Elçinin karısı:</p>

  <p>— Ondaki değişiklik, beraberinde Aleksey Vronski'nin gölgesini getirmesidir, dedi.</p>

  <p>— Öyle ya... Grimm'in bir masalı vardır: Gölgesiz adam, gölgeden yoksun bırakılan adam... Ama ona bu ceza bir suçuna karşılık verilmiştir. Doğrusu, bunun ne biçim bir ceza olduğunu hiç anlayamamışımdır. Ne var ki, bir kadının gölgesiz olması hoş bir şey olmasa gerek.</p>

  <p>Anna'nın arkadaşı:</p>

  <p>— Öyle ama, kadınların gölge sahibi olmaları çoğunlukla kötü sonuç verir.</p>

  <p>Bu konuşmayı duyan Prenses Myahkaya birden seslendi oturduğu yerden:</p>

  <p>— Dağlara taşlara... Çok iyi bir insandır Karenin. Kocasını sevmiyorum; ama ona bayılıyorum.</p>

  <p>Elçinin karısı:</p>

  <p>— Kocasını neden sevmiyorsunuz? diye sordu. Oysa örnek bir insandır. Kocam onun gibi bir devlet adamının Avrupa'da bile az bulunduğunu söyler.</p>

  <p>Prenses Myahkaya:</p>

  <p>— Benim kocam da aynı şeyi söylüyor; ama ben inanmıyorum, dedi. Kocalarımız söylemeselerdi, gerçeği görebilirdik belki. Ama bence Aleksey Aleksandroviç düpedüz aptalın biridir. Alçak sesle söylüyorum bunu... Her şey ne kadar açık seçik, değil mi? Eskiden, onu zeki bulmam emredildiği zamanlar onun ne denli zeki olduğunu göremediğim için bende akıl olmadığı kuşkusuna kapılırdım. Ama onun aptal olduğunu söylemeye başladığım anda –ki alçak sesle söylüyorum bunu– her şey açık seçik anlaşılır oldu. Öyle değil mi?</p>

  <p>— Bugün pek sertsiniz...</p>

  <p>— Hiç de. Başka bir çıkış yolu yok benim için ikimizden biri aptal. Bildiğiniz gibi, insan kendi aptallığını kabul edemez.</p>

  <p>Diplomat, bir Fransız dizesinin Rusçasını söyledi:</p>

  <p>— Hiç kimse durumundan hoşnut değildir, aklından hoşnuttur herkes.</p>

  <p>Prenses Myahkaya hemen ona döndü:</p>

  <p>— Evet, evet öyle. Ama şunu söyleyeyim ki, Anna'ya toz konduramazsınız ben buradayken. Çok tatlı, sevimlidir o. Herkes ona âşıksa, gölge gibi peşine takılıyorsa, onun günahı ne?</p>

  <p>Anna'nın arkadaşı:</p>

  <p>— Ben de onu suçlamak istememiştim zaten, dedi.</p>

  <p>— Bizim arkamıza gölge gibi takılan olmuyorsa, bu bize başkalarını suçlamak hakkını vermez.</p>

  <p>Prenses Myahkaya, Anna'nın arkadaşının ağzının payını verdikten sonra kalktı, elçinin karısıyla birlikte masanın çevresinde toplanmış gruba katıldı; Burada Prusya kralından söz ediyorlardı. Betsi:</p>

  <p>— Kimi çekiştirdiniz orada? diye sordu.</p>

  <p>Elçinin karısı gülümseyerek otururken:</p>

  <p>— Kareninleri, dedi. Prenses, Aleksey Aleksandroviç'i anlattı bize.</p>

  <p>Ev sahibesi kapıya bakarak:</p>

  <p>— Ne yazık ki biz dinleyemedik, dedi.</p>

  <p>Sonra, salona giren Vronski'ye gülümseyerek seslendi:</p>

  <p>— Sonunda gelebildiniz demek!</p>

  <p>Vronski salondakilerin hepsiyle tanışmak bir yana, hepsini her gün görüyordu. Bu nedenle salona, biraz önce çıktığı odaya giren insanın rahatlığıyla girmişti. Elçinin karısının sorusuna:</p>

  <p>— Nereden mi geliyorum? diye karşılık verdi. Elden ne gelir, doğrusunu söylemeli... Buff'tan. Galiba yüzüncü kez gidiyorum oraya, her gidişimde başka bir haz duyuyorum. Çok hoş bir şey! Biliyorum, ayıp bu; ama ne yaparsınız uyuyorum operada ben; ama Buff ta son dakikaya kadar oturuyorum, hoşuma da gidiyor. Bu akşam...</p>

  <p>Fransız aktrisimin adını söyledi, onun üzerine bir şey anlatmaya hazırlanıyordu ki, elçinin karısı şakacı bir dehşetle sözünü kesti:</p>

  <p>— Sözünü etmeyin lütfen o felaket şeyin.</p>

  <p>— Pekâlâ, pekâlâ, etmeyeceğim. Zaten herkes bilir bu felaket şeyleri.</p>

  <p>Prenses Myahkaya araya girdi:</p>

  <p>— Orası insana opera gibi haz verseydi, hepimiz oraya giderdik.</p>
</body>
</html>
