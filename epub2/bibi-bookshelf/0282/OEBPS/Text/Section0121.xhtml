<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>X</h2>

  <p>Pestsof bir tartışmayı sonuna dek götürmek isterdi. Bu nedenle –biraz da kendinin haksız olduğunu hissettiği için– Sergey İvanoviç'in sözleriyle yetinmemişti.</p>

  <p>Çorbayı içerlerken Aleksey Aleksandroviç'e döndü.</p>

  <p>— Nüfus yoğunluğunu bir başına düşünmedim hiçbir zaman, dedi. Ama bazı esaslarla –prensiplerle değil, esaslarla– birlikte düşündüm...</p>

  <p>Aleksey Aleksandroviç hiç acele etmeden, durgun:</p>

  <p>— Bu ikisinin aynı şey olduğu kanısındayım, diye karşılık verdi. Bence iki ulustan gelmiş olanı, ötekini etkisi altına alır...</p>

  <p>Düşüncelerini açıklamakta her zaman acele eden, her zaman heyecanlı, sözlerine bütün benliğini koyarak konuşan Pestsof kalın sesiyle kesti Aleksey Aleksandroviç'in sözünü:</p>

  <p>— Evet, önemli olan da budur zaten. Gelişmişlik neye diyoruz? Kimdir gelişmiş olan? İngilizler mi? Fransızlar mı? Almanlar mı? Bu uluslardan hangisi ötekini etkisi altına alacak? Ren bölgesinin Fransızlaştığını görüyoruz, oysa Almanlar hiç de daha az gelişmiş değillerdir Fransızlardan! (Sesini yükseltmişti Pestsof.) Başka bir etken, başka bir yasa söz konusudur burada!</p>

  <p>Aleksey Aleksandroviç kaşlarını hafifçe kaldırdı.</p>

  <p>— Bence gerçek gelişmiş olan ağır basar her zaman, dedi.</p>

  <p>Pestsof:</p>

  <p>— Peki, ama gerçek gelişmişliğin belirtileri olarak neleri kabul edeceğiz? diye sordu.</p>

  <p>Aleksey Aleksandroviç:</p>

  <p>— Bu belirtilerin herkesçe bilindiğini sanıyorum, dedi.</p>

  <p>İnce bir gülümsemeyle Sergey İvanoviç karıştı söze:</p>

  <p>— Bütünüyle biliniyor mu acaba? Gerçek öğrenimin yalnızca arı klasik öğrenim olabileceği kabul edilmiştir günümüzde. Ama bu konuda çetin tartışmaların olduğunu görüyoruz. Doğrusu, karşı görüşü savunanların da, kendi görüşlerini doğrulayan sağlam, güçlü delilleri olduğunu kabul etmemek elde değildir.</p>

  <p>Stepan Arkadyeviç:</p>

  <p>— Siz klasikten yanasınız Sergey İvanoviç, dedi. Kırmızı şarap ister misiniz?</p>

  <p>Sergey İvanoviç bardağını uzatırken, bir çocuğa gülümsüyormuş gibi hoşgörüyle gülümsedi.</p>

  <p>— Şu ya da bu öğrenim üzerine neler düşündüğümü söylemedim, dedi.</p>

  <p>Aleksey Aleksandroviç'e dönerek ekledi:</p>

  <p>— İki yanın da güçlü delilleri olduğunu söyledim yalnızca. Klasik öğrenim görmüş bir insanım ben; ama bu tartışmada yerimin neresi olduğunu söyleyemem. Modern bilimler karşısında klasik bilimlere üstünlük tanınmasının niçin gerektiğini gösteren açık deliller göremiyorum ortada.</p>

  <p>Pestsof:</p>

  <p>— Doğal bilimlerin pedagojik yönden geliştirici etkisi çoktur, dedi. Bir astronomiyi alın, botaniği, büyük yasalarıyla jeolojiyi alın...</p>

  <p>Aleksey Aleksandroviç:</p>

  <p>— Bu görüşünüze tam olarak katılamayacağım, diye karşılık verdi. Bence, dil eğitiminin ruh gelişimi üzerinde hayli olumlu etki yaptığı yadsınamaz. Ayrıca, klasik yazarların ahlâk yönünden son derece iyi etkileri olduğu da bir gerçektir. Oysa doğal bilimler –bir şanssızlıktır bu doğal bilimler için– günümüzün yarası olan tehlikeli, düzme öğretilerle birleşmektedir.</p>

  <p>Sergey İvanoviç bir şey söylemek istedi; ama Pestsof gür, kalın sesiyle fırsat vermedi ona. Heyecanlı heyecanlı konuşmaya başladı. Aleksey Aleksandroviç'in görüşünün yanlışlığım kanıtlamaya çalışıyordu. Sergey İvanoviç –besbelli, ona zaferi kazandıracak yanıtı hazır– sakin, söz sırasını bekliyordu.</p>

  <p>Sonunda Karenin'e döndü Sergey İvanoviç, dudaklarında ince bir gülümsemeyle:</p>

  <p>— Ama şu ya da bu bilimin iyi ve kötü yanlarını tam tartmanın güçlüğü ortadadır, dedi. Ayrıca, demin sözünü ettiğiniz ahlâk öğretisinde <i>-disons le mot-</i><a href="../Text/Section0260.xhtml#Footnote0070" id="Feedback0070"><sup>[70]</sup></a> anti nihilist bakımlardan klasik öğrenim çok ağır basmaktaydı. Bu iki bilimden hangisinin seçilmesi gerektiği sorunu böylesine çabuk ve kesin karara bağlanamaz.</p>

  <p>— Elbette.</p>

  <p>Sergey İvanoviç, dudaklarında hep o ince gülümsemesi, sürdürüyordu konuşmasını:</p>

  <p>— Bu anti nihilist etki yönünden klasik bilimin üstünlüğü olmasaydı daha çok düşünür, iki yanın delillerini tartar, iki çeşit bilime de yer verirdik toplumumuzda. Ama bu klasik bilim haplarının anti nihilizmi iyi edecek ilaç olduğunu biliyoruz artık. Bu nedenle de bu ilacı hastalarımıza hiç çekinmeden salık veriyoruz. (Gene şakayla bitirdi sözünü.) Ya yararlı bir ilaç değilse?</p>

  <p>Sergey İvanoviç haplardan söz edince herkes güldü. En yüksek sesle, en neşeli gülen de, konuşmayı gülecek bir şey bulmak amacıyla dinleyen Turovtsin oldu.</p>

  <p>Pestrof'u yemeğe çağırmakla çok iyi etmişti Stepan Arkadyeviç. Onun bulunduğu bir toplulukta zekice konuşma bir an kesilmezdi. Sergey İvanoviç konuyu şakayla bitirince hemen yeni bir konu attı ortaya.</p>

  <p>— Hükümetin böyle bir amacı olduğunu kabul etmek çok güç, dedi. Hükümet, alman önlemlerin yapabileceği etkilere ilgisiz kalmakla kamuoyuna önem veriyor, davranışlarını ona göre ayarlıyor demektir. Söz gelimi, kadınların öğrenimi sorunu zararlı sayılması gerekirken, hükümet kadınlar için kurslar, üniversiteler açıyor.</p>

  <p>Böylece konuşma hemen yeni bir konuya, kadınların öğrenimi konusuna atlamıştı.</p>

  <p>Aleksey Aleksandroviç kadınların öğrenimi sorununun çoğunlukla kadın hakları sorunuyla karıştırıldığını, yalnız bu yüzden zararlı sayılabileceğini söyledi, Pestsof:</p>

  <p>— Bense, tam tersine, bu iki sorunun birbirine sıkı sıkı bağlı olduğu kanısındayım, dedi. Kadın, öğrenim noksanlığı yüzünden haklarından yoksun edilmiştir. Öğrenim noksanlığıysa, haklarının olmamasından ileri gelmektedir. Kadınların köleliği öylesine büyük, öylesine eskidir ki! Bizi onlardan ayıran uçurumu anlamak istemeyiz çoğunlukla. Bunu unutmamalıyız.</p>

  <p>Pestrof'un sözünü bitirmesini bekleyen Sergey İvanoviç:</p>

  <p>— Haklardan söz ediyorsunuz, dedi. Jüri üyesi olmak hakkı, belediye meclisinde görev almak hakkı, memur, parlamento üyesi olmak hakkı...</p>

  <p>— Elbette.</p>

  <p>— Ama kadınlar az rastlanan özel durumlarda bu görevlere getirilmiş olsalar bile, bence burada "haklar" deyimini yerinde kullanamadınız. "Ödevler" deseydiniz daha doğru olurdu. Herhangi bir görevi yerine getirirken, söz gelimi mahkemede jüri üyeliği yaparken, oy kullanırken, telgraf memurluğu yaparken kişinin bir ödevi yerine getirdiğini hissettiğini sanırım herkes kabul eder. Bu nedenle, kadınların ödevlerinin kendilerine verilmesini istemektedirler, bunda da yerden göğe kadar haklıdırlar. Erkeklere insanlık ödevlerinin yerine getirilmesinde yardımcı olmak istemelerini de yerinde bulmamak elde değildir.</p>

  <p>Aleksey Aleksandroviç doğruladı:</p>

  <p>— Çok doğru; ama bence asıl sorun, onların bu ödevleri yerine getirebilecek yetenekte olup olmadıklarıdır.</p>

  <p>Stepan Arkadyeviç karıştı söze:</p>

  <p>— Gereğince öğrenim görünce fazlasıyla yetenekli olacaklardır yüzde yüz. Görüyoruz...</p>

  <p>Çoktandır yalnızca konuşulanları dinleyen, söze karışmayan prens, ufak gözlerinde alaylı bir pırıltıyla,</p>

  <p>— Ya şu atasözü ne olacak? dedi. Kadınların saçı uzun...</p>

  <p>Pestsof canı sıkkın:</p>

  <p>— Özgürlükleri verilinceye dek zenciler için de aynı şeyi söylüyorlardı, dedi.</p>

  <p>Sergey İvanoviç:</p>

  <p>— Bazı erkekler –ne yazık ki– ödevlerinden kaçarlarken kadınların kendilerine yeni ödevler aramalarını tuhaf buluyorum doğrusu, dedi.</p>

  <p>Pestsof:</p>

  <p>— Ödevler hakları da beraberinde getirir de ondan, dedi, iktidar, para, ün... Kadınların asıl istedikleri bunlardır.</p>

  <p>Yaşlı prens:</p>

  <p>— Bu benim sütanne olmak istememe, bu iş için kadınlara para verilmesine karşın bana verilmemesine kızmama benzer, dedi.</p>

  <p>Turovstsin kahkahayı bastı. Sergey İvanoviç bunu söyleyenin kendisi olmadığına üzüldü. Aleksey Aleksandroviç bile gülümsemişti. Pestsof:</p>

  <p>— Ama erkek emziremez çocuğu, dedi. Oysa kadın emzirebilir...</p>

  <p>Yaşlı prens, kızlarının yanında serbest konuşmakta bir sakınca görmediği için:</p>

  <p>— Hayır, diye karşılık verdi. Bir İngiliz, gemide emzirmiş çocuğunu.</p>

  <p>Sergey İvanoviç karıştı söze:</p>

  <p>— O halde, böyle İngiliz kaç taneyse dünyada, o kadar da kadın memur olacaktır...</p>

  <p>Bu konu açıldı açılalı hep Çibisova'yı düşünen, bu yüzden de Pestrof'u haklı bulan Stepan Arkadyeviç:</p>

  <p>— Evet, ama kimi kimsesi olmayan bir kız ne yapsın? diye girdi araya.</p>

  <p>Darya Aleksandrovna söze hiç beklenmedik bir biçimde karıştı. Sergey İvanoviç'in hangi kızdan söz ettiğini anladığından olacak, sinirli:</p>

  <p>— Bu kızın geçmişini dikkatli inceleyecek olursanız onun, bir kadın işi bulabileceği ailesini ya da kız kardeşinin ailesini bıraktığını görürsünüz, dedi.</p>

  <p>Pestsof gür, bas sesiyle itiraz etti:</p>

  <p>— Ama bir prensibi, ülküyü savunuyoruz burada biz! Kadın özgür olmak, aydın olmak hakkını istiyor. Bunun olanaksızlığının bilincine varmak eziyor onu.</p>

  <p>Yaşlı prens gene karıştı söze:</p>

  <p>— Beni çocuk bakımevine sütanne olarak almamaları da beni eziyor.</p>

  <p>Turovtsin bir kahkaha daha attı. Gülerken bir kuşkonmazın kalın sapını salçanın içine düşürdü.</p>
</body>
</html>
