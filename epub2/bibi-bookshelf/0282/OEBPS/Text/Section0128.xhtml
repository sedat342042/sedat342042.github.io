<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVII</h2>

  <p>Aleksey Aleksandroviç yemekte ve yemekten sonra konuşulanların izlenimlerini elinde olmadan belleğinden geçirerek yalnız odasına dönüyordu. Darya Aleksandrovna'nın, karısını bağışlaması üzerine söyledikleri canını sıkıyordu. Hıristiyanlık yasalarının bu durumda uygulanıp uygulanamayacağı sorunuysa, öyle ayaküstü konuşulamayacak kadar önemli bir sorundu. Hem Aleksey Aleksandroviç bu sorunu olumsuz biçimde çözümleyeli çok oluyordu. Konuşulanların içinde en çok iyi yürekli Turovtsin budalasının sözleri yer etmişti belleğinde: Erkekçe davranmış, düelloya çağırıp öldürmüş. Herkesin bu görüşe katıldığı belliydi. Ama nezaketinden hiç kimse açığa vurmamıştı düşüncesini.</p>

  <p>Aleksey Aleksandroviç "Zaten bitmiştir bu iş, düşünecek bir şey yok." diye mırıldandı. Sonra, çıkacağı yolculuğu, denetleme işlerini düşünerek odasına girdi. Arkasından gelen kapıcıya uşağının nerede olduğunu sordu. Kapıcı, uşağın biraz önce çıktığını söyledi. Aleksey Aleksandroviç çay istedi, masaya oturdu, <i>Frum'</i>u<a href="../Text/Section0260.xhtml#Footnote0073" id="Feedback0073"><sup>[73]</sup></a> çıkarıp gezisinde izleyeceği yolu incelemeye koyuldu.</p>

  <p>Dönen uşak odaya girerken:</p>

  <p>— İki telgrafınız var efendim, dedi. Çok afedersiniz, yeni çıkmıştım.</p>

  <p>Aleksey Aleksandroviç telgrafları açtı. Birinci telgrafta, Karenin'in atanmak istediği göreve Stremof'un atandığı haberi vardı. Aleksey Aleksandroviç yere fırlattı telgrafı. Yüzü kıpkırmızı olmuştu. Kalkıp odanın içinde dolaşmaya başladı. <i>"Ques vult perdere demantat"</i><a href="../Text/Section0260.xhtml#Footnote0074" id="Feedback0074"><sup>[74]</sup></a> diye mırıldandı kendi kendine. Quos derken Stremof'u bu göreve atayanları anlatıyordu. Ona dokunan, bu göreve kendisinin atanmamış olması, onu es geçmeleri değildi. Şu geveze, laf ebesi Stremof'un bu göreve herkesten daha az değer olduğunu nasıl olup da göremediklerine ermiyordu aklı. Buna şaşıyordu. Bu atamayla onların kendi kendilerini, prestijlerini yok ettiklerini nasıl görememişlerdi!</p>

  <p>İkinci telgrafı açarken sinirli sinirli "Bu da öteki gibi bir şeydir," diye söylendi. Telgraf karısındandı. Gözüne ilk çarpan, alttaki, mavi kalemle yazılmış "Anna" olmuştu. Okudu: <i>"Ölüyorum, yalvarırım hemen gelin. Beni bağışlarsanız daha rahat öleceğim."</i> Aleksey Aleksandroviç'in dudaklarında küçümser bir gülümseme belirdi. Telgrafı yere attı. Bunun bir oyun, kurnazca düzenlenmiş bir numara olduğundan kuşkusu yoktu.</p>

  <p>"Başvurmamak için bir an kararsızlığa kapılacağı oyun yoktur onun. Her şey beklenir ondan. Doğum yapacak. Gebeliğin verdiği rahatsızlık olsa gerek. Ama amaçları nedir acaba? Çocuğu benim üzerime yazdırıp onurumu bir paralık etmek, boşanmayı engellemek mi? Ama söylenen bir şey var telgrafta: "Ölüyorum..." Aleksey Aleksandroviç bir kez daha okudu telgrafı. Orada yazılanların açık anlamı birden şaşırttı onu. "Ya doğruysa?" diye geçirdi içinden. "Ya ölüme yakın olduğu, acı çektiği şu anda pişmanlık duyduğu gerçekse? Ben bunu bir oyun sanıp gitmiyorsam? Yalnızca gaddarlık olmaz bu, herkes beni suçlar sonra. Ama aptallık olacak bu yaptığım." Uşağa:</p>

  <p>— Pyotr, dedi. Bir araba çevir. Petersburg'a dönüyorum.</p>

  <p>Petersburg'a gitmeye, karısını görmeye karar vermişti. Anna'nın hastalığı numaraysa hiçbir şey söylemeden dönecekti. Anna'yı ölüm döşeğinde bulur, ölmeden önce onu görmek istediğini anlarsa bağışlayacaktı onu. Geç kalırsa, ona karşı son ödevini yerine getirecekti.</p>

  <p>Yol boyunca ne yapması gerektiğini düşündü.</p>

  <p>Aleksey Aleksandroviç, bütün gece süren tren yolculuğunun verdiği yorgunluk, pislik duygusuyla sabah sisi çökmüş tenha Neski Caddesi'nden faytonla onu nelerin beklediğini düşünmeden, önüne bakarak geçiyordu. Olacakları düşünmemek elinde değildi aslında. Çünkü, karısının ölümüyle içinde bulunduğu durumun güçlüklerinin hepsinin bir anda ortadan kalkacağı düşüncesini içinden kovamıyordu. Ekmekçiler, kapalı dükkânlar, gece arabacıları, kaldırımları süpüren kapıcılar bir bir kayıp geçiyordu gözlerinin önünden. Aleksey Aleksandroviç onu bekleyen, –istemeye cesaret edemediği; ama gene de istediği– şeyin düşüncesini içinde boğmaya çalışarak bakıyordu bütün bunlara. Bindiği fayton eve yaklaştı. Arabacısı uyuyan bir kupa arabasıyla kiralık bir fayton duruyordu merdivenin dibinde. Merdiveni çıkarken –beyninin en uzak köşesinden çekip çıkarmış gibi– bir karar almıştı Aleksey Aleksandroviç. Şöyleydi bu karar: "Bir oyunsa, umursamaz bir küçümsemeyle dönüp gideceğim. Doğruysa, gerektiği gibi davranacağım."</p>

  <p>Kapıcı, Aleksey Aleksandroviç daha zili çalmadan açmıştı kapıyı. Kapıcı Petrof'un, öteki adıyla Kapitoniç'in sırtında eski ceketiyle, ayağında terlikleriyle, kravatsız gömleğiyle tuhaf bir görünüşü vardı.</p>

  <p>— Hanımefendi nasıl?</p>

  <p>— Dün kurtuldular.</p>

  <p>Aleksey Aleksandroviç bir an durdu. Yüzü bembeyaz olmuştu. Karısının ölmesini ne çok istediğini ancak şimdi anlamıştı.</p>

  <p>— Ya sağlığı nasıl?</p>

  <p>Korney, üzerinde sabah önlüğü, koşarak indi merdiveni.</p>

  <p>— Çok kötü, dedi. Dün birkaç doktor toplanmıştı başında. Şimdi de içeride doktor.</p>

  <p>Aleksey Aleksandroviç:</p>

  <p>— Eşyaları al, dedi.</p>

  <p>Ölüm umudunun hâlâ olduğu haberi biraz rahatlatmıştı onu. Antreye girdi. Askıda bir subay kaputu vardı. Aleksey Aleksandroviç kaputu gördü.</p>

  <p>— Kim var? diye sordu.</p>

  <p>— Doktor, ebe, bir de Kont Vronski.</p>

  <p>Aleksey Aleksandroviç yürüdü.</p>

  <p>Konuk salonunda kimse yoktu. Aleksey Aleksandroviç'in ayak sesine Anna'nın odasından mor kurdeleli beresiyle ebe çıktı.</p>

  <p>Aleksey Aleksandroviç'in yanına geldi. Ölümün yakınlığının verdiği bir senli benlilikle elinden tuttu, onu yatak odasına doğru götürürken:</p>

  <p>— Geldiğiniz için Tanrı'ya şükürler olsun! dedi. Hep siz varsınız dilinde, hep siz.</p>

  <p>Doktorun emreder sesi duyuldu yatak odasından:</p>

  <p>— Çabuk buzu getirin!</p>

  <p>Aleksey Aleksandroviç karısının odasına girdi. Anna'nın masasında oturan, elleriyle yüzünü kapamış Vronski doktorun sesini duyunca birden fırladı yerinden, yüzünden çekti ellerini, Aleksey Aleksandroviç'i gördü. Anna'nın kocasını birden karşısında görünce öylesine şaşırdı ki, yeniden oturdu, bir yerlere girmek, kaybolmak istiyormuş gibi başını omuzlarının arasına çekti. Toparlamaya çalıştı kendini, ayağa kalktı.</p>

  <p>— Ölüyor, dedi. Doktorlar umut olmadığını söylediler. Her şeyimle emrinizdeyim; ama izin verin burada kalayım... ama emrinizdeyim gene... ben...</p>

  <p>Vronski'nin gözyaşlarını görünce, başkalarının acısını gördüğünde duyduğu o sinir bozukluğunu duydu gene Aleksey Aleksandroviç. Başını çevirip –Vronski'yi sonuna dek dinlemeden– çabuk adımlarla kapıya yürüdü. Yatak odasından bir şeyler söyleyen Anna'nın sesi duyuluyordu. Sesi neşeli, canlı, berraktı. Aleksey Aleksandroviç yatak odasına girdi, karyolanın yanına gitti. Yüzü ona dönük yatıyordu Anna. Yanakları kıpkırmızıydı. Gözleri parlıyordu. Bluzunun kol ağızlarından çıkmış küçük, beyaz elleriyle yorganın ucuyla oynuyordu. Görünüşte yalnızca sağlıklı, dinç değil, çok neşeliydi de. Çabuk çabuk konuşuyordu. Çın çın ötüyordu sesi. Konuşması düzgün, alımlıydı.</p>

  <p>— Çünkü Aleksey –Aleksey Aleksandroviç'ten söz ediyorum– (İkisinin de Aleksey olması ne tuhaf, korkunç bir alınyazısı değil mi?) Evet, çünkü kırmazdı beni Aleksey. Ben unuturdum her şeyi, o bağışlardı... Peki, ama nerede kaldı, niçin gelmiyor? İyi yüreklidir o, ne kadar iyi yürekli olduğunun da farkında değildir. Öf! Tanrım, ne korkunç bir sıkıntı bu! Su verin bana çabuk! Oh, ona, küçük kızıma zararı dokunur bunun! Eh, pekâlâ, öyleyse sütanne tutun ona. Olsun bakalım, kabul ediyorum, böylesi daha bile iyi. Aleksey gelecek, onu görünce üzülecek. Sütanneye verin onu.</p>

  <p>Ebe, Anna'nın dikkatini Aleksey Aleksandroviç'e çekmeye çalıştı:</p>

  <p>— Anna Arkadyevna, dedi. Geldi kocanız, işte burada.</p>

  <p>Anna kocasını görmeden sürdürüyordu konuşmasını:</p>

  <p>— Ah, ne saçma! Verin onu bana, verin kızımı bana! Daha gelmedi Aleksey. Onu tanımadığınız, ne iyi bir insan olduğunu bilmediğiniz için söylüyorsunuz beni bağışlamayacağını. Onun nasıl bir insan olduğunu hiç kimse bilmez. Yalnız ben bilirim. Bu da ağır gelmeye başladı bana. Onun gözlerini tanımak gerek. Seryoja'nın gözleri de tıpkı onunkiler gibidir. Seryoja'ya öğlen yemeği verdiniz mi? Bilirim zaten, her şeyi unuturlar. Aleksey olsaydı unutmazdı. Seryoja'yı köşedeki odaya geçirmeli. Mariette'ye de onun yanında yatmasını söylemeli.</p>

  <p>Birden büzüldü yattığı yerde. Bir yumruğun başına inmesini bekliyormuş, korunmak istiyormuş gibi kolunu korkuyla kaldırdı. Kocasını görmüştü.</p>

  <p>— Hayır, hayır! demeye başladı. Ondan korkmuyorum. Ölümden korkmuyorum. Aleksey, yanıma gel. Zamanım çok az kaldığı, ölümüm yaklaştığı için acele ediyorum. Birazdan ateşim çıkacak, kendimi kaybedeceğim, hiçbir şeyi anlamayacağım artık. Şimdi anlıyorum, hem her şeyi anlıyor, her şeyi görüyorum.</p>

  <p>Aleksey Aleksandroviç'in buruşturduğu yüzünü derin bir acı kapladı. Karısının elini tuttu, bir şey söylemek istedi; ama söyleyemedi. Alt dudağı titriyordu. Ama o heyecanını yenmeye çalışıyordu hâlâ, arada bir karısının yüzüne bakıyordu. Hep Anna'nın gözlerini görüyordu. Bu gözler ona, o güne dek görmediği içten, hayranlık dolu bir şefkatle bakıyorlardı.</p>

  <p>— Dur bir dakika, bilmiyorsun... Durun, durun... (Düşüncelerini toparlamaya çalışıyormuş gibi sustu Anna.) Evet... evet, evet. Bak ne söylemek istiyordum sana. Şaşırma. Ben eski Anna'yım hep... Ama içimde başka biri var, korkuyorum ondan, onu sevdi içimdeki... senden nefret etmek istedim; ama eski Anna'yı unutmadım. Ben değilim o. Şimdi gerçek Anna'yım. Ölüyorum artık, biliyorum bunu, ona sor istersen. O ağırlıkları kollarımda, bacaklarımda şimdi de hissediyorum. Parmaklarım ne kocaman olmuş! Ama çok geçmeden bitecek her şey... İstediğim tek şey var: Bağışla beni! Bağışla! Çok kötü bir kadınım ben; ama dadım söyledi, o kutsal çilekeş kadın –adı neydi?– benden kötüymüş. Ben de Roma'ya gideceğim. Orada insanın inzivaya çekileceği manastırlar var. Hiç kimseye bir zararım dokunmaz orada. Yalnız Seryoja ile kızımı alacağım yanıma... Hayır, bağışlayamazsın sen beni! Biliyorum, bağışlanacak cinsten değil suçum! Hayır, hayır, fazlasıyla iyisin sen!</p>

  <p>Bir eliyle tutuyordu Aleksey Aleksandroviç'i, ötekiyle itiyordu.</p>

  <p>Aleksey Aleksandroviç'in sinir bozukluğu gittikçe artarak şimdi öyle bir noktaya gelmişti ki, sinir bozukluğunu yenmeye çalışmayı bırakmıştı artık. Sinir bozukluğu saydığı şeyin aslında, ona şimdiye dek tatmadığı bir mutluluğu tattıran çok hoş bir ruhsal durum olduğunu hissetmişti birden. Ona düşmanlarını sevmesini, bağışlamasını, ömrünce ayrılmak istemediği Hıristiyanlık yasasının buyurduğunu düşünmüyordu şimdi. Düşmanlarına karşı mutlu bir sevgi, bağışlama duygusu ruhunu doldurmuştu. Yere diz çökmüş, başını Anna'nın, karyoladan sarkan –sıcaklığı bluzunun altından bile yüzüne akan– koluna dayamış, çocuk gibi hüngür hüngür ağlıyordu. Anna onun tepesi açık başını koluyla sardı, kendine çekti, gözlerini meydan okur bir gururla yukarı kaldırdı.</p>

  <p>— İşte o, biliyordum geleceğini! Elveda artık hepinize, elveda! Gene geldiler, niçin gitmezler? Alsanıza şu kürkleri üzerimden!</p>

  <p>Doktor kollarını çekti Anna'nın. Dikkatle yastığa koydu başını, omuzlarına kadar üstünü örttü. Hiç karşı koymadan sırtüstü yattı Anna, ışıl ışıl gözlerini tavana dikti.</p>

  <p>— Şunu unutma, senin beni bağışlamanı istiyordum yalnızca, istediğim başka bir şey yok... (Kapıda dikilen Vronski'ye döndü.) Niçin girmiyor o? Gel, gel içeri! Elini uzat ona.</p>

  <p>Vronski karyolanın yanına geldi, Anna'yı görünce ellerini yüzüne kapadı gene. Anna:</p>

  <p>— Aç yüzünü, ona bak, dedi. Kutsal bir insandır o. Hadi aç diyorum! (Öfkeyle yükseltmişti sesini) Aç! Aleksey, indir şunun ellerini! Yüzünü görmek istiyorum.</p>

  <p>Aleksey Aleksandroviç Vronski'nin ellerini tuttu, utanç duygusuyla acının korkunç bir biçime soktuğu yüzünden indirdi.</p>

  <p>— Elini uzat ona, bağışla onu.</p>

  <p>Aleksey Aleksandroviç, yanaklarından yuvarlanan gözyaşlarını tutmaya çalışmadan uzattı elini. Anna:</p>

  <p>— Tanrıya şükürler olsun, Tanrı'ya şükürler olsun, diye başladı, her şey hazır artık. Yalnız, bacaklarımı biraz uzatmam gerek. Hah işte şöyle, çok güzel. (Duvar kâğıtlarına baktı.) Ne zevksiz yapılmış şu çiçekler. Menekşeye benzeyen yanları yok. Tanrım, Tanrım! Ne zaman bitecek bu? Morfin yapın bana. Doktor! Morfin yapın. Oh Tanrım, Tanrım!</p>

  <p>Yatağın içinde kıvranmaya başladı.</p>

  <p style="text-align: center;">* * *</p>

  <p>Aile doktoru da, öteki doktorlar da Anna'nın hastalığının, yüzde doksan dokuz ölümle sonuçlanan lohusa humması olduğunu söylüyorlardı. Bütün gün ateşler içinde yandı Anna, sayıkladı, zaman zaman kaybetti kendini. Gece yarısına doğru baygın yatıyordu. Nabzı belli belirsiz atıyordu.</p>

  <p>Her an ölmesini bekliyorlardı.</p>

  <p>Vronski gitmişti. Ama sabah erkenden durumu öğrenmek için geldi. Aleksey Aleksandroviç antrede karşıladı onu. "Kalın, belki görmek ister sizi," dedi. Karısının çalışma odasına kendi götürdü onu. Anna sabaha doğru gene heyecanlanmış, canlanmış, durmadan düşüncelerini söylemeye, konuşmaya başlamıştı: sonunda gene kaybetti kendini. Üçüncü gün de aynıydı durum. Doktorlar umut olduğunu söylüyorlardı artık. O gün Aleksey Aleksandroviç, Vronski'nin oturduğu çalışma odasına girdi, kapıyı kapayıp geçti, Vronski'nin karşısına oturdu.</p>

  <p>Her şeyi açık açık konuşma zamanının geldiğini hisseden Vronski:</p>

  <p>— Aleksey Aleksandroviç, dedi. Konuşacak, bir şey düşünecek durumda değilim şu anda. Bağışlayın beni. Acınız ne denli büyük olursa olsun, inanın, benimki kadar büyük değildir.</p>

  <p>Kalkmak istedi; ama Aleksey Aleksandroviç elinden tuttu.</p>

  <p>— Beni dinlemenizi rica ediyorum, dedi. Dinlemeniz gerekiyor. Beni yanlış anlamamanız için davranışlarıma şimdiye dek yön veren, şimdiden sonra da verecek duygularımı anlatmalıyım size. Boşanmaya karar verdiğimi, bunun için başvurduğumu biliyorsunuz. Böyle bir işe girişirken kararsızlık içinde kıvrandığımı, acı çektiğimi gizlemeyeceğim sizden. Ondan ve sizden öç almak istediğimi de gizlemeyeceğim. Telgrafı alınca gene bu duyguyla geldim buraya. Hatta dahasını söyleyeyim: Onun ölmesini istiyordum. Ama... (Bu duygusunu Vronski'ye açsın mı, açmasın mı, bir an düşündü.) Ama görünce bağışladım onu. Bağışlamanın verdiği mutluluk görevimi anımsattı bana. Bütünüyle bağışladım. Öteki yanağımı da uzatmak, ceketimi alana gömleğimi de vermek istiyorum. Tanrı'ya yalnızca, bağışlamanın verdiği mutluluğu benden esirgememesi için yalvarıyorum.</p>

  <p>Gözleri dolu doluydu. Bu gözlerin sakin, aydınlık bakışı şaşırttı Vronski'yi. Aleksey Aleksandroviç sürdürüyordu konuşmasını:</p>

  <p>— Durumum bu benim. Çamura bulayabilir, sosyeteye rezil edebilirsiniz beni. Gene de bırakmayacağım onu. Size de en küçük bir sitemli söz söylemeyeceğim. Görevim kesin çizgilerle açıktır benim için: Onun yanında olmalıyım. Olacağım da. Sizi görmek isterse haber vereceğim size; ama şimdi gitseniz iyi edersiniz sanırım.</p>

  <p>Ayağa kalktı Aleksey Aleksandroviç, hıçkırıklar sözünü kesmişti. Vronski de kalkmış, iyice doğrulmadan, öne eğik durumda, kaşlarının altından Aleksey Aleksandroviç'e bakıyordu. Aleksey Aleksandroviç'in duygularını anlayamamıştı. Ama bunun yüce, hatta onun dünya görüşünde bir insanın erişemeyeceği bir şey olduğunu sezinliyordu.</p>
</body>
</html>
