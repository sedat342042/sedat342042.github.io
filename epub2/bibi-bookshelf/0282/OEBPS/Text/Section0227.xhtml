<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXV</h2>

  <p>Artık bütünüyle barıştıklarını hissettiği için sabahtan heyecanla başladı yolculuk hazırlıklarına Anna. Oysa pazartesiye mi, salıya mı gidecekleri konusunda bir karar vermemişlerdi. İkisi de birbirine bırakmıştı kararı. Anna, bir gün önce ya da sonra gitmenin onca hiçbir önemi olmadığını düşünerek harıl harıl hazırlık yapıyordu. Vronski giyinmiş, her zamankinden erken odasına geldiğinde Anna kapağı açık bir sandığın başında ayakta duruyor, eşyaları ayırıyordu. Vronski:</p>

  <p>— Hemen şimdi gidiyorum anneme. Yegor ile yollayabilir bana parayı, dedi. Yarın da yola çıkmaya hazırım.</p>

  <p>Gerçi çok neşeliydi Anna; ama Vronski'nin yazlığa gideceğini anımsayınca bir şey kopmuştu sanki içinde. "Benim istediğim gibi yapmak mümkünmüş demek!" diye geçirdi içinden.</p>

  <p>— Hayır, ben hazırlanamam, dedi. Senin dün dediğin gibi yapalım.</p>

  <p>Annuşka'nın kucağındaki bir yığın giysinin üzerine bir giysi daha koyarken ekledi:</p>

  <p>— Sen yemek salonuna git. Gereksiz öteberiyi ayırıver. Ben hemen geliyorum.</p>

  <p>Anna yemek salonuna girdiğinde Vronski bifteğini yiyordu. Vronski'nin yanına, kahvesinin olduğu yere otururken:</p>

  <p>— Bu odalardan ne çok nefret ettiğimi bilemezsin, dedi. Şu <i>chambres garneis</i><a href="../Text/Section0260.xhtml#Footnote0208" id="Feedback0208"><sup>[208]</sup></a> kadar korkunç şey yoktur. Ne kişilikleri var, ne de bir ruhları. Şu saat, şu perdeler, hele şu duvar kâğıtları... bir kâbus! Vozdvijenskoye burnumda tütüyor. Atları daha yollamıyor musun?</p>

  <p>— Hayır, arkamızdan gelecekler. Arabayla gideceğin bir yer var mı senin?</p>

  <p>Anna neşeli:</p>

  <p>— Bayan Wilson'a uğramak istiyordum, dedi. Birkaç giysi verecektim ona. (Sonra birden değişti yüzünün anlatımı.) Yarın kesin gidiyor muyuz bu durumda?</p>

  <p>Vronski'nin oda uşağı, Petersburg'dan gelen telgrafın makbuzunu istemeye geldi. Vronski'nin telgraf almasında olağanüstü bir şey yoktu; ama Vronski –Anna'dan bir şey gizlemek istiyor gibi– makbuzun odasında olduğunu söyleyip hemen Anna'ya döndü.</p>

  <p>— Yarın bütün işlerimi bitireceğim.</p>

  <p>Anna, Vronski'yi dinlemeden:</p>

  <p>— Telgraf kimden geldi? diye sordu.</p>

  <p>Vronski isteksiz karşılık verdi.</p>

  <p>— Stiva'dan.</p>

  <p>— Niçin göstermedin onu bana? Stiva ile benim aramda gizli ne olabilir?</p>

  <p>Vronski oda hizmetçisini geri çağırdı. Telgrafı getirmesini söyledi.</p>

  <p>— Göstermek istememiştim onu sana. Stiva'nın telgraf çekmeye olan düşkünlüğünü bilirsin. Henüz hiçbir şey belli değilken telgraf çekmeye ne gerek vardı sanki.</p>

  <p>— Boşanmayla mı ilgili telgraf?</p>

  <p>— Evet. Henüz bir sonuç elde edemediğini bildiriyor. Birkaç güne kadar kesin yanıt vermeye söz vermiş. Al oku.</p>

  <p>Anna, elleri titreyerek aldı telgrafı. Vronski'nin söylediğinin aynını okudu. Sonuna şöyle eklenmişti yalnızca: "Umut az, yapılabilecek her şeyi yapacağım."</p>

  <p>Anna'nın yüzü kıpkırmızı olmuştu.</p>

  <p>— Ne zaman boşanabileceğimin, hatta boşanıp boşanamayacağımın benim için hiç önemi olmadığını dün söylemiştim sana, dedi. Bunu benden gizlemene gerek yoktu.</p>

  <p>"Kadınlardan gelen mektuplarını da böyle gizleyebilir benden," diye geçirdi içinden. Vronski:</p>

  <p>— Yaşvin bu sabah Voytov ile gelmek istiyordu, dedi. Oyunda Pevtsof'un nesi var, nesi yok, hepsini aldı galiba. Altmış bin kadar.</p>

  <p>Vronski'nin konuyu böyle apaçık bir biçimde değiştirmekle sinirli olduğunu ona göstermesine kızmıştı Anna.</p>

  <p>— Hayır, dedi. Niçin bu haberin beni etkileyeceğini, hatta onu benden gizlemen gerekecek kadar etkileyeceğini sanıyorsun? Söyledim sana, bunu düşünmek bile istemiyorum artık. Senin de bu boşanma işiyle benim kadar az ilgilenmeni isterdim.</p>

  <p>Vronski:</p>

  <p>— Her şeyin açık, belli olmasını severim, onun için ilgileniyorum, dedi.</p>

  <p>Anna, Vronski'nin sözlerine değil, konuşurken takındığı soğuk, sakin tavrına giderek daha çok sinirleniyordu.</p>

  <p>— Açıklık biçimde değil, sevgide olmalıdır, dedi. Niçin istiyorsun bunu?</p>

  <p>Vronski yüzünü buruşturdu. "Tanrım! Gene sevgiden söz etmeye başladı," diye geçirdi içinden.</p>

  <p>— Nedenini biliyorsun. Senin için doğacak çocuklarımız için.</p>

  <p>— Çocuğumuz olmayacak.</p>

  <p>— Çok yazık! dedi Vronski.</p>

  <p>Anna, Vronski'nin "Senin için doğacak çocuklarımız için," dediğini hepten unutmuş,</p>

  <p>— Çocukların için istiyorsun bunu, dedi. Peki beni hiç düşünmüyor musun?</p>

  <p>Çocuk konusu uzun zamandan beri aralarında süregelen, Anna'yı sinirlendiren bir tartışma konusuydu. Vronski'nin çocuklarının olmasını istemesini, Anna, Vronski'nin onun güzelliğine değer vermemesine yoruyordu.</p>

  <p>Vronski, bir yeri acımış gibi buruşturdu yüzünü.</p>

  <p>— Ah, bunu senin için istediğimi söyledim ya, dedi. En çok senin için istiyorum. Çünkü senin bu sinir bozukluğunun daha çok durumumuzun belirsizliğinden geldiği inancındayım.</p>

  <p>Anna, Vronski'nin söylediğini dinlemeden, gözlerinin içinden ona kışkırtıcı bir biçimde bakmakta olan o soğuk, o acımasız yargıca gözlerini dikmiş, "Evet," diye geçiriyordu içinden. "Yapmacığı bıraktı şimdi, bana beslediği soğuk nefret olduğu gibi çıktı ortaya."</p>

  <p>— Neden bu değil, dedi. Doğrusu, senin deyiminle "sinir bozukluğumun" nedeni her şeyimle senin buyruğunda bulunmam nasıl olabiliyor, anlayamıyorum. Durumun belirsizliği ne gezer burada? Söylediğinin tam tersi...</p>

  <p>Vronski, kendi düşüncesini ille de açıklamak isteğiyle kesti Anna'nın sözünü:</p>

  <p>— Ne yazık ki anlamak istemiyorsun. Belirsizlik, benim özgür bir erkek olduğumu sanmandadır.</p>

  <p>Anna:</p>

  <p>— Bu konuda için rahat olsun, dedi.</p>

  <p>Başını çevirip çayını içmeye koyuldu. Serçe parmağını açıkta tutarak kaldırdı fincanı. Birkaç yudum içtikten sonra Vronski'ye baktı. Yüzündeki anlatımdan Vronski'nin onun elinden de, hareketlerinden de, dudaklarının çıkardığı sesten de tiksindiğini anladı.</p>

  <p>Eli titreyerek masaya koydu fincanı.</p>

  <p>— Annenin ne düşündüğü de, seni evlendirmek istemesi de umurumda değil, dedi.</p>

  <p>— Ama konumuz bu değil şimdi.</p>

  <p>— Evet, bu. Şunu bilmeni isterim: Kalpsiz bir kadın –ister yaşlı olsun, ister genç; ister senin annen olsun, ister bir yabancı– bir hiçtir benim için. İlgilenmem onunla.</p>

  <p>— Anna, rica ederim annemden böyle söz etme.</p>

  <p>— Oğlunun mutluluğunun, onurunun nerede olduğunu yüreğiyle hissetmeyen bir kadında ruh yoktur.</p>

  <p>Anna'nın gözlerinin içine sert sert baktı Vronski. Sesini yükseltti:</p>

  <p>— Ricamı yineliyorum, dedi. Saygı duyduğum annemden böyle söz etme!</p>

  <p>Anna karşılık vermedi. Vronski'nin gözlerinin içine, yüzüne, ellerine bakarken dünkü konuşmalarını, onun tutku dolu tatlı sözlerini bütün ayrıntılarıyla anımsadı. "Aynı tatlı sözleri başka kadınlara da söylemiştir, söylüyordur, söyleyecektir!" Vronski'nin gözlerinin içine nefretle bakarak:</p>

  <p>— Sevmiyorsun anneni, dedi. Hepsi palavra bunların, palavra, palavra!</p>

  <p>— Öyle olsa bile, gerekli olan...</p>

  <p>— Gerekli olan karar vermektir. Ben verdim kararımı...</p>

  <p>Anna kalkıp odadan çıkmak istediği anda Yaşvin girdi içeri. Anna tokalaştı onunla, durdu.</p>

  <p>İçinde fırtınalar esiyorken, yaşamının, korkunç sonuçları olabilecek bir dönemecinde bulunduğunu hissediyorken, evet böyle bir anda, er geç her şeyi öğrenecek bir yabancının önünde gerçek duygularını gizlemeyi neden gerekli görmüştü, bilmiyordu. İçindeki fırtınayı hemen bastırmış, oturup konukla konuşmaya başlamıştı.</p>

  <p>— Ee, işinizden ne haber? diye sordu Yaşvin'e. Alacağınızı aldınız mı?</p>

  <p>— İyi gidiyor işler. Hepsini alabileceğimi pek sanmıyorum. Çarşambaya da gitmem gerek. (Yaşvin gözlerini kısarak baktı Vronski'ye. Biraz önceki kavgayı hissettiği belliydi.) Ya siz ne zaman gidiyorsunuz?</p>

  <p>Vronski:</p>

  <p>— Galiba öbür gün! dedi.</p>

  <p>— Ne zamandır gitmeyi düşünüyordunuz...</p>

  <p>Anna, Vronski'nin gözlerinin içine, barışabileceklerini boşuna ummamasını söyleyen bir bakışla bakarak:</p>

  <p>— Ama bu kez gerçekten gidiyoruz, dedi.</p>

  <p>— Yaşvin ile konuşmasını sürdürdü:</p>

  <p>— Sahi, şu zavallı Pevtsof'a acımıyor musunuz?</p>

  <p>— Acıyıp acımadığımı hiç sormadım kendime Anna Arkadyevna. Varım yoğum burada zaten. (Yan cebini gösterdi Yaşvin.) Şimdi zenginim. Bugün kulübe gider, belki yoksul biri olarak çıkarım oradan. Oyunda karşıma oturan kimse sırtımdan gömleğimi de almak ister, ben de onunkini kuşkusuz... Cenkleşiyoruz işte, bundan da büyük zevk alıyoruz.</p>

  <p>Anna:</p>

  <p>— Peki, ama evli olsaydınız karınız nasıl karşılardı bunu? diye sordu.</p>

  <p>Yaşvin güldü.</p>

  <p>— Ben de bunun için evlenmiyorum zaten. Böyle bir şeyi düşünmedim bile.</p>

  <p>Vronski, gülümseyen Anna'ya baktı.</p>

  <p>— Ee, Helsingfors'tan ne haber? diye karıştı söze.</p>

  <p>Onunla göz göze gelince Anna'nın yüzünü birden soğuk, sert bir anlatım kaplamıştı. Bakışı "Unutulmadı, hiçbir şey değişmedi," diyordu. Yaşvin'e döndü.</p>

  <p>— Aşık olduğunuz oldu mu yoksa? diye sordu.</p>

  <p>— Aman Tanrım! Hem kaç kez! Ama bildiğiniz gibi, bazı insanlar vardır, kumara otururlar, randevu zamanı gelince hemen kalkabilirler. Ben ise akşama kumar partisine geç kalmayacağım biçimde girebilirim gönül işlerine. Öyle de yapıyorum.</p>

  <p>Anna:</p>

  <p>— Hayır, onu değil, gerçek aşkı soruyorum dedi.</p>

  <p>"Helsingfors'u soruyorum" diyecekti; ama Vronski'nin kullandığı bir sözcüğü kullanmak istememişti.</p>

  <p>Vronski'den bir aygır satın almak isteyen Voytof geldi. Anna kalkıp çıktı odadan.</p>

  <p>Vronski çıkarken Anna'nın odasına uğradı. Anna masanın üzerinde bir şey arıyormuş gibi yapmak istedi; ama bu yapmacığından utanıp soğuk soğuk baktı Vronski'nin yüzüne, Fransızca:</p>

  <p>— Ne istiyorsunuz? diye sordu.</p>

  <p>Vronski, yüzünde sözcüklerden daha açık bir anlatımla –Bu anlatım şöyle diyordu Anna'ya: "Konuşacak zamanım yok seninle. Hem bir yararı da olmaz artık konuşmamızın"– karşılık verdi!</p>

  <p>— Gambetta'nın soy kâğıdını alacağım. Sattım onu.</p>

  <p>Vronski <i>"tant pis pour elle"</i><a href="../Text/Section0260.xhtml#Footnote0209" id="Feedback0209"><sup>[209]</sup></a> diye geçiriyordu içinden. "Kendi kendini cezalandırmak istiyorsa, bu kendi için kötü." Ama odadan çıkarken Anna bir şey dedi gibi geldi ona. Birden acıma duygusuyla sızladı yüreği.</p>

  <p>— Ne var Anna? diye sordu.</p>

  <p>Anna gene öyle soğuk, sakin karşılık verdi:</p>

  <p>— Bir şey yok.</p>

  <p>Vronski'nin yüreği yeniden soğudu. "Bir şey yoksa <i>tant pyis"</i><a href="../Text/Section0260.xhtml#Footnote0210" id="Feedback0210"><sup>[210]</sup></a> diye geçirdi içinden. Kapıdan çıkarken aynada Anna'nın bembeyaz olmuş yüzünü gördü. Dudakları titriyordu. Vronski durup Anna'ya onu yatıştıracak birkaç söz söylemek istedi. Ama ne söyleyeceğini düşününceye kadar ayakları odadan çıkarmışlardı onu. Bütün günü dışarıda geçirdi Vronski. Akşamın geç saatinde eve döndüğünde hizmetçi kız Anna Arkadyevna'nın başının ağrıdığını, yanına girmemesini rica ettiğini söyledi.</p>
</body>
</html>
