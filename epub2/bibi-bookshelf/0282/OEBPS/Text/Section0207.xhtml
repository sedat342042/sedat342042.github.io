<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>V</h2>

  <p>Sabah konserinde çok ilginç iki parça vardı.</p>

  <p>— Biri Bozkırda Bir Kral Lear fantezisiydi, öteki Bach'ın anısına bestelenmiş bir kuartet. Bu iki parça da yeniydi ve yeni akıma göre bestelenmişlerdi. Levin onlar üzerine bir fikir edinmek istiyordu. Baldızını götürüp koltuğuna oturttuktan sonra bir sütunun yanında dikildi. Elinden geldiğince dikkatli, tarafsız dinlemeye kararlıydı. Dikkatini dağıtmamak, edineceği izlenimi bozmamak için onun müzik dikkatini her zaman öylesine dağıtan beyaz papyonlu orkestra şefinin kollarını sallayışına; kurdelelerini konser için özenle kulaklarının üzerinden geçirmiş şapkalı bayanlara; ya hiçbir şeyle ilgilenmeyen ya da müzik dışında bir sürü şeyle ilgilenen dinleyici kalabalığına bakmamaya çalışıyordu. Müzikten anlayan çenesi düşüklerle göz göze gelmekten kaçınmaya çalışıyor, önüne, yere bakıyor, dinliyordu.</p>

  <p>Ne var ki Kral Lear fantezisini dinledikçe, onun üzerine belirli bir fikir edinmesi olanağından uzaklaştığını hissediyordu. Bir duygunun müzikle anlatılışı biçimlenir gibi olduğunda birden parçalanıyordu bu anlatış, küçük küçük, ilkel anlatımlar çıkıyordu ortaya. Kimi zaman da durup dururken, doğrudan bestecinin kaprisi yüzünden, birbiriyle ilgisi olmayan son derece karışık sesler duyuluyordu. Bazen iyi bile olan bu kopuk kopuk müzik anlatışları hiç beklenmediği için dinleyici onlara önceden hazırlanmadığı için hoş kaçmıyordu. Neşe, hüzün, umutsuzluk, zafer sevinci bir delinin duyguları gibi, bir nedene bağlı olmadan birbirini kovalıyordu. Bir delinin duyguları gibi birden kayboluveriyorlardı sonra.</p>

  <p>Parça süresince Levin dans edenleri seyreden sağır bir insanın hissettiklerini hissetti. Parça bitip de, boşa giden dikkatinden ötürü yorgun düştüğünü hissedince şaşırdı. Her yandan müthiş bir alkış koptu. Herkes kalktı, dolaşmaya, konuşmaya başladı. Şaşkınlığını başkalarının izlenimiyle açıklığa kavuşturmak amacıyla o da dolaşmaya başladı. Müzikten anlayan birini arıyordu. Tanıdığı Pestsof'un müzik bilgisiyle ünlü biriyle konuşmakta olduğunu görünce çok sevindi.</p>

  <p>Pestsof onu görünce bas sesiyle:</p>

  <p>— Hayret! dedi. Merhaba Konstantin Dmitriç. Cordelia'nın yaklaşmakta olduğunu hissettiniz, <i>das ewig Weibliche'</i>in<a href="../Text/Section0260.xhtml#Footnote0171" id="Feedback0171"><sup>[171]</sup></a> kötü kaderle cenge girdiği yer, nasıl söylemeli, çok canlı, çok zengin renkliydi değil mi?</p>

  <p>Levin, fantezinin Kral Lear'ı bozkırda canlandırdığını hepten unutmuş, çekine çekine:</p>

  <p>— Peki, ama Cordelia'nın ne işi var burada? diye sordu.</p>

  <p>Pestsof elindeki atlas programa parmaklarıyla vurarak:</p>

  <p>— Cordelia burada ortaya çıkıyor işte, dedi.</p>

  <p>Programı Levin'e verdi. Levin ancak o zaman anımsadı fantezinin adını. Programın arkasındaki, Shakespeare'in şiirinin Rusça çevirisini okumak için acele etti.</p>

  <p>Pestsof, konuştuğu adam yanından uzaklaştığı, konuşabileceği başka kimse olmadığı için Levin'e:</p>

  <p>— Bunu okumadan izlenemez bu fantezi, dedi.</p>

  <p>Antrakta Levin ile Pestsof arasında, müzikte Wagner akımının iyi, kötü yanları üzerine bir tartışma başladı. Levin, Wagner ile onu izleyenlerin hatasının, müziği başka bir sanat dalının alanına sokmak istemelerinde olduğunu söylüyordu. Resim sanatının yapması gereken şeyi söz gelimi yüz çizgilerini anlatmaya kalkışan şiirin de aynı hataya düştüğü görüşünü savunuyordu. Bu çeşit hatalara bir örnek olarak da, yaptığı bir ozan anıtının tabanlığında, ozanın şiir kahramanlarını mermerden oymayı akıl eden heykeltıraşın<a href="../Text/Section0260.xhtml#Footnote0172" id="Feedback0172"><sup>[172]</sup></a> düştüğü hatayı gösterdi. "Bunlar öylesine cansızdırlar ki, düşmemek için basamaklara tutunmuş gibidirler," dedi Levin. Bu cümle hoşuna gitmişti. Ama aynı cümleyi daha önce kullanıp kullanmadığını, bunu özellikle Pestsof'a söyleyip söylemediğini anımsayamadığı için yüzü kızardı.</p>

  <p>Pestsof ise sanatın bir bütün olduğunu, ancak bütün türleri birleştiği zaman en yüce biçimini bulacağı görüşünü savunuyordu.</p>

  <p>Konserin ikinci bölümünü dinleyemedi Levin. Çünkü Pestsof yanında konuşmuş, parçayı Pre-Raphaelite resim okulunun basitliğiyle karşılaştırarak gereksiz, aşırı, şişirilmiş basitliği yüzünden eleştirmiş durmuştu. Dışarı çıkarken birçok tanıdıkla daha karşılaştı Levin. Politikadan, müzikten, ortak tanıdıklardan söz etti onlarla. Bu arada, ziyaret edeceğini unuttuğu Kont Bol'ü de görmüştü.</p>

  <p>Bunu Natalya'ya söyleyince Natalya:</p>

  <p>— Eh, öyleyse hemen gidin, dedi. Belki konuk kabul etmiyorlardır. Sonra toplantıya bana gelirsiniz. Orada bekleyeceğim sizi.</p>
</body>
</html>
