<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXII</h2>

  <p>Vronski'nin seçime gitmesinden önce her şeyi enine boyuna düşünmüştü Anna. Son zamanlarda Vronski'nin evden her ayrılışında aralarında patlak veren olayların Vronski'yi ona bağlamayacağı, tersine onu kendisinden soğutacağı sonucuna varıp Vronski'den ayrılığa sükûnetle katlanabilmek için elinden gelen çabayı harcamaya karar vermişti. Ancak yola çıkacağını haber vermeye gelen Vronski'nin o soğuk bakışı gücendirmişti onu. Vronski daha evden ayrılmadan darmadağın olmuştu Anna'nın soğukkanlılığı.</p>

  <p>Sonra yalnız kalınca Vronski'nin özgürlük hakkını anlatan o bakışı üzerinde çok düşünmüştü. Her zamanki sonuca, küçük düştüğü sonucuna varmıştı. "İstediği zaman istediği yere gitmek hakkı var. Yalnızca gitmek değil, beni yalnız bırakmak hakkı da var. Onun her hakkı var; ama benim hiçbir hakkım yok. Ama bunu bilmeli, böyle davranmamalıydı. Aslında ne yaptı? Sert, soğuk baktı yüzüme. Kuşkusuz kesin, elle tutulur bir şey değildir bu. Ama eskiden bakmazdı bana öyle. Çok şey anlatıyor bu bakışı... Benden yavaş yavaş soğumaya başladığını gösteriyor."</p>

  <p>Vronski'nin ondan soğumaya başladığından kuşkusu kalmamıştı. Ama yapacak bir şeyi de yoktu Anna'nın. Vronski'ye karşı tutumunu değiştirmesi olanaksızdı. Şimdiye dek olduğu gibi yalnız sevgisiyle güzelliğiyle tutabilirdi onu gene. Vronski ondan soğursa ne olurdu? Korkunç düşüncesini şimdiye dek olduğu gibi gündüzleri çeşitli işlerle, geceleri de morfinle bastırabilirdi. Aslında bir olanak daha vardı: Tutmamak Vronski'yi –onu yalnızca aşkıyla kendine bağlamak istiyordu– onunla birleşmek, Vronski'nin onu atmayacağı bir durum yaratmak. Bu olanak kocasından boşanmak, Vronski ile evlenmekti. Artık istemeye başlamıştı bunu. Vronski ya da Stiva ona konuyu bir daha açarlarsa hemen kabul etmeye ilk kez karar vermişti.</p>

  <p>Vronski'siz beş gün, Vronski'nin kentte kaldığı beş günü bu düşüncelerle geçirmişti Anna.</p>

  <p>Gezintiler, Prenses Varvara ile konuşmalar, hastaneye gidip gelmeler, en önemlisi de okumak, birbiri peşinden okunan kitaplar doldurmuştu bütün zamanını. Ama altıncı gün arabacı yalnız dönünce Vronski üzerine, onun orada ne yaptığı üzerine düşüncelerini artık içinde başaramayacağını hissetmişti. Tam o sırada da kızı hastalanmıştı.</p>

  <p>Anna çocukla ilgilenmeye başlamıştı. Ama –hastalık tehlikeli olmadığı için– bu da ayıramamıştı onu düşüncelerinden. Kendini çok zorlamasına karşın sevemiyordu bu kızı. Seviyormuş gibi yapmak da elinden gelmiyordu. O gün akşama doğru yalnız kalınca büyük bir korkuya kapılmıştı Anna. –Vronski'yi merak ediyordu– Kalkıp kente gitmeye karar vermişti. Ama uzun uzun düşündükten sonra, Vronski'nin aldığı o çelişki dolu mektubu yazmıştı. Okumadan özel ulakla yollamıştı. Devrisi sabah Vronski'nin mektubunu almıştı. Yaptığına pişman olmuştu. Vronski'nin giderken ona o sert bakışının –özellikle kızın hastalığının tehlikeli olmadığını öğrenince– yinelemesinden korkuyordu. Ama Vronski'ye yazdığına seviniyordu gene de. Vronski'nin ondan sıkıldığını, ona dönmek için özgürlüğünü istemeye istemeye bıraktığını kendi kendine itiraf ediyordu artık Anna. Böyleyken, Vronski'nin eve döneceğine seviniyordu gene de. Varsın sıkılsındı onun yanında, Burada, yanında olacaktı ya, ne yaptığını, ne ettiğini bilecekti ya...</p>

  <p>Anna salonda lambanın altında oturmuş elinde Taine'in yeni bir kitabı, okuyor. Arabanın gelmesini her an bekleyerek dışarıda rüzgârın sesine kulak kabartıyordu. Tekerlek sesi duyar gibi olmuştu birkaç kez. Ama yanılmıştı. Sonunda yalnızca tekerlek sesi değil, arabacının bağırması da duyuldu. Araba tok bir sesle gelip üstü kapalı merdivenin önünde durdu. Kâğıt fala bakan Prenses Varvara bile doğruladı bunu. Anna'nın yüzü kıpkırmızı oldu bir anda. Ayağa kalktı. Ama bundan önce iki kez yaptığı gibi, alt kata ineceğine olduğu yerde durdu. Mektupta yazdığı yalan haberden utanç duymuştu birden. Daha çok da, bu yalanı Vronski'nin nasıl karşılayacağı korkusu doldurmuştu içini. Utanç duygusu hemen geçti. Şimdi yalnız Vronski'nin hoşnutsuzluğunu belirtmesinden korkuyordu. Kızının iki gündür sağlığının yerinde olduğunu anımsadı. Mektubu yollar yollamaz iyileştiği için kızıyordu bile şimdi çocuğa. Sonra her şeyiyle, elleriyle, gözleriyle anımsadı Vronski'yi. Sesini duydu. Her şeyi unutup onu karşılamaya koştu.</p>

  <p>Vronski, merdiveni koşarak inmekte olan Anna'ya aşağıdan endişeli,</p>

  <p>— Ani nasıl? diye sordu.</p>

  <p>Sandalyede oturmuştu. Uşak kalın çizmelerini çıkarmaya çalışıyordu.</p>

  <p>— Fena değil, daha iyi.</p>

  <p>Vronski üzerini silkeleyerek:</p>

  <p>— Ya sen nasılsın? dedi.</p>

  <p>Anna, gözlerini Vronski'nin gözlerinden ayırmadan iki eliyle tuttu elini, kendi beline doladı. Anna'nın saç tuvaletine, onun için giyindiğini bildiği, giysisine soğuk soğuk baktı Vronski.</p>

  <p>— Eh, sevindim buna, dedi.</p>

  <p>Bütün bunlar hoşuna gidiyordu Vronski'nin. Şimdiye dek aynı şeyler çok kez gitmişti hoşuna! Sonra, Anna'nın öylesine korktuğu taş gibi sert, soğuk anlatım belirdi yüzünde.</p>

  <p>Vronski ıslak sakalını sildi mendiliyle, sonra Anna'nın elini öptü.</p>

  <p>— Sevindim buna, dedi. Peki sen nasılsın?</p>

  <p>"Olsun varsın," diye geçirdi içinden Anna. "Burada ya, yeter bana bu. Yanımda olduktan sonra sevmemek elinde değildir beni."</p>

  <p>Vronski kentteyken Anna'nın morfin aldığından yakman Prenses Varvara'nın yanında akşam mutlu, neşeli geçti.</p>

  <p>— Ne yapsaydım? dedi Anna. Uyuyamıyordum... Bir sürü düşünce engel oluyordu uyumama. Sen buradayken hiç almıyorum. Hemen hemen hiç.</p>

  <p>Vronski seçimleri anlattı. Anna sorularıyla onu en çok hoşlandığı şeyden, başarısından söz ettirmesini bildi. Vronski'ye, onu evde ilgilendiren her şeyi anlattı. Anna'nın verdiği haberlerin hepsi de sevindiriciydi.</p>

  <p>Gecenin geç saatlerinde yalnız kaldıklarında Anna, Vronski'yi kendine gene bütünüyle bağladığını görünce, mektup yüzünden Vronski'nin ona o ağır bakışının izini silmek istedi.</p>

  <p>— İtiraf et, dedi, mektubumu almak hoşuna gitmedi, inanmadın da bana?</p>

  <p>Anna, bunu söyler söylemez, o anda ona duyduğu bütün yakınlığa, sevgiye karşın Vronski'nin onun bu hareketini bağışlamamış olduğunu hissetti. Vronski:</p>

  <p>— Evet, dedi. Çok tuhaftı mektubun: Bir Ani hasta diyordun, bir kendin kalkıp kente gelmekten söz ediyordun.</p>

  <p>— Doğruydu yazdıklarım.</p>

  <p>— Kuşku etmiyorum bundan zaten.</p>

  <p>— Hayır, ediyorsun. Hoşnut değilsin, farkındayım.</p>

  <p>— Bir an hoşnutsuzluk duymadım. Bazı zorunluluklarım olduğunu kabul etmiyormuş gibi davranmandan hoşnut değilim yalnızca...</p>

  <p>— Zorunluluk dediğin, konsere gitmek mi?</p>

  <p>— Neyse, kapayalım.</p>

  <p>— Niçin kapayacağız?</p>

  <p>— İnsanın bazen zorunluluklarla karşılaşabileceğini söylemek istemiştim yalnızca. Söz gelimi, ev işi için Moskova'ya gitmem gerekecek... Ah Anna, niçin çabuk sinirleniyorsun? Sensiz yaşayamayacağımı bilmiyor gibisin.</p>

  <p>Sesi birden değişti Anna'nın.</p>

  <p>— Öyleyse bu hayat sıkıcı gelmeye başladı sana... Evde duramıyorsun, gelmenle gitmen bir oluyor. Şeyler gibi...</p>

  <p>— Anna, hainliktir bu yaptığın! Bütün hayatımı vermeye hazırım...</p>

  <p>Ama Anna dinlemiyordu onu.</p>

  <p>— Moskova'ya gidersen ben de seninle gelirim. Burada kalamam. Ya ayrılmalı ya da beraber yaşamalıyız.</p>

  <p>— Bunun benim de tek isteğim olduğunu biliyorsun. Ama bunun için...</p>

  <p>— Boşanmam mı gerek? Yazacağım ona. Böyle yaşayamayacağımı görüyorum... Ama seninle Moskova'ya geleceğim.</p>

  <p>Vronski gülümsedi.</p>

  <p>— Gözdağı veriyorsun bana sanki. Her an yanımda olman en büyük isteğimdir.</p>

  <p>Ama bu sevgi dolu sözcükler ağzından çıkarken bakışında peşi bırakılmayan, çileden çıkarılan bir insanın bakışındaki soğuk, öfkeli parıltı olmamalıydı...</p>

  <p>Anna fark etti bu parıltıyı.</p>

  <p>Vronski'nin bu bakışı şöyle diyordu: "Öyleyse mutsuzluktur bu!" Bir anlık bir izlenimdi o. Ne var ki Anna bir daha hiç unutmadı onun bu bakışını.</p>

  <p>Kocasına bir mektup yazıp boşanmaya razı olmasını rica etti. Petersburg'a gitmesi gereken Prenses Varvara'dan ayrılıp kasımın sonunda Vronski ile birlikte Moskova'ya gitti. Aleksey Aleksandroviç'in yanıtını bekliyorlardı. Peşinden hemen boşanma kararının geleceğini düşündükleri için şimdiden karı koca gibi aynı yerde kalıyorlardı.</p>
</body>
</html>
