<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVI</h2>

  <p>Doğum gününden bir gün önce gezintiden yüzü al al, neşeli mi neşeli dönen Seryoja, beli büzgülü pardösüsünü, ona tepeden gülümseyen uzun boylu, yaşlı kapıcıya verirken:</p>

  <p>— Ee, ne var ne yok Kapitoniç? dedi. Sargılı memur geldi mi bugün? Babam kabul etti mi onu?</p>

  <p>Kapıcı neşeli göz kırptı ona.</p>

  <p>— Evet. Sekreter gider gitmez haber verdim kendilerine. İzin verin çıkarayım küçük bey.</p>

  <p>Seryoja'nın Slav eğitmeni iç odalara açılan kapıda göründü.</p>

  <p>— Seryoja, diye seslendi oradan. Kendiniz çıkarın.</p>

  <p>Seryoja eğitmeninin zayıf çıkan sesini duydu; ama aldırış etmedi. Kapıcının omuz kayışından tutmuş, öyle duruyor, yüzüne bakıyordu.</p>

  <p>— Peki, istediği şeyi yaptı mı babam?</p>

  <p>Kapıcı evet anlamına başını salladı.</p>

  <p>Bir şey için Aleksey Aleksandroviç'ten dilekte bulunmaya –bu gelişiyle yedinci kez– gelen sargılı memur Seryoja'yı da, kapıcıyı da pek ilgilendirmişti. Seryoja bir gün holde görmüştü onu. Aleksey Aleksandroviç'e kendisini kabul edip etmeyeceğini sorması için kapıcıya acıklı acıklı yalvarıyor, çocuklarının da, kendisinin de ölümle yüz yüze olduklarını söylüyordu.</p>

  <p>Memuru holde bir kez daha görünce ona karşı büyük bir merak uyanmıştı Seryoja'da.</p>

  <p>— Ee, çok sevindi mi bari adamcağız? diye sordu.</p>

  <p>— Sevinmez olur mu! Giderken göklere uçuyordu sanki.</p>

  <p>Seryoja bir an sustuktan sonra sordu:</p>

  <p>— Bir şey getirdiler mi?</p>

  <p>Kapıcı başını sallayarak fısıldadı:</p>

  <p>— Evet küçük bey, kontesten bir şey geldi.</p>

  <p>Seryoja kapıcının sözünü ettiği şeyin, Kontes Lidiya İvanovna'nın yolladığı yaş günü armağanı olduğunu hemen anlamıştı.</p>

  <p>— Ne diyorsun? dedi. Nerede?</p>

  <p>— Korney, babanıza götürdü. Hoş bir şeye benziyordu!</p>

  <p>— Büyük müydü? Bu kadar var mıydı?</p>

  <p>— Biraz daha küçük; ama güzeldi.</p>

  <p>— Kitap olmasın?</p>

  <p>— Hayır, başka bir şey.</p>

  <p>Kapıcı, yaklaşan eğitmenin ayak sesini duyunca omuz kayışından tutan, eldiveni yarısına kadar inmiş küçük eli açmaya çalışarak başıyla onu gösterdi:</p>

  <p>— Hadi gidin, gidin, diye ekledi. Vasiliy Lukiç geliyor.</p>

  <p>Seryoja, görevine düşkün Vasiliy Lukiç'i her zaman yumuşatan o neşeli, sevgi dolu gülümsemesiyle:</p>

  <p>— Şimdi geliyorum Vasiliy Lukiç! dedi.</p>

  <p>Seryoja, Yazlık Park'ta dolaşırken Kontes Lidiya İvanovna'nın kız yeğeninden öğrendiği, aile ile ilgili sevinçli haberi arkadaşı kapıcıyla paylaşmadan edemeyecek kadar neşeli, mutluydu. Bu sevinç, memurun sevinciyle doğum günü armağanı olarak oyuncak geldiği için kendi sevinciyle aynı zamana rastlaması nedeniyle ona daha bir önemli görünüyordu. O günün, herkesin sevinçli, mutlu olması gereken bir gün olduğunu sanıyordu.</p>

  <p>— Biliyor musun, babam Aleksandr Nevski Nişanı almış.</p>

  <p>— Bilmez olur muyum! Kutlamak için gelenler bile oldu.</p>

  <p>— Sevinçli mi?</p>

  <p>Kapıcı kaşlarını çatıp ciddi:</p>

  <p>— Çar'ın lütfuna sevinmez mi insan? dedi. Hak etti ki verdiler ona bu nişanı.</p>

  <p>Seryoja kapıcının, en küçük ayrıntılarına dek bildiği yüzüne, özellikle –ona her zaman alttan yukarı bakan Seryoja'dan başka hiç kimsenin oradan görmediği– iki favorisi arasından sarkan sakalına bakarak düşünceye daldı.</p>

  <p>— Ee, kızın sana gelmeyeli çok olmuyor mu?</p>

  <p>Kapıcının kızı balerindi.</p>

  <p>— Hafta içinde nasıl gelsin? Onların da dersleri var. Sizin de dersiniz var küçük bey, gidin.</p>

  <p>Seryoja odaya girince dersinin başına oturacağına, eğitmenine yaş günü armağanı olarak getirilen şeyin bir lokomotif olduğunu tahmin ettiğini anlatmaya koyuldu.</p>

  <p>— Siz ne dersiniz? diye sordu.</p>

  <p>Ama Vasiliy Lukiç o anda yalnızca bir şeyi, Seryoja'yı iki saat sonra gelecek gramer öğretmenine hazırlamak için ders çalıştırması gerektiğini düşünüyordu.</p>

  <p>Seryoja ders masasına oturmuş, kitabını eline almıştı ki, birden sordu:</p>

  <p>— Hayır, yalnızca şunu söyleyin bana Vasiliy Lukiç. Aleksandr Nevski Nişanı'ndan sonra hangisi geliyor? Biliyor musunuz, babam Aleksandr Nevski Nişanı aldı?</p>

  <p>Vasiliy Lukiç, Aleksandr Nevski Nişanı'ndan sonra Vladimir Nişanı'nın geldiğini söyledi.</p>

  <p>— Peki, ondan sonra hangisi geliyor?</p>

  <p>— En büyüğü Andrey Pervezvannıy Nişanı'dır.</p>

  <p>— Ya Andrey'den büyüğü?</p>

  <p>— Bilmiyorum.</p>

  <p>— Nasıl, siz bile bilmiyorsunuz demek!</p>

  <p>Seryoja dirseklerini masaya dayayıp derin düşüncelere daldı.</p>

  <p>Karışık, değişik düşünceler vardı kafasının içinde. Babasının birdenbire Vladimir ve Andrey Nişanları'nı alacağını, bu nedenle bugün derste çok daha uslu olacağını düşünüyor; büyüyünce kendisinin de bütün nişanları, Andrey'den daha büyük bir nişan çıkarsa onu da alacağını hayal ediyordu. Andrey Nişanı'ndan büyük bir nişan çıkar çıkmaz alacaktı onu. Daha büyük bir nişan çıkarsa onu da alacaktı.</p>

  <p>Çalışma saati bu çeşit hayaller içinde geçti. Öğretmen geldiğinde zaman zarflarıyla yer ve hal zarfları dersi hazır değildi. Öğretmen bu duruma üzüldü. Onun bu üzüntüsü Seryoja'ya dokundu. Dersi hazırlamadığı için kendini suçlu hissetmiyordu. Çünkü ne kadar çalışırsa çalışsın, bir türlü yapamıyordu bu dersi. Öğretmen anlatırken anladığını sanıyor, buna inanıyor; ama yalnız kalır kalmaz, kısacık, öylesine anlaşılır "birdenbire" sözcüğünün bir zarf olduğunu bir türlü anımsayamıyordu.</p>

  <p>Öğretmenin kitaba baktığı bir sessizlikten yararlanıp sordu birden:</p>

  <p>— Mihail İvaniç, yaş gününüz ne zaman sizin?</p>

  <p>— Dersinizi düşünseniz daha iyi edersiniz. Yaş günlerinin aklı başında insanlar için hiçbir anlamı yoktur. Yaş günü de, insanın çalışması gereken öteki günler gibi sıradan bir gündür.</p>

  <p>Seryoja, öğretmeninin yüzüne, seyrek, küçük sakalına, burnunun üzerinde bıraktığı izden daha aşağı düşmüş gözlüğüne dikkatli dikkatli baktı. Derin düşüncelere daldı. Öyle dalmıştı ki, öğretmeninin anlattıklarını duymuyordu artık. Öğretmeninin biraz önce söylediği şeyleri içinden gelerek söylemediğini anlamıştı. Bunu onun ses tonundan hissetmişti. Canı sıkkın, soruyordu kendi kendine, "Peki, ama niçin en can sıkıcı, en gereksiz şeyleri bana hep aynı tavırla anlatmak için söz birliği ettiler bunlar? Niçin ona sokulmama izin vermiyor öğretmenim? Niçin sevmiyor beni?" diye soruyordu kendi kendine. Bir yanıt bulamıyordu bu sorulara.</p>
</body>
</html>
