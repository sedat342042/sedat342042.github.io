<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXI</h2>

  <p>Anna oğluyla görüşmeyi çok istemiş, çoktandır hep bu görüşmeyi düşünmüş, kendini bu görüşmeye hazırlamıştı; ama bu görüşmenin onun üzerinde böylesine güçlü bir etkisinin olacağını düşünememişti. Oteldeki ayrı dairesine döndükten sonra, niçin burada olduğunu uzun süre anlayamadı. "Evet, her şey bitti, gene yalnızım işte." diye geçirdi içinden. Şapkasını çıkarmadan, şöminenin önündeki koltuğa bıraktı kendini. Pencerelerin arasındaki masada duran tunç saate gözlerini dikmiş, düşünüyordu.</p>

  <p>Avrupa'dan getirdikleri Fransız hizmetçi kız geldi. Üstünü değişip değişmeyeceğini sordu Anna'ya. Anna şaşkın şaşkın baktı kızın yüzüne.</p>

  <p>— Sonra, dedi.</p>

  <p>Uşak kahve içip içmeyeceğini sordu.</p>

  <p>— Sonra, dedi.</p>

  <p>İtalyan sütanne kızı giydirip getirdi. Anna'ya uzattı onu. Tombul, iyi beslenmiş çocuk, annesini gördüğünde her zaman yaptığı gibi, kat kat, çıplak kollarını avuç içleri aşağı gelecek biçimde uzattı, dişsiz küçücük ağzıyla gülümseyerek balık gibi çırpınmaya, kolalı, işlemeli önlüğünü hışırdatarak elini kolunu sallamaya başladı. Onun bu haline gülümsememek, onu öpmemek olanaksızdı. Hop hop hoplayarak, çığlıklar atarak yakalamaya çalıştığı parmağını ona uzatmamak, öpmek isterken küçücük ağzına aldığı dudağını ona vermemek elde değildi. Anna da yaptı bütün bunları: Kucağına alıp hoplattı onu, taptaze yanaklarından da, çıplak dirseklerinden de öptü. Ama bu çocuğu görünce Anna, Seryoja'ya beslediği duygunun yanında ona beslediği duygunun sevgiden bile sayılamayacağını daha kesin anlamıştı. Her şeyi sevimli, tatlıydı bu çocuğun. Ama nedense yüreğine işlemiyordu bunlar. Sevmediği bir insandan olsa bile, ilk çocuğuna vermişti sevgisinin doymak bilmeyen gücünü. Bu kız en zor koşullar altında gelmişti dünyaya, ilk çocuğun gördüğü ilginin yüzde birini de görmemişti. Ayrıca, kızda her şey umuttu henüz; ama Seryoja kocaman adam, hem de sevilen bir adam olmuştu. Anna Seryoja'nın sözlerini, bakışlarını anımsıyor, "Kafasının içinde düşünceler, duygular çatışmaya başladı bile. Anlıyor, seviyor, yargılıyor," diye düşünüyordu. Oysa yalnızca bedenen değil, ruhsal olarak da ayrılmıştı oğlundan. Geri dönüş de olanaksızdı.</p>

  <p>Kızı sütannesine verdi, yolladı. İçinde Seryoja'nın, kızının yaşlarındayken çekilmiş fotoğrafı olan madalyonunu açtı. Kalktı. Şapkasını çıkardı. Küçük masanın üzerindeki, Seryoja'nın başka başka yaşlarda çekilmiş fotoğrafları bulunan albümü aldı. Resimleri karşılaştırmak istiyordu. Çıkarmaya başladı onları. Hepsini çıkardı. Seryoja'nın en güzel resmi kalmıştı. Bu resimde Seryoja bir sandalyeye ata biner gibi binmiş, kaşlarını çatmış, hem gözleriyle, hem ağzıyla gülümsüyordu. Bu onun en tipik, en güzel yüz anlatımıydı. Beyaz bir gömlek vardı üzerinde. Anna zarif, beyaz parmaklarıyla pek sinirli hareket eden becerikli elleriyle birkaç kez tutmak istemişti resmin kenarından. Ama yırtılacaktı resim. Çıkaramadı onu. Masanın üzerinde kitap açacağı yoktu. Yandaki resmi çıkardı. (Vronski'nin Roma'da silindir şapkayla uzun saçlarıyla çektirdiği resmiydi bu.) Oğlunun resmini onu kullanarak çıkardı. Vronski'nin resmine bakıp "Evet, işte o!" diye geçirdi içinden. Üzüntüsünün nedenini anımsamıştı bir anda. Bu sabah ilk kez anımsıyordu Vronski'yi. Ama şimdi, onun erkeklik okunan soylu, öylesine tanıdık, sevimli yüzünü görünce, ona karşı beklenmedik bir sevgi doldurmuştu içini ansızın.</p>

  <p>Anna, oğluyla ilgili her şeyi Vronski'den kendinin gizlediğini unutarak, sitemli, "Peki, ama nerede o?" diye geçirdi içinden. "Acılarımla baş başa nasıl bırakabiliyor beni?" Hemen gelmesi için adam yolladı Vronski'ye. Ona her şeyi anlatacağı sözcükleri, Vronski'nin onu avutmaya çalışırken göstereceği sevgiyi yüreği heyecandan duracakmış gibi çarparak düşünüyordu. Bekliyordu onu. Uşak, Vronski'nin konuğunun olduğu; ama hemen geleceği haberiyle döndü. Vronski uşağa ayrıca, Anna'nın onu Petersburg'a gelmiş Prens Yaşvin ile kabul edip edemeyeceğini sormasını emretmişti. Anna, "Yalnız gelmeyecek, oysa dün akşam yemeğinden beri görmedi beni," diye geçirdi içinden. "Yaşvin ile gelecek, ben de anlatamayacağım ona her şeyi." Ansızın tuhaf bir düşünce geldi aklına: Ya soğuduysa ondan Vronski?</p>

  <p>Son günlerin olaylarını aklından geçirince bu korkunç düşüncesinin doğruluğundan kuşkusu kalmadı. Dün akşam yemeğini otelde yememesi de, Petersburg'da ayrı kalmaları için ısrar etmesi de, hatta şimdi onun yanına, baş başa kalmaktan kaçıyormuş gibi, bir yabancıyla gelmesi de...</p>

  <p>"Ama açıklamak zorundadır bunu bana. Bilmeliyim ne olduğunu. Bunun gerçek olduğunu anlarsam ne yapacağımı biliyorum." Kendi kendine böyle söylüyordu. Ama, Vronski'nin soğukluğundan kuşkusu kalmazsa ortaya çıkacak durumu düşünebilecek gücü bulamıyordu kendinde. Vronski'nin onu artık sevmediğini düşünüyor, umutsuzluğa yakın hissediyordu kendini. Heyecanlıydı. Zili çalıp hizmetçi kızı çağırdı. Tuvalet odasına geçti. Artık ondan soğumuş Vronski, ona en yakışan giysiyi giydi, saç tuvaletini yaptı diye onu yeniden sevebilirmiş gibi, tuvaletine son günlerindekinden daha bir özen gösteriyordu şimdi.</p>

  <p>Daha hazırlanmadan zilin sesini duydu.</p>

  <p>Salona geçtiğinde Vronski'nin değil, Yaşvin'in bakışı karşıladı onu. Vronski, Anna'nın masada unuttuğu oğlunun resimlerine bakıyordu. Anna'ya bakmak için acele etmedi.</p>

  <p>Anna küçük elini birden heyecanlanan Yaşvin'in (kocaman bedeniyle kaba saba yüzü yanında bu heyecanı pek tuhaf kaçıyordu) iri elinin içine bıraktı.</p>

  <p>— Tanışıyoruz, dedi. Geçen yıl yarışlarda tanışmıştık.</p>

  <p>Anna, Vronski'nin elinden oğlunun resimlerini çabuk bir hareketle çekip alırken:</p>

  <p>— Verin onları... dedi.</p>

  <p>Işıldayan gözleriyle anlamlı anlamlı baktı Vronski'nin yüzüne. Sonra Yaşvin'e döndü, içtenlikle gülümseyerek ekledi:</p>

  <p>— Yarışlar bu yıl iyi oldu mu? Ben de bu yıl Roma'da Korso yarışlarını seyrettim. Ama Avrupa'yı sevmezsiniz siz. Gerçi pek az karşılaştık; ama zevklerinizi bilirim.</p>

  <p>Yaşvin bıyığının sol yanını dişlerinin arasına alıp:</p>

  <p>— Buna çok üzüldüm, dedi. Zevklerim çoğunlukla kötüdür çünkü.</p>

  <p>Yaşvin bir süre konuştuktan sonra, Vronski'nin saate göz attığını fark edince, Anna'ya Petersburg'da daha çok mu kalacağını sorduktan sonra kocaman bedenini doğrultup kasketini aldı.</p>

  <p>Anna, Vronski'ye şaşkın şaşkın baktı.</p>

  <p>— Sanırım çok kalmayacağım, dedi.</p>

  <p>Yaşvin ayağa kalkarken:</p>

  <p>— Demek bir daha görüşemeyeceğim, dedi. (Vronski'ye döndü.) Yemeği nerede yiyorsun?</p>

  <p>Anna, şaşırdığı için kendi kendine kızmış gibi kararlı; ama yeni tanıştığı birinin karşısında durumunu aydınlatmak zorunda kaldığında her zaman olduğu gibi kızararak:</p>

  <p>— Yemeğe bana gelin! dedi. Buranın yemekleri iyi değil. Hem hiç olmazsa birbirinizi görmüş olursunuz. Aleksey'in alay arkadaşları içinde en çok sevdiği sizsiniz.</p>

  <p>Yaşvin gülümseyerek –bu gülümsemesinden Vronski onun Anna'dan hoşlandığını anlamıştı– karşılık verdi:</p>

  <p>— Sevinirim.</p>

  <p>Vedalaşıp çıktı. Vronski arkada kaldı. Anna:</p>

  <p>— Sen de gidiyor musun? dedi.</p>

  <p>Vronski:</p>

  <p>— Geç bile kaldım, diye karşılık verdi.</p>

  <p>Yaşvin'e seslendi:</p>

  <p>— Sen yürü! Arkandan yetişirim.</p>

  <p>Vronski'nin elini tuttu Anna. Gözlerini yüzünden indirmeden ona bakıyor, onun gitmesine engel olmak için söylemesi gereken şeyleri bulmaya çalışıyordu.</p>

  <p>— Bir dakika dur, dedi. Bir şey söyleyeceğim sana. (Vronski'nin küt parmaklı elini alıp kendi boynuna bastırdı.) Onu yemeğe çağırdığım için kızmadın ya?</p>

  <p>Vronski, sağlıklı dişlerini göstererek sakin sakin gülümsedi. Anna'nın elini öptü.</p>

  <p>— Çok iyi ettin! dedi.</p>

  <p>Anna, Vronski'nin elini iki eliyle sıkarak:</p>

  <p>— Aleksey, bana karşı değişmedin ya? dedi. Çok sıkıldım burada Aleksey. Ne zaman gideceğiz?</p>

  <p>— Yakında, yakında: Burasının benim için de ne çekilmez olduğunu bilemezsin.</p>

  <p>Elini çekti. Anna gücenmiş:</p>

  <p>— Hadi git, git! dedi.</p>

  <p>Hemen ayrıldı Vronski'nin yanından.</p>
</body>
</html>
