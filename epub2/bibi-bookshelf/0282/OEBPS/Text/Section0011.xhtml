<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IV</h2>

  <p>Darya Aleksandrovna, üzerinde bluz, bir zamanlar gür, güzel olan seyrelmiş saçlarını ensesinde toplamış, açık şifonyerin önünde, yerlere saçılmış eşyaların ortasında ayakta duruyor, bir şeyler arıyordu. Üç gün içinde iyice süzülmüştü. Zayıflamış yüzünde daha bir dikkati çeken iri, ürkek bakışlı gözlerini odanın içinde dolaştırıyordu. Kocasının ayak sesini duyunca kapıdan yana dönmüş, durmuş, yüzüne sert, nefret dolu bir anlatım vermeye çalışmıştı. Kocasından, onunla görüşmekten korktuğunu hissediyordu. Üç gündür belki on kez, annesinin yanına giderken yanına alacağı kendisinin, çocuklarının eşyalarını toplamaya kalkışmış, sonra vazgeçmişti. Şimdi de kendi kendine bunun böyle bırakılamayacağını, bir şeyler yapmak, Stepan Arkadyeviç'i cezalandırmak, ondan öcünü almak, kendisinin çektiği acının hiç değilse birazını da ona çektirmek zorunda olduğunu düşünüyordu. Hâlâ, "Gideceğim," diyordu; ama bunun olmayacak bir şey olduğunu da hissetmiyor değildi. Çünkü Stepan Arkadyeviç'i kocası olarak tanımış, sevmişti. Şimdi her şeyi unutmak elinde değildi. Sonra, beş çocuğuyla burada, kendi evinde istediği gibi ilgilenemezken, onları alıp nereye giderse gitsin, çocuklarının durumunun çok daha kötü olacağını biliyordu. Bu üç gün içinde en küçüğü, bozuk et suyu verildiği için hastalanmıştı bile. Ötekilerse dün öğle yemeği yememişlerdi Bu nedenlerden gitmesinin olanaksız olduğunu hissediyor; ama gene de kendini kandırmaya çalışıyor, eşyalarını topluyordu. Gidecekmiş gibi yapıyordu.</p>

  <p>Kocasını görünce bir şey arıyormuş gibi şifonyerin içine soktu elini. Stepan Arkadyeviç tam yanına gelinceye dek hiç bakmadı ona. Sert, kararlı bir anlatım vermek istediği yüzünde umutsuzluk, acı vardı. Stepan Arkadyeviç sakin, çekingen:</p>

  <p>— Doli, dedi.</p>

  <p>Başını içeri çekmişti. Acınacak, uysal bir tavır takınmak istiyordu; ama gene de dinçti, sağlık doluydu. Karısı hızlı bir bakışla yukarıdan aşağıya süzdü onu. "Evet," diye geçirdi içinden. "Keyfi yerinde, hayatından memnun; ya ben? Herkesin beğendiği, övdüğü bu iyi yürekliliğinden nefret ediyorum." Dudaklarını sıktı. Soluk, sinirli yüzünün sağ yanında kaslar çekiliyordu. Kendisininkine hiç benzemeyen boğuk bir sesle çabuk çabuk konuşarak:</p>

  <p>— Ne istiyorsunuz? dedi.</p>

  <p>Stepan Arkadyeviç titrek bir sesle:</p>

  <p>— Doli, diye yineledi. Bugün Anna geliyor.</p>

  <p>Karısı yüksek sesle:</p>

  <p>— Bana ne? diye sordu. Kimseyle uğraşacak durumum yok benim!</p>

  <p>— Ama olmaz ki, Doli...</p>

  <p>— Gidin buradan, gidin, gidin!</p>

  <p>Darya Aleksandrovna bir yanı sızlıyormuş gibi bağırıyordu.</p>

  <p>Stepan Arkadyeviç karısını düşünürken içi rahat olabilir, Matyev'in deyimiyle her şeyin düzeleceğini umabilir, sakin sakin gazetesini okuyabilir, kahvesini içebilirdi. Gel gelelim, karısının bu perişan durumunu, acıyla kaplı yüzünü gördükten, kadere boyun eğmiş umutsuz sesini işittikten sonra soluğu kesilir gibi oldu, boğazına bir şey düğümlendi sanki, gözleri yaşardı.</p>

  <p>— Tanrım, ne yaptım ben! Doli! Tanrı aşkına! Zaten...</p>

  <p>Konuşmasını sürdüremedi. Bir hıçkırık kesti sözünü. Karısı şifonyerin gözünü kapadı, dönüp yüzüne baktı.</p>

  <p>— Doli, ne söyleyebilirim sana? Yalnız bir şey söyleyebilirim: Affet beni... Düşün ki... Dokuz yıllık evliliğimiz bağışlatamaz mı bu... bu...</p>

  <p>Darya Aleksandrovna başını önüne eğmiş, içindeki kuşkulan dağıtması için kocasına yalvarıyormuş gibi dinliyordu.</p>

  <p>— Çocukluğumu...</p>

  <p>Stepan Arkadyeviç konuşmasını sürdürmek istiyordu; ama ağzından bu sözcük çıkınca karısının dudakları, bir yerine çivi batmış gibi sıkıldı gene, sağ yanağındaki kaslar çekilmeye başladı. Daha tiz bir sesle:</p>

  <p>— Gidin, gidin buradan! diye bağırdı, çocukluğunuzdan da, adiliklerinizden de bir daha söz etmeyin bana.</p>

  <p>Geri çekilmek istedi; ama sendeledi, düşmemek için sandalyeye tutundu. Yüzü büyümüş, dudakları şişmiş, gözleri dolu dolu olmuştu.</p>

  <p>Stepan Arkadyeviç hıçkıra hıçkıra ağlıyordu.</p>

  <p>— Doli! Çocukları düşün Tanrı aşkına, onların suçu ne? Suçlu olan benim, beni cezalandır. Kendimi affettirmek için ne yapabilirim, söyle yapayım. Her şeye hazırım! Suçluyum, ne kadar suçlu olduğumu anlatmaya sözcükler yetmez, biliyorum. Ama sen gene de affet beni, Doli!</p>

  <p>Darya Aleksandrovna oturdu. Stepan Arkadyeviç onun derin derin soluk aldığını duyuyor, içi sızlıyordu. Karısı bir şey söylemek için ağzını birkaç kez açacak olmuş; ama sesi çıkmamıştı. Stefan Arkadyeviç bekliyordu. Sonunda çıktı sesi:</p>

  <p>— Onlarla oynamak için anımsayacaksın sen çocuklarını, bense zavallıların mahvolduklarını düşüneceğim hep. Mahvolduklarını biliyorum...</p>

  <p>Bu cümlenin, son üç gün içinde kendi kendine birçok kez yinelediği cümlelerden biri olduğu belliydi.</p>

  <p>Karısının ona "sen" demesi üzerine Stepan Arkadyeviç sevgiyle baktı yüzüne, elinden tutmak için uzandı; ama Darya Aleksandrovna nefretle çekti elini.</p>

  <p>— Hep çocuklarımı düşüneceğim. Onları mahvolmaktan kurtarmak için yapamayacağım şey yoktur. Ama nasıl kurtarabileceğimi bilmiyorum. onları babalarından kaçırmakla mı, yoksa onları ahlâksız –evet, ahlâksız...– bir babanın yanında bırakmakla mı? Bütün bu... olanlardan sonra bir arada, bir çatının altında yaşayabilir miyiz, söyleyin! Olanak var mı böyle bir şeye? (Sesini yükselterek yineledi:) Söyleyin, olanak var mı? Kocam, çocuklarımın babası olan insan, onların mürebbiyesiyle yattıktan sonra...</p>

  <p>Stepan Arkadyeviç, ne söyleyeceğini kendi de bilmeden, acıklı bir sesle:</p>

  <p>— Ama elden ne gelir? dedi. Şimdi ne yapabilirim?</p>

  <p>Başını gittikçe daha çok öne eğiyordu. Darya Aleksandrovna iyice öfkelenmişti.</p>

  <p>— İğreniyorum sizden, tiksiniyorum! diye bağırdı. Gözyaşlarınızın sudan farkı yok benim için. Hiç sevmediniz beni. Kalp, soyluluk diye bir şey yok sizde. Tiksinti veriyorsunuz bana, yılan gibi görüyorum sizi karşımda, yabancı gibi... evet bütünüyle yabancısınız bana!</p>

  <p>Darya Aleksandrovna kendisi için çok korkunç olan bu yabancı sözcüğünü acı duyarak, nefretle söylemişti.</p>

  <p>Stepan Arkadyeviç karısına baktı, yüzündeki öfke korkuttu onu, şaşırttı. Ona acımasının karısını sinirlendirdiğinin farkında değildi. Darya Aleksandrovna kocasında sevgi yerine acıma buluyordu. Stepan Arkadyeviç, "evet," diye düşündü. "Nefret ediyor benden. Bağışlamayacak. "</p>

  <p>— Korkunç bir şey bu, korkunç, diye mırıldandı.</p>

  <p>Tam o anda yan odada bir çocuk –galiba düştüğü için– ağlamaya başladı. Darya Aleksandrovna kulak kesildi, yüzünü birden yumuşak bir anlatım kapladı. Nerede olduğunu, ne yapması gerektiğini bilemiyormuş gibi bir an düşündü, sonra hızla kalktı, kapıya yürüdü.</p>

  <p>Stepan Arkadyeviç, karısının, çocuğunun ağladığını duyunca yüzündeki değişikliği gördüğü zaman, "Ama çocuğumu seviyor," diye geçirdi içinden. "Benim çocuğumu seviyor. Öyleyse nasıl nefret edebilir benden?" Karısının arkasından yürüdü.</p>

  <p>— Doli, bir şey daha söylememe izin ver.</p>

  <p>— Peşimden gelirseniz hizmetçileri, çocukları, çağırırım buraya! Alçağın biri olduğunuzu öğrenirler! Ben ayrılıyorum bu evden, varın istediğiniz gibi yatın kalkın sevgilinizle!</p>

  <p>Kapıyı hızla çarparak çıktı.</p>

  <p>Stepan Arkadyeviç göğüs geçirdi. Yüzünü ovuşturdu. Sessiz adımlarla kapıya yürüdü. "Matyev düzeleceğini söylüyor; ama nasıl? Hiç sanmıyorum. Ah, ne müthiş, korkunç bir şey bu!" Karısının, "alçak", "sevgiliniz" sözcüklerini söylerken nasıl bağırdığını anımsayınca, "Ne öfkeydi o öyle, ne nefretti!" diye geçirdi içinden. Yüzde yüz duymuştur hizmetçiler. Korkunç bir şey bu, korkunç!" Kapıda bir an durdu, derin bir soluk alıp gözlerini sildikten sonra odadan çıktı.</p>

  <p>Günlerden cumaydı. Alman saatçi yemek odasında saatleri kuruyordu. Stepan Arkadyeviç bu çıplak başlı, çalışkan saatçi için eskiden yaptığı şakayı anımsadı: "Saatleri kurması için Tanrı onu doğuştan kurmuş," demişti. Gülümsedi bunu anımsayınca. Yerinde şakayı severdi Stepan Arkadyeviç. "Kim bilir, belki de düzelir," diye geçirdi içinden. Hoş bir sözcük şu düzelir. Arkadaşlara anlatmalı..."</p>

  <p>— Matyev, diye seslendi.</p>

  <p>Yanına gelen uşağa:</p>

  <p>— Mariya ile gidin, Anna Arkadyevna'ya bir oda hazırlayın, dedi.</p>

  <p>— Başüstüne efendim.</p>

  <p>Stepan Arkadyeviç kürklü paltosunu giyip kapıya koştu. Onu geçiren Matyev:</p>

  <p>— Yemeğe gelmeyecek misiniz? diye sordu.</p>

  <p>— Galiba.</p>

  <p>Stepan Arkadyeviç cebinden on ruble çıkarıp uşağa verirken ekledi:</p>

  <p>— Al bakalım şunu, gereken yerlere harcarsın. Yeter, değil mi? Matyev, arabanın kapısını kapayıp merdivenlere çıkarken:</p>

  <p>— Yetse de yetmese de idare etmek gerek, dedi.</p>

  <p>Darya Aleksandrovna bu arada çocuğu susturmuş, arabanın sesinden kocasının gittiğini anlayıp yatak odasına dönmüştü. Ev telaşından kaçıp sığındığı tek yer burasıydı. Çocuğun yanına çıktığı o birkaç dakikada bile İngiliz mürebbiyeyle Matryona Filimonovna, hemen yanıt bekleyen bir sürü soru sormuşlardı ona. Darya Aleksandrovna yalnızca gezmeye çıkarken çocuklara ne giydirsinler, sütlerini versinler mi, başka bir aşçı aratsınlar mı, gibi sorulara yanıt vermiş, sonra:</p>

  <p>— Ah, bırakın beni, bırakın, demişti.</p>

  <p>Yatak odasına dönüp kocasıyla konuşurken oturduğu koltuğa oturdu. Kemikli, ince parmaklarında yüzükler bol duran zayıf ellerini birbirine kenetleyip biraz önce kocasıyla arasında geçen konuşmayı düşünmeye başladı. "Gitti," diye düşündü. "O kadınla ilişkisi nasıl sona erdi acaba? Kim bilir, belki hâlâ görüşüyorlardır! Niçin sormadım ona bunu? Hayır, hayır, eskisi gibi yakın olamayız birbirimize artık! Aynı çatı altında yaşasak bile, bundan böyle iki yabancıyız. (Kendisi için korkunç bir anlamı olan bu sözcüğü üzerine basa basa bir kez daha yineledi.) Yabancıyız bundan böyle! Ah, ne çok seviyordum onu! Tanrım ne çok! Nasıl seviyordum! Şimdi sevmiyor muyum acaba? Eskisinden daha çok sevmiyor muyum onu? En korkunç olanı da bu zaten..." Sözünün sonunu getiremedi. Matryona Filimonovna uzatmıştı başını kapıdan.</p>

  <p>— Ne dersiniz efendim, kardeşime haber salayım mı? diye sordu. Yemeği hazırlasın bari, yoksa dünkü gibi altıya kadar aç kalacak çocuklar.</p>

  <p>— Pekâlâ, şimdi geliyorum. Taze süt almaya adam yolladınız mı?</p>

  <p>Darya Aleksandrovna böylece günlük işlere daldı, o telaş arasında da üzüntüsünü bir zaman için unuttu.</p>
</body>
</html>
