<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXIX</h2>

  <p>Anna'nın Rusya'ya dönmesinin nedenlerinden biri de oğlunu görmekti. İtalya'dan yola çıktıklarından bu yana, oğluyla görüşeceği düşüncesi her an heyecanlandırmıştı onu. Petersburg'a yaklaştıkça bu görüşmenin sevinci de, önemi de giderek büyümüştü gözünde. Bu görüşmeyi nasıl sağlayabileceğini sormuyordu kendine. Oğluyla aynı kentte bulunduktan sonra onunla görüşmesinin olağan, kolay olacağını sanıyordu. Ama Petersburg'a geldiklerinde toplum içindeki durumunu bütün çıplaklığıyla görmüş, oğluyla görüşmesinin güç olduğunu anlamıştı.</p>

  <p>İki gündür Petersburg'daydı. Oğlunu görmek düşüncesi bir an bile çıkmamıştı aklından. Ama hâlâ görememişti onu. Doğrudan eve, Aleksey Aleksandroviç ile karşılaşabileceği eve gitmeye hakkı olmadığını biliyordu. İçeri almayabilirlerdi onu. Hakaret edebilirlerdi. Kocasına yazmak, onunla ilişki kurmak... Bunu düşünmek bile acı veriyordu ona: Yalnızca, kocasını düşünmediği zamanlar huzur içinde hissediyordu kendini. Oğlunun nerede, ne zaman gezintiye çıktığını öğrenip onu uzaktan görmek yetmezdi ona. Bu görüşmeye kendisini öylesine hazırlamıştı ki, oğluna söyleyecek öylesine çok şeyi vardı, onu kucaklamayı, öpmeyi öylesine istiyordu ki... Seryoja'nın yaşlı dadısı yardım edebilirdi ona. Ne yapması gerektiğini söyleyebilirdi. Ama dadı Aleksey Aleksandroviç'in evinden çıkarılmıştı. Bu kararsızlık ve dadıyla ilişki kurmak çabaları içinde iki gün geçmişti.</p>

  <p>Anna, Aleksey Aleksandroviç ile Kontes Lidiya İvanovna arasındaki ilişkiyi öğrenince üçüncü gün Lidiya İvanovna'ya yazmaya karar vermişti. Üzerinde uzun süre çalışmasını gerektiren o mektupta oğlunu görmesine izin verilmesinin kocasının yüce gönüllülüğüne bağlı olduğundan bilerek söz etmişti. Mektubu kocasına gösterirlerse onun yüce gönüllü koca rolünü sürdürüp bu isteğini geri çevirmeyeceğini biliyordu.</p>

  <p>Mektubu götüren otel uşağı ona hiç beklemediği, en sert yanıtı, yanıt verilmeyeceği yanıtını getirmişti. Anna uşağı odasına çağırıp ondan her şeyi ayrıntılarıyla öğrendiği dakikadaki kadar küçülmüş hissetmemişti kendini ömründe. Uşak uzun süre yanıt beklemişti. Sonra yanıt verilmeyeceğini söylemişlerdi ona. Anna, küçülmüş, hakarete uğramış hissediyordu kendini. Ama Kontes Lidiya İvanovna'nın da kendi açısından haklı olduğunu biliyordu. Buna bir başına katlanmak zorunda olması acısını daha da artırıyordu. Vronski ile paylaşamazdı acısını. Paylaşmak da istemiyordu. Onun mutsuzluğunun başlıca nedeni olan Vronski, onun oğluyla görüşmesi konusunu önemsemeyebilirdi. Bunu biliyordu Anna. Onun acısını Vronski'nin bütün derinliğiyle hiçbir zaman anlayamayacağını, bu konu açılınca takınacağı soğuk tavır yüzünden ondan nefret edeceğini biliyordu. Dünyada en çok korktuğu buydu. Bu yüzden oğluyla ilgili her şeyi gizliyordu ondan.</p>

  <p>Bütün günü odasında, oğluyla görüşme yollarını araştırarak geçirdikten sonra kocasına yazmaya karar vermişti. Lidiya İvanovna'nın mektubunu getirdiklerinde, kocasına yazdığı mektubu tamamlamıştı bile. Kontesin susması, mektubuna yanıt vermemesi biraz yumuşatmış, yatıştırmıştı Anna'yı. Ama bu mektup, bu satırlar arasında okuduğu şeyler onu öylesine sinirlendirmiş, bu nefret ona, oğluna beslediği haklı, tutku dolu şefkatin yanında öylesine çirkin görünmüştü ki, kendini suçlamayı bırakıp başkalarından nefret etmeye başlamıştı.</p>

  <p>"Bu soğukluk, bu yapmacık!" diyordu kendi kendine. "Onların istedikleri bana hakaret etmek. Çocuğa da acı çektirmek! Boyun mu eğeceğim buna? Asla! Kontes denen o kadın benden daha kötüdür. Hiç değilse yalan söylemiyorum ben." Kararını vermişti. Devrisi gün, Seryoja'nın doğum günü kocasının evine gidecekti. Uşakları parayla satın alacak, yalan söyleyecek; ama ne pahasına olursa olsun oğlunu görecek, zavallı çocuğu kuşattıkları o çirkin yalan çemberini parçalayacaktı.</p>

  <p>Bir arabaya binip oyuncak mağazasına gitti. Bir sürü oyuncak aldı. Ne yapacağını planladı aklında. Aleksey Aleksandroviç kalkmadan, sabah erken, saat sekizde gidecekti eve. Onu içeri almaları için kapıcıyla uşağa vereceği parayı elinde tutacaktı. Peçesini kaldırmadan, kendisini Seryoja'nın vaftiz babasının, doğum gününü kutlaması için yolladığını, görevinin oyuncakları çocuğun karyolasının yanına koymak olduğunu söyleyecekti. Oğluna söyleyeceği sözleri hazırlamamıştı yalnızca. Bu konuda çok düşünmüştü; ama söyleyecek bir şey bulamamıştı.</p>

  <p>Sabah saat sekizde kiralık bir faytondan inip eski evinin ana kapısını çaldı.</p>

  <p>Henüz giyinmemiş Kapitoniç sırtında paltosu, ayaklarında lastik pabuçları, pencereden tam kapının önünde duran yüzü örtülü hanımefendiye baktı.</p>

  <p>— Gidip bak bakalım ne istiyor? dedi. Bir hanımefendi...</p>

  <p>Anna'nın tanımadığı temiz pak bir delikanlı olan kapıcı yardımcısı kapıyı açar açmaz içeri daldı. Manşonunun içinden üç rublelik bir kâğıt para çıkarıp delikanlının eline tutuşturdu.</p>

  <p>— Seryoja... Sergey Alekseyeviç, diye mırıldandı.</p>

  <p>Yürümüştü ki, kapıcı yardımcısı elindeki paraya şöyle bir baktıktan sonra öteki camlı kapının önünde durdurdu onu.</p>

  <p>— Kimi görmek istiyorsunuz? diye sordu.</p>

  <p>Anna, delikanlının ne dediğini duymadı. Karşılık da vermedi.</p>

  <p>Yabancı hanımefendinin şaşkınlığını fark eden Kapitoniç kendi geldi. Cam kapıyı açtı, ne istediğini sordu.</p>

  <p>— Prens Skorodumof'tan Sergey Alekseyeviç'e geliyorum dedi Anna. Kapıcı, Anna'nın peçeyle örtülü yüzüne dikkatli dikkatli baktı.</p>

  <p>— Küçük bey kalkmadılar daha, dedi.</p>

  <p>Anna, dokuz yıl yaşadığı evin hiç değişmeyen antresinin onu öylesine etkileyeceğini düşünmemişti. Tatlı, acı anılar birbiri ardından doldurdular ruhunu. Niçin burada olduğunu bir an unuttu.</p>

  <p>Kapitoniç kürkünü alırken:</p>

  <p>— Bekleyecek misiniz efendim? diye sordu.</p>

  <p>Kürkünü aldıktan sonra yakından yüzüne bakınca tanıdı onu. Bir şey söylemeden öne eğilerek selam verdi.</p>

  <p>— Buyrun efendim, dedi.</p>

  <p>Anna bir şey söylemek istedi. Ama sesi çıkmadı. Bakışında suçlu bir yalvarma, sessizce baktı ihtiyarın gözlerinin içine. Çabuk, yumuşak adımlarla merdivene yürüdü. Kapitoniç iyice öne eğilmiş, lastik pabuçlarını basamaklara çarpa çarpa koşarak yetişti arkasından.</p>

  <p>— Öğretmen orada. Giyinik değildir belki. Haber vereyim.</p>

  <p>Anna, ihtiyarın ne dediğini anlamadan çıkıyordu tanıdık merdivenlerden. Kapıcı soluk soluğa:</p>

  <p>— Buradan buyrun efendim, soldan, diyordu. Kusura bakmayın, dağınık ortalık. Kendileri şimdi eski oturma odasına taşınmış bulunuyorlar. Çok afedersiniz, biraz bekleyiniz, önce ben bir bakayım.</p>

  <p>Kapitoniç önden koştu. Yüksek bir kapıyı açıp içeri girdi. Anna durup bekledi. Kapıcı döndü.</p>

  <p>— Kendileri yeni uyandılar, dedi.</p>

  <p>Kapıcı bunu söylediği anda Anna bir çocuk esnemesi duymuştu. Yalnız bu sesten tanımıştı oğlunu. Görür gibi olmuştu onu.</p>

  <p>— Bırak ben geçeyim, bırak, sen git, dedi.</p>

  <p>Yüksek kapıdan girdi. Sağda bir karyola vardı. Karyolada yeni kalkmış, geceliğinin önü açık bir çocuk oturuyor, gerinerek esnemesini tamamlıyordu. Dudakları, tam birleşecekleri anda mutlu, uykulu bir gülümsemeyle kıvrıldılar. Çocuk dudaklarında bu gülümseme, yavaşça, tatlı tatlı sırtüstü yeniden yatağa bıraktı kendini.</p>

  <p>Anna sessizce yaklaştı.</p>

  <p>— Seryoja, diye fısıldadı.</p>

  <p>Oğlunu düşünürken, içinde büyük bir sevginin kabardığı son zamanlarda Anna onu en çok sevdiği haliyle dört yaşındaki haliyle getiriyordu gözünün önüne. Oysa Seryoja şimdi, onun bıraktığı zamanki gibi bile değildi. Dört yaşındaki halinden daha da uzaklaşmış, boy atmış, zayıflamıştı. Neydi bu? Yüzü ne kadar süzülmüştü öyle! Ne kısaydı saçları! Kolları ne uzundu! Onu bıraktığından bu yana ne çok değişmişti! Ama gene de Seryoja'ydı bu. Başının biçimiyle, dudaklarıyla, yumuşacık boynuyla, geniş omuzcuklarıyla Seryoja'ydı.</p>

  <p>Çocuğun tam kulağının dibinde bir kez daha:</p>

  <p>— Seryoja! diye fısıldadı.</p>

  <p>Seryoja, dirseğine dayanarak doğruldu. Saçları karmakarışık başını bir şey arıyormuş gibi bir o yana, bir bu yana çevirdi. Gözlerini açtı sonra. Karşısında kıpırdamadan duran annesine sessiz, soru dolu bakışlarla birkaç saniye baktı, sonra ansızın mutlu bir gülümseme belirdi dudaklarında. Kendiliklerinden kapanan gözlerini yeniden kapayıp attı kendini gene... ama bu kez arkaya değil, annesine doğru, onun kollarının arasına.</p>

  <p>Anna, oğlunun yumuşacık bedenini kolları arasında sıkarak tıkanacak gibi:</p>

  <p>— Seryoja! diye mırıldandı. Yavrum benim!</p>

  <p>Seryoja bedeninin her yeri annesinin kollarına değsin diye, kıpırdanıp dururken:</p>

  <p>— Anneciğim! dedi.</p>

  <p>Gözleri hâlâ kapalı, uykulu gülümseyerek. Tombul kollarını karyolanın arkalığından kurtarıp annesinin boynuna doladı, iyice sokuldu ona. Yalnız çocuklarda olan o tatlı uyku kokusuna, sıcaklığına boğdu onu. Yüzünü onun boynuna, omuzlarına sürmeye başladı. Gözlerini açıp:</p>

  <p>— Biliyordum, dedi. Bugün doğum günüm. Geleceğini biliyordum. Hemen kalkıyorum.</p>

  <p>Böyle söyler söylemez uykuya daldı gene.</p>

  <p>Anna tutkuyla bakıyordu oğluna. Ayrıldıklarından bu yana onun ne çok büyüdüğünü, değiştiğini görüyordu. Onun, yorganın altından çıkmış çıplak, şimdi kocaman olmuş ayaklarını bir tanıyor, bir tanıyamıyordu. Bu süzülmüş yanaklar, eskiden öylesine sık sık öptüğü ensesindeki kısa kesilmiş bukle bukle saçlar yabancı değillerdi ona. Bütün bunlara bir bir dokunuyor, bir şey söyleyemiyordu: Hıçkırıklar düğümlenivermişti boğazında.</p>

  <p>Seryoja iyice uyandıktan sonra:</p>

  <p>— Niçin ağlıyorsun anneciğim? dedi.</p>

  <p>Sesini yükseltip ağlamaklı:</p>

  <p>— Anne, niçin ağlıyorsun? diye yineledi.</p>

  <p>— Ağlamayacağım... Sevinçten ağlıyorum. Çoktandır görmemiştim seni. Ağlamayacağım, ağlamayacağım.</p>

  <p>Hıçkırıklarını bastırmaya çalışıyordu Anna. Başını öte yana çevirdi. Bir süre susup kendini toparladıktan sonra:</p>

  <p>— Hadi giyin artık, geç oldu, dedi.</p>

  <p>Oğlunun elini bırakmadan, karyolasının hemen yanındaki giysilerinin hazır beklediği sandalyeye oturdu. Sakin, neşeli görünmeye çalışıyordu.</p>

  <p>— Ben olmadan nasıl giyiniyorsun bakalım? Nasıl... diye başlamak istedi.</p>

  <p>Ama konuşmasını sürdüremedi. Başını öte yana çevirdi gene.</p>

  <p>— Soğuk suyla yıkanmıyorum. Babam istemiyor. Vasiliy Lukiç'i görmedin mi? Şimdi gelir. Giysilerimin üzerine oturmuşsun!</p>

  <p>Seryoja kahkahayla gülmeye başladı. Anna dönüp yüzüne baktı, gülümsedi.</p>

  <p>Seryoja gene annesinin kollarına attı kendini kucakladı onu.</p>

  <p>— Canım anneciğim! dedi. Annem benim!</p>

  <p>Ancak şimdi, annesinin gülümsemesini gördükten sonra anlamıştı olup biteni. Annesinin başındaki şapkayı çıkarırken:</p>

  <p>— Şunu çıkar! dedi.</p>

  <p>Sonra, annesi şapkasız kalınca, onu yeni görmüş gibi, öpmek için bir kez daha atıldı boynuna.</p>

  <p>— Ee, söyle bakalım, ne düşünüyordun benim için? Öldüğümü düşünmedin ya?</p>

  <p>— Hiçbir zaman inanmadım.</p>

  <p>— İnanmadın mı? Yavrum!</p>

  <p>Seryoja, en çok sevdiği sözü yineledi:</p>

  <p>— Biliyordum, biliyordum!</p>

  <p>Sonra annesinin, saçlarını okşadığı elini tutup avuç içini dudaklarının üzerine bastırdı, öpmeye başladı.</p>
</body>
</html>
