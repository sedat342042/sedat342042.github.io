<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVI</h2>

  <p>Yazlık evin odalarında kapıcılar, bahçıvanlar, uşaklar dolaşıyor, eşyalarını taşıyorlardı. Dolaplarla komodinlerin gözleri açıktı. Sicim almak için iki kez adam yollamışlardı dükkâna. Gazete kâğıtları yerlerde dolaşıyordu. İki sandık, çantalar, denk yapılmış battaniyeler antreye taşınmıştı. Kupa arabasıyla kiralık iki araba kapıda bekliyordu. Annuşka avluya giren bir arabanın sesine dikkatini çektiğinde, hazırlanma telaşından iç huzursuzluğunu unutmuş Anna, odasında masanın yanında ayakta duruyor, yol çantasını hazırlıyordu. Anna pencereden baktı, dış merdivenin başında Aleksey Aleksandroviç'in kapının zilini çalmakta olan odacısını gördü.</p>

  <p>— Git bak bakalım neymiş? dedi.</p>

  <p>Her şeye hazır bir soğukkanlılıkla, ellerini dizlerinin üzerine koyup koltuğa oturdu. Uşak, üzeri Aleksey Aleksandroviç'in elyazısıyla yazılı kalın bir zarf getirdi. Uşak:</p>

  <p>— Odacıya yanıt beklemesi emredilmiş, dedi.</p>

  <p>Anna:</p>

  <p>— Peki, dedi.</p>

  <p>Uşak çıkar çıkmaz, Anna titreyen parmaklarıyla açtı zarfı. Bantlanmış bir deste kâğıt para düştü içinden. Mektubu çıkarıp sonundan okumaya başladı. <i>"Taşınmanız için gerekli emirleri vereceğim. Bu dileğimin yerine getirilmesine büyük önem verdiğimi unutmamanızı dilerim."</i> Sondan birkaç cümle daha okudu. Sonra baştan başlayıp sonuna dek okudu, bir daha okudu. Bitirince sırtında soğuk bir ürpertinin dolaştığını, onu hiç ummadığı bir felaketin beklediğini hissetti.</p>

  <p>Kocasına söylediklerine sabah pişmandı, yalnız bir şey istiyordu: Nasıl olursa olsun, bunu söylememiş olmayı. İşte bu mektup bu sözleri söylenmemiş kabul ediyor, ona istediği şeyi veriyordu. Ama bu mektup şimdi ona, aklına getirebileceği her şeyden korkunç görünüyordu.</p>

  <p>"Haklı! Haklı!" diye mırıldandı. Her zaman haklıydı anlaşılan.</p>

  <p>İyi bir Hıristiyandır o, yüce gönüllüdür! Evet, aşağılık, iğrenç bir insan! Benden başka hiç kimse de anlayamıyor bunu, bilmiyor? Ben de kimseye söyleyemiyorum. Dini de ahlâkı da bütün, dürüst, zeki bir insan olduğunu söylüyorlar. Ama benim gördüğümü göremiyorlar. Sekiz yıl yaşamımı nasıl zehir ettiğini, ruhumda canlı ne varsa hepsini nasıl öldürdüğünü bilmiyorlar... benim de aşka, sevgiye gereksinimi olan canlı bir kadın olduğumu bir kez bile aklına getirmediğinden haberleri yok. Adım başı beni küçük düşürdüğünü, bundan çok hoşlandığını bilmiyorlar. Bu yaşayışımın iyi olduğuna kendimi inandırmaya çalışan ben değil miyim? Kocamı sevmem olmayacak bir şeyken, onu da, oğlumu da sevmeye çalışan ben değil miyim? Ama zaman geldi, kendimi artık aldatmayacağımı, suçlu olmadığımı, beni Tanrı'nın böyle yarattığını, sevmemin, yaşamamın gerektiğini anladım. Ama şimdi ne olacak? Beni ya da onu öldürseydi katlanırdım... Her şeye katlanır, her şeyini hoş görürdüm; ama hayır, o...</p>

  <p>"Nasıl hiç düşünemedim bunu yapacağını? Onun aşağılık yaradılışına yaraşan budur. O haklı olacak gene. Beni, mahvolmuş bir kadını da daha çok ezecek, daha çok mahvedecek..."</p>

  <p>Kocasının mektubundaki bir cümleyi anımsadı: Sizi de oğlunuzu da nelerin beklediğini tahmin edersiniz. "Oğlumu elimden almakla tehdit ediyor beni. Onların aptalca yasalarına göre olabilir de bu belki. Ama bunu niçin söylediğini bilmiyor muyum sanki? Oğluma beslediğim sevgiye inanmıyor ya da (her zaman alay ettiği gibi) küçümsüyor da bu duygumu; ama oğlumu bırakamayacağımı, oğlumdan ayrıyken, sevdiğim insanın yanında bile yaşamın benim için bir anlamı olamayacağını biliyor. Oğlumu bırakıp ondan kaçarsam kötü, iğrenç bir Kadın gibi davranmış olacağımı da; bunu yapacak gücü kendimde bulamayacağımı da biliyor."</p>

  <p>Mektuptan başka bir cümle anımsadı: Evlilik yaşamımız şimdiye dek olduğu gibi sürmelidir. "Şimdiye dek de çekilmezdi bu yaşam, hele son zamanlarda korkunçtu. Şimdi nasıl olacak? Hepsini biliyor bunların. Soluk aldığım, sevdiğim için pişmanlık duyamayacağımı biliyor. Bu yaşamın yalandan, kendi kendimizi aldatmaktan başka bir şey olmayacağını biliyor. Ama bana acı çektirmeyi sürdürmesi gerek. Tanrım onu, balığın suyu sevdiği gibi onun da yalandan hoşlandığını, onun içinde yüzdüğünü biliyorum. Ama bu hazzı tatmasına fırsat vermeyeceğim. Beni düşürmeyi düşündüğü yalan ağını parçalayacağım. Ne olursa olsun! Her şey yalandan, kendi kendimi aldatmaktan güzeldir."</p>

  <p>"Ama nasıl? Tanrım! Benim kadar mutsuz bir kadın olmuş mudur acaba?"</p>

  <p>Gözyaşlarını tutup fırladı oturduğu yerden. Yüksek sesle:</p>

  <p>— Evet, parçalayacağım bu ağı, parçalayacağım! dedi.</p>

  <p>Kocasına başka bir mektup yazmak için yazı masasının yanına gitti. Ama bir şeyi parçalayacak, ne denli sahte çirkin olursa olsun, eski durumundan kurtulacak gücünün olmayacağını hissetmeye başlamıştı ruhunun derinliklerinde.</p>

  <p>Masaya oturdu; ama yazmaya başlamadan kollarını masanın üzerine yatırıp başını üzerine koydu, çocuk gibi içini çeke çeke, bütün bedeni sarsıla sarsıla ağlamaya başladı. Açıklığa kavuşma, durumunun belli olma umudunun temelli yok olmasına ağlıyordu. Her şeyin eskisi gibi, hatta eskisinden beter olacağını biliyordu. O sabah ona öylesine değersiz görünen sosyetedeki durumunun onun için çok daha değerli olduğunu; bu durumunu, kocasını, çocuğunu terk edip âşığına giden aşağılık bir kadın durumuna değişemeyeceğini; ne denli uğraşırsa uğraşsın, olduğundan güçlü olamayacağını hissediyordu. Özgür aşkı tatmayacaktı hiçbir zaman. Yaşamını birleştiremeyeceği bekâr, yabancı bir erkekle yüz kızartıcı bir ilişki kurmak için kocasını aldatan, suçlunun her an ortaya çıkması tehdidiyle karşı karşıya olan suçlu bir kadın olarak kalacaktı. Bunun böyle olacağını biliyordu. Bu öylesine korkunç bir şeydi ki, sonunun neye varacağını düşünemiyordu bile. Cezalandırılmış çocuklar gibi hıçkıra hıçkıra ağlıyordu.</p>

  <p>Uşağın yaklaşmakta olan ayak sesini duyunca kendine geldi. Yüzünü kapayıp yazıyormuş gibi yaptı. Uşak:</p>

  <p>— Odacı yanıtı bekliyor efendim, dedi.</p>

  <p>— Yanıtı mı? diye sordu Anna. Ha, evet, beklesin... Hazır olunca haber veririm.</p>

  <p>"Ne yapabilirim?" diye düşünüyordu. "Yalnız başıma ne karar verebilirim? Ne biliyorum? Ne istiyorum? Neyi özlüyorum?" Ruhunda ikileşmenin başladığını hissetti gene. Bu duygusu gene korku verdi ona. Onu kendi kendini düşünmekten uzaklaştırabilecek, ona bir şeyler yaptıracak ilk düşünceye sarıldı. "Aleksey'i (Vronski'ye içinden Aleksey derdi) görmeliyim. Ne yapmam gerektiğini bana yalnız o söyleyebilir. Betsi'ye gideyim, orada görürüm onu belki." Anna, dün Vronski'ye bugün için Prenses Tverskaya'ya gitmeyeceğini söylediğinde Vronski'nin, o gelmeyeceği için kendisinin de gitmeyeceğini söylediğini unutmuştu. Kocasına kısaca şöyle yazdı: "Mektubunuzu aldım. A." Zili çaldı, zarfı uşağa verdi. Odaya giren Annuşka'ya:</p>

  <p>— Gitmiyoruz, dedi.</p>

  <p>— Hiç mi?</p>

  <p>— Hayır. Yarına kadar eşyaları çözmeyin, araba da beklesin. Prensese gideceğim.</p>

  <p>— Hangi giysinizi hazırlayayım?</p>
</body>
</html>
