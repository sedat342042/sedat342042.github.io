<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXXII</h2>

  <p>Vronski otele döndüğünde Anna gelmemişti henüz. Öğrendiğine göre, o gittikten hemen sonra bir bayan gelmiş, o, bayanla birlikte gitmişti. Anna'nın nereye gittiğini söylemeden gitmesi, bu saate kadar dönmemiş olması, sabah da ona haber vermeden bir yere gitmiş olması... bütün bunlar Anna'nın sabahki tuhaf heyecanına, Yaşvin'in yanında oğlunun resimlerini Vronski'nin elinden hışımla çekip alışının anısına eklenince, düşünmeye zorluyordu Vronski'yi. Anna ile konuşmaya, ondan bu durumu açıklığa kavuşturmasını istemeye karar vermişti. Anna'nın salonunda oturmuş bekliyordu. Ama yalnız dönmedi Anna. Yanında, yaşlı bir kız olan halası Prenses Oblonskaya vardı. Sabah gelen bayandı bu. Birlikte alışverişe çıkmışlardı. Anna Vronski'nin yüzündeki telaşı, soru dolu anlatımı görmezlikten gelip bu sabah neler aldığını ona neşeli neşeli anlatıyordu. Anna'da bir değişikliğin olduğunun farkındaydı Vronski. Kaçamak olarak onun üzerinde kısa bir an durdurduğu gözlerinde aşırı bir dikkat sezinlemişti. Konuşmasında da, hareketlerinde de –yakınlaşmalarının ilk döneminde Vronski'yi öylesine çeken; ama şimdi onu endişeye düşüren, korkutan– o sinirli çabukluk, o incelik, o zarafet vardı.</p>

  <p>Sofra dört kişilik hazırlanmıştı. Hep birlikte küçük yemek odasına geçmeye hazırlanıyorlardı ki, Tuşkeviç, Prenses Betsi'den Anna'ya bir haberle geldi. Prenses hastalığı nedeniyle vedalaşmaya gelemediği için Anna'dan özür diliyor. Anna'nın altı buçukla dokuz arasında ona uğramasını rica ediyordu. Vronski, Anna'nın orada hiç kimseyle karşılaşmaması için gerekli önlemlerin alınmış olduğunu gösteren bu saat belirtilmesi karşısında yan gözle Anna'ya baktı. Ama Anna hiçbir şeyin farkında değilmiş gibi, belli belirsiz gülümseyerek:</p>

  <p>— Özellikle altı buçukla dokuz arasında gelemeyeceğim için çok üzgünüm, dedi.</p>

  <p>— Prenses çok üzülecek buna.</p>

  <p>— Ben de üzüldüm.</p>

  <p>Tuşkeviç:</p>

  <p>— Patti'yi dinlemeye gidiyorsunuz kuşkusuz? diye sordu.</p>

  <p>— Patti'yi mi? İyi anımsattınız. Bir loca bulabilecek olsam giderdim.</p>

  <p>Tuşkeviç:</p>

  <p>— Ben bulabilirim size! dedi.</p>

  <p>— Çok minnettar olurdum, çok. Yemeği bizle yemek ister miydiniz?</p>

  <p>Vronski belli belirsiz kaldırdı omuzlarını. Anna'nın ne yapmak niyetinde olduğunu hiç mi hiç anlamıyordu. Şu ihtiyar prensesi ne diye getirmişti buraya, Tuşkeviç'in yemeğe kalmasını niçin istemişti. En tuhafı da, loca bulması için niçin yolluyordu onu? Bütün sosyetenin hazır bulunacağı Patti'nin galasına gitmesi içinde bulunduğu bu durumda düşünülebilecek bir şey miydi? Vronski ciddi, dikkatle baktı Anna'nın yüzüne. Anna, Vronski'nin bir anlam veremediği –ne neşeli ne de umutsuz– aynı meydan okuyan bakışıyla karşılık verdi ona. Yemekte aşırı neşeliydi Anna. Hem Tuşkeviç'e hem Yaşvin'e cilve yapıyordu sanki. Yemekten kalkıldıktan sonra Tuşkeviç loca bulmaya gitti. Vronski de sigara içmek için dışarı çıkan Yaşvin ile kendi dairesine indi. Yaşvin ile bir süre oturduktan sonra koşarak üst kata çıktı. Anna, Paris'te diktirdiği, göğsü açık, kadife süslü parlak ipek tuvaletini giymiş, başına yüzünü çevreleyen, parlak güzelliğini iyice ortaya çıkaran zengin, beyaz dantelini koymuştu bile.</p>

  <p>Vronski, Anna'ya bakmamaya çalışarak:</p>

  <p>— Sahiden gidiyor musunuz tiyatroya? diye sordu.</p>

  <p>Anna, Vronski'nin ona bakmamasına gene gücenmiş:</p>

  <p>— Niçin korkmuş gibi soruyorsunuz? dedi. Niçin gitmeyecekmişim?</p>

  <p>Vronski'nin dediğinin ne anlama gediğini anlamamış gibiydi. Vronski yüzünü buruşturdu.</p>

  <p>— Herhangi bir neden yok elbette, dedi.</p>

  <p>Anna, Vronski'nin ses tonundaki gizli alayı anlamazlıktan gelip parfümlü uzun eldivenini sakin sakin kıvırırken:</p>

  <p>— Ben de aynı şeyi söylüyorum işte, dedi.</p>

  <p>Vronski, Anna'yı uyarmaya çalışarak, tıpkı bir zamanlar kocasının ona söylediği gibi:</p>

  <p>— Anna, Tanrı aşkına! Neyin var? dedi.</p>

  <p>— Neden söz ettiğinizi anlayamıyorum.</p>

  <p>— Tiyatroya gitmenizin olanaksız olduğunu biliyorsunuz.</p>

  <p>— Sebep? Yalnız gitmiyorum. Prenses Varvara giyinmeye gitti. O da benimle geliyor.</p>

  <p>Vronski umutsuzluk, şaşkınlık içinde omuz silkti.</p>

  <p>— Ama bilmiyor musunuz... diye başlayacak oldu.</p>

  <p>Anna bağırırcasına kesti sözünü:</p>

  <p>— Hayır, hiçbir şeyi bilmek istemiyorum! İstemiyorum. Yaptığıma pişman mıyım? Hayır, gene de hayır. Her şeye yeni baştan başlamam gerekse, gene aynısını yapardım. Bizim için benimle sizin için önemli olan tek şey vardır: Birbirimizi sevip sevmediğimiz. Düşünülecek tek şey budur. Neden ayrı yaşıyoruz burada, görüşmüyoruz? Niçin gidemezmişim tiyatroya?</p>

  <p>Anna, gözlerinde tuhaf, Vronski'nin anlayamadığı bir parıltıyla baktı yüzüne, Rusça sürdürdü konuşmasını:</p>

  <p>— Seni seviyorum. Sen değişmemişsen gerisi vızgelir bana. Niçin bakmıyorsun yüzüme?</p>

  <p>Vronski, Anna'nın yüzüne baktı. Onun yüzünün bütün güzelliğini, ona her zaman yakışan süsünü gördü. Ama şimdi Vronski'yi sinirlendiren, onun güzelliğiyle inceliğiydi. Sesinde yumuşak bir yalvarış; ama bakışı soğuk, gene Fransızca:</p>

  <p>— Duygum değişmez benim, dedi. Biliyorsunuz bunu. Ama rica ediyorum gitmeyin, yalvarıyorum.</p>

  <p>Anna onun ne dediğini duymuyor, yalnız bakışındaki soğukluğu görüyordu. Sinirli bir sesle:</p>

  <p>— Ben de niçin gitmemeliyim, onu açıklamanızı rica ediyorum, dedi.</p>

  <p>— Çünkü bu sizin...</p>

  <p>Ne söyleyeceğini şaşırdı Vronski. Anna:</p>

  <p>— Hiçbir şey anlamıyorum, dedi. Yaşvin <i>n'estpas compromettant.</i><a href="../Text/Section0260.xhtml#Footnote0092" id="Feedback0092"><sup>[92]</sup></a> Prenses Varvara'nın da başkalarından geri kalan yanı yok. Hah işte, kendisi de geldi.</p>
</body>
</html>
