<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IV</h2>

  <p>Aleksey Aleksandroviç evinin kapısında Vronski ile karşılaştıktan sonra, önceden karar verdiği gibi, İtalyan operasına gitti. İkinci perdenin sonuna dek kaldı orada. Görmek istediği kimseleri gördü. Eve döndüğünde dikkatle gözden geçirdi askıyı. Orada asker kaputunun olmadığını görünce her zaman yaptığı gibi, odasına geçti. Ama her zaman yaptığının tersine, yatmadı, gecenin üçüne dek bir aşağı bir yukarı dolaştı odasında. Yakışıksız davranan, ileri sürdüğü tek koşula, sevgilisiyle evde görüşmemek koşuluna uymak istemeyen karısına duyduğu öfke huzur vermiyordu ona.</p>

  <p>Anna uymamıştı onun isteğine, o da cezalandırmalıydı onu, tehdidini gerçekleştirmeliydi: Boşanma isteğinde bulunmalı, oğlunu ondan ayırmalıydı. Bu işin güçlüklerinin hepsini biliyordu Aleksey Aleksandroviç. Ama bunu yapacağını söylemişti bir kez, şimdi de gerçekleştirmek zorundaydı. Kontes Lidiya İvanovna içinde bulunduğu durumdan en iyi kurtuluş yolunun boşanmak olduğunu çıtlatmıştı ona. Ayrıca, son zamanlarda boşanma işlemleri düzene girmiş, kusursuz yürütülmeye başlanmıştı. Aleksey Aleksandroviç formalite güçlüklerini yenebileceğini umuyordu. Üstelik, felaket bir başına da gelmiyordu. Güneydeki azınlıklar, Zaraysk ili tarlalarının sulanması işi görevinde Aleksey Aleksandroviç'in birçok tatsızlıkla karşılaşmasına neden olmuşlardı. Son günlerde sinirleri çok bozuktu.</p>

  <p>Bütün gece uyuyamadı. Öfkesi giderek artarak sabah en yüksek düzeye varmıştı. Çabucak giyindi. Karısının kalktığını öğrenince, öfke dolu bir bardak taşıyormuş da, içindekini dökmekten korkuyormuş, aynı zamanda, öfkesini de, karısıyla konuşması için ona gerekli enerjisini de kaybetmek istemiyormuş gibi karısının odasına girdi.</p>

  <p>Kocasını her şeyiyle tanıdığını sanan Anna, odaya girdiğinde onu yüzünü görünce, şaşırdı bir anda. Alnı kırış kırıştı Aleksey Aleksandroviç'in. Gözleri, Anna'nın bakışından kaçarak, can sıkıntısı dolu bir bakışla tam karşıya bakıyorlardı. Ağzı küçümsemeyle sımsıkı kapalıydı. Yürüyüşünde, hareketlerinde, sesinde karısının şimdiye dek onda hiç görmediği bir kararlılık, bir kesinlik vardı. Aleksey Aleksandroviç odaya girdi, karısına selam vermeden doğru onun yazı masasına yürüdü, anahtarı alıp gözü açtı.</p>

  <p>— Ne istiyorsunuz? diye bağırdı Anna.</p>

  <p>— Aşığınızın mektuplarını.</p>

  <p>Anna gözü kaparken:</p>

  <p>— Burada yoklar, dedi.</p>

  <p>Ama onun gözü kapamak istemesinden Aleksey Aleksandroviç tahmininde yanılmadığını anlamıştı. Anna'nın elini kaba bir hareketle itip karısının en önemli kâğıtlarını koyduğunu bildiği çantayı aldı. Anna çantayı kapmak istedi elinden; ama Aleksey Aleksandroviç itti onu. Çantayı koltuğunun altına sıkıştırıp:</p>

  <p>— Oturun, dedi. Sizinle konuşmalıyım.</p>

  <p>Çantayı koltuğunun altında öyle sıkıyordu ki, omzu yukarı kalkmıştı. Anna bir şey söylemeden, şaşkınlıkla, korkuyla bakıyordu ona. Aleksey Aleksandroviç:</p>

  <p>— Aşığınızı eve almanıza izin vermeyeceğimi söylemiştim size, dedi.</p>

  <p>— Onu görmem gerekiyordu, çünkü...</p>

  <p>Bir bahane uyduramadığı için durdu Anna. Aleksey Aleksandroviç:</p>

  <p>— Bir kadının, âşığını ne gibi nedenlerle görmesi gerektiğinin ayrıntıları ilgilendirmez beni, dedi.</p>

  <p>Anna'nın yüzü birden kızardı.</p>

  <p>— Yalnız şunu istiyordum... (Kocasının bu kabalığı sinirlendirmişti onu, cesaretlendirmişti.) Bana hakaret etmenizin çok kolay olduğunun farkında değil misiniz yoksa?</p>

  <p>— Ancak onurlu bir erkeğe, onurlu bir kadına hakaret edebilir insan; ama hırsıza hırsız olduğunu söylemek <i>la constatation d'un jait'</i>dir<a href="../Text/Section0260.xhtml#Footnote0068" id="Feedback0068"><sup>[68]</sup></a> yalnızca.</p>

  <p>— Gaddarlığınızın bu yanından haberim yoktu...</p>

  <p>— Arlının onurlu sığmağını karısına yalnızca bir koşulla, çirkin kaçmayacak biçimde davranması koşuluyla vererek ona her türlü serbestliği tanıyan bir kocanın bu davranışına gaddarlık diyorsunuz. Bu gaddarlık mıdır sizce?</p>

  <p>Anna öfkeyle:</p>

  <p>— Gaddarlıktan da beterdir, diye bağırdı. Öğrenmek istiyorsanız söyleyeyim, alçaklıktır!</p>

  <p>Ayağa kalktı, kapıya yürüdü. Aleksey Aleksandroviç iri parmaklarıyla bileğinden tuttu. Bileğini öyle sıkmıştı ki, bileziğinin kırmızı izi kalmıştı elinde. Zorla oturttu onu. Şimdi her zamankinden daha ince, cırlak sesiyle:</p>

  <p>— Hayır! diye bağırdı. Alçaklık mı? Bu sözcüğü kullanmak istiyorsanız şunu bilmelisiniz ki alçaklık, âşığı için kocasını da oğlunu da gözü görmezken kocasının ekmeğini yemeyi sürdürmektir.</p>

  <p>Anna başını önüne eğdi. Dün âşığına asıl kocasının o olduğunu, kocasınınsa gereksiz bir kişi olduğunu söylerken, bunu aklının ucundan bile geçirmemişti. Aleksey Aleksandroviç'in sözlerinin çok doğru olduğunu düşünüyordu. Alçak sesle, yalnızca:</p>

  <p>— Durumumu, benim gördüğümden kötü anlatamazsınız bana, dedi. Ama niçin söylüyorsunuz bütün bunları?</p>

  <p>Aleksey Aleksandroviç gene öfkeli:</p>

  <p>— Niçin mi? diye sordu. Niçin mi söylüyorum? Yakışıksız davranışlardan kaçınmanız isteğime uymadığınıza göre, bu duruma son verecek gerekli önlemleri alacağımı bilesiniz diye.</p>

  <p>Anna alçak sesle:</p>

  <p>— Zaten yakındır sona ermesi, dedi, yakın...</p>

  <p>Şimdi artık istediği ölümün yakınlığını anımsayınca gene yaşlar boşandı gözlerinden. Aleksey Aleksandroviç:</p>

  <p>— Aşığınızla birlikte tasarladığınızdan çok daha önce erecek sona! dedi. Sizin için gerekli olan cinsel tutkunuzun doymasıdır...</p>

  <p>— Aleksey Aleksandroviç! Düşmüş bir insana vurmanın soylu bir davranış olmadığını söylemiyorum; ama dürüst bir davranış değildir.</p>

  <p>— Evet, ama yalnız kendinizi düşünüyorsunuz siz! Öte yandan kocanız olan erkeğin çektiği acılar ilgilendirmiyor sizi. Onun dünyasının yerle bir olmasını umursadığınız yok, çek... çek... çektikleri...</p>

  <p>Aleksey Aleksandroviç öylesine çabuk konuşuyordu ki, ne söyleyeceğini şaşırmış; bu sözcüğü söylemekte güçlük çekmiş, sonunda söyleyebilmişti. Anna'nın gülmek geldi içinden. Ama böyle bir anda bir şeyi gülünç bulabildiği için kendi kendinden utandı. İlk kez bir an için anladı kocasını. Onun yerine koydu kendini. Acıdı ona. Ama ne gelirdi elinden, ne söyleyebilirdi? Başını önüne eğdi, bir şey söylemedi. Aleksey Aleksandroviç bir süre sustu. Sonra, daha az cırlak, soğuk bir sesle, özellikle hiçbir önemi olmayan sözcüklerin üzerinde bile bile durarak konuşmaya başladı.</p>

  <p>— Size şunu söylemeye geldim...</p>

  <p>Anna ona bakıyordu. "Çektikleri" sözcüğünü söylerken şaşırdığında kocasının yüzünü anımsamıştı. "Hayır, bana öyle gelmiştir," diye geçirdi içinden. "Hayır, bakışları böylesine donuk, kendine böylesine güven dolu, sakin bir görünüşü olan bir insan böyle bir şey hissedebilir mi?"</p>

  <p>— Hiçbir şeyi değiştiremem diye fısıldadı.</p>

  <p>— Size şunu söylemeye geldim: Yarın Moskova'ya gidiyorum, bir daha da dönmeyeceğim bu eve; kararımı, boşanma işini vereceğim avukattan öğreneceksiniz. Oğlum da kız kardeşimin yanına gidecek.</p>

  <p>Aleksey Aleksandroviç, oğlu üzerine söylemeyi kararlaştırdığı şeyi güçlükle anımsamıştı.</p>

  <p>Anna başını kaldırmadan kocasına bakarak, alçak sesle:</p>

  <p>— Bana acı çektirmek için gerekli size Seryoja, dedi. Sevmiyorsunuz onu... Bana bırakın oğlumu!</p>

  <p>— Evet, size duyduğum tiksinti ona olan duygularımı etkilediği için oğluma karşı sevgimi bile yitirdim. Ama gene de alacağım onu. Hoşçakalın!</p>

  <p>Çıkıp gitmek için kalktı. Aleksey Aleksandroviç; ama bu kez Anna durdurdu onu. Bir kez daha:</p>

  <p>— Aleksey Aleksandroviç, Seryoja'yı bana bırakın! diye fısıldadı. Başka bir şey söyleyemem size. Benimle kalsın... Yakında doğum yapacağım, bırakın onu!</p>

  <p>Aleksey Aleksandroviç'in yüzü kıpkırmızı oldu bir anda. Anna'nın tuttuğu kolunu hızla çekip bir şey söylemeden çıktı odadan.</p>
</body>
</html>
