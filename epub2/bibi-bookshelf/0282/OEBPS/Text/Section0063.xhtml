<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXI</h2>

  <p>Tahta bir baraka olan geçici tavla, koşu alanının hemen yanındaydı. Vronski'nin atı dün buraya getirilmiş olmalıydı. Henüz görmemişti atını. Son günlerde atların çalışma alanına hiç gitmemiş, bu görevi jokeyine vermişti. Bu yüzden, atının şimdi ne durumda olduğunu bilmiyordu. Arabadan yeni inmişti ki, arabayı uzaktan görüp tanıyan, "çocuk" dedikleri seyisi, jokeyi çağırmaya koştu. Uzun çizmeli, kısa ceketli, yalnız çenesinde bir tutam sakalıyla sıska İngiliz, jokeylerin o beceriksiz yürüyüşüyle dirsekleri yana açık, sallana sallana yanına geldi.</p>

  <p>Vronski İngilizce:</p>

  <p>— Fru-Fru nasıl? diye sordu.</p>

  <p>İngiliz gırtlaktan gelen bir sesle:</p>

  <p>— <i>All right, sir,</i><a href="../Text/Section0260.xhtml#Footnote0033" id="Feedback0033"><sup>[33]</sup></a> dedi.</p>

  <p>Şapkasını çıkardı.</p>

  <p>— Yanına gitmeseniz iyi edersiniz, diye ekledi. Ağızlık taktım, biraz huysuzlaştı hayvan. Girmeseniz iyi olur, huysuzlanıyor hayvan.</p>

  <p>— Olmaz, gireceğim. Görmek istiyorum onu.</p>

  <p>İngiliz, yüzünü ekşitip gene gırtlaktan gelen sesiyle:</p>

  <p>— Gidelim öyleyse, dedi.</p>

  <p>Dirseklerini açtı, gevşek yürüyüşüyle öne geçti. Barakanın önündeki küçük avluya girdiler. Sırtında tertemiz bir ceket olan güzel giyimli nöbetçi seyis gelenleri karşıladı, elinde süpürgeyle arkalarından yürüdü. Barakada ayrı bölmelerde beş at vardı. Vronski, en önemli rakibi Mahotin'in at azmanı doru Gladyatör'ünün de bugün buraya getirilmiş olduğunu, şu anda burada bulunduğunu biliyordu. Ama at yarışı kurallarına göre Gladyatör'ü görmek bir yana, onu sormasının bile yakışık almayacağını biliyordu. Vronski koridorda yürürken seyis soldan ikinci bölmenin kapısını açtı. Kocaman, doru bir at ile beyaz ayaklarını gördü Vronski. Bunun Gladyatör olduğunu biliyordu. Ama o, başkasının açık bir mektubunu okumamak için başını çeviren bir insan duygusuyla başını çevirdi. Fru-Fru'nun bölmesine yürüdü.</p>

  <p>İngiliz, pis tırnaklı kocaman parmağıyla Gladyatör'ün bölmesini gösterip Vronski'nin omzu üstünden:</p>

  <p>— Onun atı burada, dedi. Mah... Mak... bu adı bir türlü söyleyemiyorum.</p>

  <p>Vronski:</p>

  <p>— Mahotin mi? dedi. Evet. Tek ciddi rakibim odur.</p>

  <p>— Ona siz binseydiniz, kazanacağınıza bahse girerdim.</p>

  <p>Vronski, biniciliğinin övülmesinden hoşlanmıştı. Gülümsedi.</p>

  <p>— Fru-Fru daha hırslı, o ise daha güçlü, dedi.</p>

  <p>İngiliz:</p>

  <p>— Engelli koşularda bütün iş binicilik ile pluck'tadır.</p>

  <p>Pluck, yani enerji ve cesaret konusunda Vronski, bunun kendisinde yeterince olduğunu hissettiğinden başka, en önemlisi, bu pluck'un dünyada ondan çok hiç kimsede bulunamayacağına da kesinlikle inanıyordu.</p>

  <p>— Hayvanı çok terletmemek gerektiğini biliyorsunuz kuşkusuz?</p>

  <p>— Biliyorum. Lütfen yüksek sesle konuşmayın.</p>

  <p>Önünde durdukları bölmenin kapalı kapısını başıyla gösterip –içeriden, hayvanın samanlar üzerinde ayak değiştirdiğini gösteren sesler geliyordu– ekledi:</p>

  <p>— Hayvan heyecanlanıyor.</p>

  <p>İngiliz kapıyı açtı. Vronski, küçük bir pencereden süzülen ışığın pek zayıf aydınlattığı bölmeye girdi. Taze samanlar üzerinde eşinen, yüzünde ağızlık, açık doru bir at vardı burada. Bölmenin loş ışığında Vronski sevgili atını bir bakışta bütünüyle gördü gene. Fru-Fru orta boylu bir attı. Beden yapısı bakımından kusursuz sayılmazdı. ince kemikliydi. Göğüs tahtası oldukça çıkık, göğsü dardı. Sağrısı biraz sarkıktı. Ön, özellikle arka bacaklarında paytaklık vardı. Ön ve arka bacaklarının kasları iri değildi; ama beli çok kalındı. Öyle ki, hayvan, yarışa hazırlandığı için beslenmesine daha bir önem verildiği şu sırada, midesi içeri çekikken bile insanı şaşırtacak derecede kalın duruyordu. Bacaklarının dizden aşağı kemikleri önden bakınca bir parmak kadar ince, yandan bakılınca son derece genişti. Kaburgaları dışında bütün bedeni yanlardan ezilmiş, içe çekilmiş gibi duruyordu. Ama bütün kusurlarını örten bir özelliği vardı: Kandı bu özelliği, İngilizlerin deyimiyle hemen belli ediyordu kendini. İnce, hareketli bir atlas gibi dümdüz derisini kaplamış damar ağının arasından kesin çizgilerle belli olan kasları, kemik gibi sert görünüyorlardı. Fırlak, neşeyle parlayan gözlerinin dikkati çektiği zayıf başı, çıkık ve içindeki zarı kıpkırmızı burun deliklerinin her açılıp kapanışında genişliyordu sanki. Bedeninin her yanında, özellikle başında pek belirgin, enerjik, aynı zamanda zarif bir anlatım vardı. İnsanda, sırf ağız yapıları buna elverişli olmadığı için konuşamadıkları izlenimini bırakan hayvanlar vardır. Fru-Fru da onlardan biriydi.</p>

  <p>Hiç değilse Vronski'ye, şimdi ona bakarken hissettiklerini hayvan anlıyormuş gibi geliyordu.</p>

  <p>Vronski bölmeye girince derin bir soluk aldı at. Fırlak gözünü –akma kan öğürecek kadar– yana kaydırarak köşesinden, içeri girenlere baktı. Ağızlığını silkeledi, çevik hareketlerle ayaklarının birini indirip ötekini kaldırmaya başladı.</p>

  <p>İngiliz:</p>

  <p>— Ne heyecanlı olduğunu görüyorsunuz, dedi.</p>

  <p>Vronski ata yaklaşırken onu yatıştırmaya çalışıyordu:</p>

  <p>— O, canım! O!</p>

  <p>Vronski yaklaştıkça hayvan huysuzlanıyordu. Ama sahibi başının yanına gelince sakinleşti birden. İnce, yumuşak tüyleri altında kasları titreşmeye başladı. Vronski hayvanın güçlü boynunu okşadı, öte yana düşmüş bir tutam yelesini düzeltti. Yüzünü, onun açılmış, bir yarasanın kanatları gibi ince kenarlı burun deliklerine yaklaştırdı. At, gerilmiş burun delikleriyle sesli sesli soludu, ürperdi, sivri kulağını kıstı. Vronski'yi redingotunun yeninden yakalamak istiyormuş gibi, sağlam, siyah dudağını uzattı. Ama ağızlığını anımsadı, başını salladı gene. Düzgün bacaklarının birini indirip birini kaldırmaya başladı.</p>

  <p>Vronski, hayvanın sağrısını bir kez daha okşadıktan sonra:</p>

  <p>— Sakin ol güzelim, sakin ol! dedi.</p>

  <p>Atının çok iyi durumda olduğunu görmenin verdiği neşeyle çıktı bölmeden.</p>

  <p>Atın heyecanı Vronski'ye de geçmişti. Kanının yüreğine dolduğunu, at gibi onun da hareket etmek, bir şeyleri ısırmak istediğini hissediyordu. Hem bir korku vardı içinde, hem neşe, İngiliz'e döndü:</p>

  <p>— Evet, dedi. Size güveniyorum, altı buçukta orada olun.</p>

  <p>İngiliz:</p>

  <p>— Her şey istediğiniz gibi olacak, dedi. Siz nereye gidiyorsunuz milord?</p>

  <p>Hemen hemen hiç kullanmadığı my lord unvanını kullanmıştı birden.</p>

  <p>Vronski hayretle kaldırdı başını. Her zaman çok iyi becerdiği biçimde, İngiliz'in gözlerinin içine değil de, alnına baktı. Jokeyin sorusundaki cesaret şaşırtmıştı onu. Ama İngiliz'in bu soruyu sorarken ona patronuna değil de, binicisine bakar gibi baktığını görünce:</p>

  <p>— Bryanski'ye gitmem gerek, diye karşılık verdi. Bir saat sonra evde olacağım.</p>

  <p>"Bugün kaç kez sordular bana bu soruyu!" diye geçirdi içinden. Yüzü kızardı. Oysa yüzü seyrek kızarırdı. İngiliz dikkatli dikkatli yüzüne baktı. Vronski'nin nereye gittiğini biliyormuş gibi:</p>

  <p>— Yarıştan önce sakin olmak çok önemlidir, dedi. Keyfinizi kaçıracak, sinirlerinizi bozacak şeylerden uzak durun.</p>

  <p>Vronski gülümsedi.</p>

  <p>— All right! diye karşılık verdi.</p>

  <p>Arabaya atlayıp arabacıya Petergofa çekmesini söyledi.</p>

  <p>Birkaç adım gitmişti ki, sabahtan beri bulutlarla kaplı gökyüzü birden karardı, bir sağanak başladı.</p>

  <p>Vronski arabanın üstünü kapatırken, "Bu kötü işte," diye düşündü. "Yerler zaten çamurdu, şimdi bataklığa dönecek!" Kapalı arabanın içinde kendi başına kalınca annesinin mektubuyla ağabeyinin pusulasını çıkarıp okudu.</p>

  <p>Evet, hep aynı şeylerdi. Herkes, annesi de, ağabeyi de, herkes onun gönül işine karışmak zorunda hissediyordu kendini. Bu öfkelendiriyordu onu. Aslında pek seyrek öfkelenirdi. "Onlara ne? Niçin herkes benimle ilgilenmeyi bir görev sayıyor. Hem niçin düşüyorlar üzerime böyle? Bunun, onların anlayamayacakları bir şey olduğunu hissettikleri için olsa gerek. Bu bayağı bir sosyete ilişkisi olsaydı, rahat bırakırlardı beni. Bunun başka bir şey olduğunu, bir oyun olmadığını, bu kadının benim için canımdan değerli olduğunu hissediyorlar. Bunu anlayamıyorlar işte, bu yüzden canları sıkılıyor. Kaderimiz şu anda ne ise, ileride ne olacaksa olsun, olan olmuştur artık, biz yakınmıyoruz kaderimizden. (Biz dediği Anna ile kendisiydi.) Hayır, ille de onlar öğretecekler bize yaşamayı. Mutluluğun ne olduğundan haberleri bile yok. Bu aşksız, bizim için mutluluğun da mutsuzluğun da –yaşamın bile– olamayacağını bilemiyorlar."</p>

  <p>Ona karışanlara kızmasının asıl nedeni ruhunun derinliklerinde onların tümünün haklı olduklarını hissetmesiydi. Onu Anna'ya bağlayan bu sevginin, gönüllerde tatlı ya da tatsız birtakım izlerden başka bir şey bırakmadan geçen sosyete ilişkilerine benzeyen geçici aşklardan olmadığını hissediyordu. Kendisinin durumunun da, Anna'nın durumunun da ne denli kötü olduğunu; içinde bulundukları sosyetenin gözleri üzerlerindeyken aşklarını gizlemenin, yalan söylemenin güçlüğünü de biliyorlardı. Onları birbirine bağlayan tutku, başka her şeyi unutturacak ölçüde güçlüyken yalan söylemek, aldatmak, kurnazlık etmek, sürekli başkalarını düşünmek çok güçtü...</p>

  <p>Öylesine nefret ettiği yalana, yapmacığa başvurmasını zorunlu kılan bir sürü olayı anımsadı. Bu yalan ve yapmacık zorunluluğunun Anna'yı utandırdığını birçok kez fark etmişti. Anna ile ilişki kurmasından bu yana kimi zaman hissettiği o tuhaf duygu doldu içine gene. Bir şeye karşı duyulan tiksinme duygusuydu bu: Aleksey Aleksandroviç'ten mi, kendinden mi, sosyeteden mi tiksiniyordu bilmiyordu. Ama bu tuhaf duyguyu her zaman kovuyordu içinden. Şimdi de şöyle bir silkindi. Düşünmeyi sürdürdü.</p>

  <p>"Evet, eskiden mutsuzdu Anna; ama mağrur ve sakindi. Oysa şimdi –hiç belli etmiyor ama– sakin de olamaz, mağrur da. Evet, bir son vermeli buna." Kendi kendine vermişti kararını. Bu yalan dolana bir son vermenin zorunlu olduğunu, bunu ne denli erken yaparsa, o denli iyi olacağı düşüncesi ilk kez geliyordu aklına. "O da ben de her şeyi bırakıp birlikte bir köşeye çekilmeliyiz," dedi kendi kendine.</p>
</body>
</html>
