<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXII</h2>

  <p>Anna eve döndüğünde, ondan önce gelmiş Doli'nin yüzüne, Vronski ile onun arasında geçen konuşmayı soruyormuş gibi dikkatli dikkatli baktı; ama bir şey sormadı.</p>

  <p>— Yemek zamanı geldi artık sanırım, dedi. Doğru dürüst göremedik birbirimizi daha. Akşamdan umutluyum. Şimdi giyinmeye gitmem gerek. Sanıyorum sen de giyineceksin. İnşaatta berbat oldu üstümüz başımız.</p>

  <p>Doli kendi odasına gitti. Gülmek geliyordu içinden. Giyinecek bir şeyi yoktu. En iyi giysisi üzerindeydi çünkü. Ama yemeğe hazırlandığını bir şeyle göstermek için oda hizmetçisine giysisini temizlemesini söyledi. Manşetleriyle kurdelesini değiştirdi, saçına bir dantel iliştirdi.</p>

  <p>Üçüncü kez giysi değiştirip gene son derece sade bir kıyafetle odasına giren Anna'ya gülümsedi.</p>

  <p>— Yapabileceğimin hepsi bu, dedi.</p>

  <p>Anna, kendi şıklığı için özür diliyormuş gibi:</p>

  <p>— Evet, çok resmiyizdir biz burada, dedi. Bir şeyden hoşnut olduğu pek seyrek görülen Aleksey'i çok sevindirdi senin gelmen. Bayılıyor sana. Yorulmadın ya?</p>

  <p>Yemek yakındı. Herhangi bir konuda konuşacak zaman yoktu. Salona girdiklerinde Prenses Varvara ile siyah redingotlarını giymiş erkekler oradaydılar. Mimar fraklıydı. Vronski, doktorla malikâne kâhyasını tanıştırdı konuğa. Mimarı daha hastanede tanıştırmıştı onunla.</p>

  <p>Sinekkaydı tıraşlı yuvarlak yüzüyle kolalı papyon kravatıyla pırıl pırıl, şişmanca şef garson yemeğin hazır olduğunu bildirdi. Kadınlar kalktılar. Sviyajski'den Anna Arkadyevna'yı koluna takmasını rica etti Vronski. Kendi de Doli'ye yaklaştı. Veslovski, Tuşkeviç'ten önce uzattı kolunu Prenses Varvara'ya. Böylece Tuşkeviç malikâne kâhyası ve doktorla birlikte yürüdü yemek salonuna.</p>

  <p>Masa, yemek salonu, yemek takımları, hizmetçiler, şarap ve yemekler evin modern lüksünün genel havasına uymakla kalmıyor, her şeyden daha lüks, parlak görünüyorlardı. Darya Aleksandrovna kendisi için yeni olan bu lükse bakıyor, kendi evini yöneten bir ev kadını olarak, bu gördüklerinden hiçbirini kendi evinde uygulama umudunun olmadığını bile bile –onun yaşayış düzeyinden çok yükseklerdeydi bütün bunlar– elinde olmadan, en küçük şeyi dikkatle inceliyor; bütün bunları kimin, nasıl yaptığını soruyordu kendine. Vasenka Veslovski de, kendi kocası da, Sviyajski bile, tanıdığı birçok erkek hiç düşünmezlerdi bunu, iyi bir ev kadınının konuklarına, içinde yaşadığı lüksün çok kolaylıkla kazanıldığını, kendiliğinden olduğunu hissettirmek istediği inancındaydılar. Darya Aleksandrovna, sabah kahvaltısında çocuklara verilen pirinç lapasının bile kendiliğinden olmadığını; bunca lüksün, böylesine bir düzenin elde edilmesi için büyük çaba ile dikkatin gerektiğini biliyordu. Darya Aleksandrovna, Aleksey Krilloviç'in masayı gözden geçirirkenki bakışından, başgarsona yaptığı baş işaretinden, Darya Aleksandrovna'ya soğuk çorba mı sıcak çorba mı istediğini soruşundan, bu düzenin doğrudan doğruya evin erkeğinin çabasıyla elde edildiğini, desteklendiğini anlamıştı. Bunda Anna'nın etkisinin Veslovski'ninkinden çok olmadığı belliydi. Anna da Sviyajski gibi, prenses ile Veslovski gibi, onlar için hazırlanan şeylerin keyfini neşeyle çıkaran bir konuktu.</p>

  <p>Yalnızca konuşmanın yönetiminde bir ev sahibesi gibi davranıyordu Anna. Küçük bir masada kâhya gibi, mimar gibi, alışık olmadıkları bu lüksün karşısında ürkmemeye çalışan, herkesin katıldığı bir konuşmaya uzun süre katılamayan, bambaşka bir dünyanın insanlarının yanında konuşmayı yönetmenin bütün güçlüğüne karşın, her zamanki zekâsıyla, doğallığıyla, –hatta Darya Aleksandrovna'nın fark ettiği gibi, zevkle– yönetiyordu konuşmayı.</p>

  <p>Konuşma döndü dolaştı, Tuşkeviç ile Veslovski'nin sandalda yalnız başlarına dolaşmalarına geldi. Sonra Tuşkeviç, Petersburg'da Yat Kulüp'teki son yarışları anlatmaya başladı. Ama Anna onun bir an susmasından yararlanıp sessizliğine bir son vermek için hemen mimara döndü. Sviyajski'yi gösterip:</p>

  <p>— Son gelişiyle bu gelişi arasında yeni yapıda gördüğü ilerlemeye şaştı Nikolay İvaniç, dedi. Oysa ben her gün gidiyorum oraya, her gün de şaşırtıyor beni hızlı ilerlemesi.</p>

  <p>Mimar gülümsedi:</p>

  <p>— Kont hazretleriyle çok rahat çalışıyor insan, dedi. (Ağırbaşlı, saygılı, sakin bir insandı mimar.) İl büyükleriyle çalışmaya benzemiyor, kendileriyle çalışmak, ilde sürüyle kâğıt doldurularak açıklanacak bir işi burada sözlü olarak anlatıyorum konta. Konuşup anlaşıyoruz. Üç sözcükle bitiriveriyor...</p>

  <p>Sviyajski gülümsedi.</p>

  <p>— Amerikan usulü, dedi.</p>

  <p>— Evet efendim. Yapılar rasyonel bir biçimde yükselmektedir orada...</p>

  <p>Konuşma, Birleşik Devletler'de yöneticilerin, ellerindeki olanakları kötüye kullandıkları konusuna geçmişti. Ama Anna, kâhyayı gömüldüğü sessizlikten çekip çıkarmak amacıyla başka bir konuya çevirdi sözü. Darya Aleksandrovna'ya döndü.</p>

  <p>— Orak makinesi gördün mü hiç? diye sordu. Seninle karşılaştığımızda makineyi görmeye gitmiştik. Dönüyorduk. Ben de ilk kez gördüm.</p>

  <p>Doli:</p>

  <p>— Nasıl çalışıyor bu makineler? diye sordu.</p>

  <p>— Tıpkı makas gibi. Bir tahta ile bir sürü küçük makas var. Hepsi o kadar.</p>

  <p>Anna yüzük dolu güzel, bembeyaz eliyle bıçak ile çatalını aldı, orak makinesinin nasıl çalıştığını göstermeye koyuldu. Açıklamasından bir şey anlaşılmayacağının farkında olduğu belliydi. Ama hoş konuştuğunu, ellerinin güzel olduğunu bildiği için sürdürüyordu anlatmasını.</p>

  <p>Gözlerini Anna'dan ayırmayan Veslovski kur yapıyormuş gibi:</p>

  <p>— Daha çok çakıyı andırıyor, dedi.</p>

  <p>Anna belli belirsiz gülümsedi. Ama karşılık vermedi Veslovski'ye. Kâhyaya döndü.</p>

  <p>— Öyle değil mi Karl Fyodoroviç? dedi. Makas gibi çalışıyor, değil mi?</p>

  <p>Alman:</p>

  <p><i>— O, ja. Est ist ein ganz einfaches Ding,</i><a href="../Text/Section0260.xhtml#Footnote0146" id="Feedback0146"><sup>[146]</sup></a> dedi.</p>

  <p>Makinenin yapısını anlatmaya koyuldu Sviyasjki:</p>

  <p>— Ne yazık ki kestiğini demet yapmıyor, dedi. Viyana fuarında telle demet bağlayanını görmüştüm. Öyle bir makine çok daha kazançlı olurdu sanırım.</p>

  <p><i>— Es kommt drauf, an... Der Preis fom Draht muss ausgerechnet werden.</i><a href="../Text/Section0260.xhtml#Footnote0147" id="Feedback0147"><sup>[147]</sup></a></p>

  <p>Sessizliğinden sıyrılan Alman, Vronski'ye döndü,</p>

  <p><i>— Das lasst sich ausrechnen, Erlaucht.</i><a href="../Text/Section0260.xhtml#Footnote0148" id="Feedback0148"><sup>[148]</sup></a></p>

  <p>Hesaplarını yaptığı küçük defteriyle kurşun kaleminin bulunduğu cebine atmıştı elini, yemekte olduğunu anımsadı, Vronski'nin soğuk bakışını da fark edince tuttu kendini.</p>

  <p><i>— Zu complicirt, macht zu viel Klopot,</i><a href="../Text/Section0260.xhtml#Footnote0149" id="Feedback0149"><sup>[149]</sup></a> diye bitirdi sözünü. Vasenka Veslovski, Alman'a takıldı.</p>

  <p><i>— Wünst man Dochots, so hat man, auch Klopots,</i><a href="../Text/Section0260.xhtml#Footnote0150" id="Feedback0150"><sup>[150]</sup></a> dedi. (Aynı gülümsemesi dudaklarında Anna'ya döndü.) <i>J'adore l'allemand.</i><a href="../Text/Section0260.xhtml#Footnote0151" id="Feedback0151"><sup>[151]</sup></a></p>

  <p>Anna şakacı bir sertlikle:</p>

  <p><i>— Cessez,</i><a href="../Text/Section0260.xhtml#Footnote0152" id="Feedback0152"><sup>[152]</sup></a> dedi.</p>

  <p>Sonra hastalıklı bir doktora döndü.</p>

  <p>— Biz de sizi kırlarda bulacağımızı sanıyorduk. Vasiliy Semyoniç. Gittiniz mi oraya?</p>

  <p>Doktor kederli bir şakayla:</p>

  <p>— Oradaydım; ama buharlaşıp uçtum, dedi.</p>

  <p>— Güzel bir gezinti yaptınız öyleyse.</p>

  <p>— Fevkalade!</p>

  <p>— Peki, yaşlı kadının sağlık durumu nasıl? Tifüs değildir umarım?</p>

  <p>— Tifüs olmasına tifüs değil; ama durumu da parlak değil.</p>

  <p>Anna:</p>

  <p>— Çok yazık, dedi.</p>

  <p>Böylece evinde çalışanlara gerekli nezaketi gösterdikten sonra konuklarına döndü. Sviyajski şakacı:</p>

  <p>— Sizin anlatmanıza göre gene de çok güç bir orak makinesi yapmak. Anna Arkadyeviç, dedi.</p>

  <p>Anna, makinenin yapılışını anlatışında Sviyajski'nin de fark ettiği tatlı bir şeyin olduğunu bildiğini gösteren bir gülümsemeyle:</p>

  <p>— Hayır, nedenmiş? dedi.</p>

  <p>Onun bu yeni, bir genç kıza yaraşan cilveli tavrı tatsız bir izlenim bırakmıştı Doli'nin üzerinde. Tuşkeviç:</p>

  <p>— Ama Anna Arkadyevna'nın mimari bilgisine diyecek yok, dedi.</p>

  <p>Veslovski:</p>

  <p>— Elbette, dedi. Dün Anna Arkadyevna'nın "Saçaklıkları da planyaya vurun," dediğini duydum, dedi. Yanılmıyorum, değil mi?</p>

  <p>Anna:</p>

  <p>— Bu konuda bunca şey duyduktan sonra şaşılacak bir yanı yoktur bunun, diye karşılık verdi. Oysa siz yapılanların neden yapıldığını bile bilmiyorsunuzdur belki?</p>

  <p>Darya Aleksandrovna, Veslovski ile arasındaki flört havasından Anna'nın hoşnut olmadığını; ama elinde olmadan da kendini bu havaya kaptırdığını hissediyordu.</p>

  <p>Bu konuda Vronski hiç de Levin gibi davranmıyordu. Veslovski'nin gevezeliklerine önem vermediği belliydi. Tam tersine, o yöne itiyordu onu.</p>

  <p>— Peki, söyleyin bakalım Veslovski, taşları neyle yapıştırıyorlar birbirine?</p>

  <p>— Tabii ki çimentoyla.</p>

  <p>— Bravo! Ya çimento nedir?</p>

  <p>— Şey, bir çeşit bulamaç... hayır, macun gibi bir şey.</p>

  <p>Veslovski'nin bu sözüne herkes kahkahayla gülmeye başlamıştı.</p>

  <p>Sıkıntılı bir sessizliğe gömülmüş doktor, mimar ve kâhya dışında sofradakiler arasında konuşma kâh yağ gibi kayarak, kâh arada bir, bir şeye takılarak, kâh bazılarını iğneleyerek sürüp gidiyordu. Bir ara da Darya Aleksandrovna'ya dokundu söylenen bir şey. Darya Aleksandrovna sinirlendi. Kıpkırmızı oldu. Neden sonra düşünebildi uygunsuz, gereksiz bir şey söyleyip söylemediğini. Sviyajski Levin'den söz etmeye başlamıştı birden. Onun, makinelerin Rus tarımında yalnızca zararlı olacakları üzerine tuhaf düşünceleri olduğunu söylemişti. Vronski gülümsedi.</p>

  <p>— Bu Bay Levin'i tanımak mutluluğuna eremedim, dedi. Ama kötülediği o makineleri ömründe görmemiştir sanırım. Gördüyse ve denediyse de Avrupa yapısı olanları değil, entipüften Rus mallarını görmüş, denemiştir. Bu durumda makineler üzerinde nasıl bir görüşü olabilir.</p>

  <p>Veslovski Anna'ya dönüp gülümseyerek:</p>

  <p>— Alaturka bir görüş olsa gerek bu, dedi.</p>

  <p>Darya Aleksandrovna kıpkırmızı kesilerek karıştı söze:</p>

  <p>— Onun makineleri kötülemesini savunamam kuşkusuz. Ama şunu söyleyebilirim, son derece kültürlü bir insandır Levin. Şimdi burada olsaydı size vereceği yanıtı bilirdi. Ama benim elimden gelmez bu.</p>

  <p>Sviyajski içtenlikle gülümsedi.</p>

  <p>— Ben çok severim onu. Çok iyi de dostumdur, dedi. <i>Mais pardon, il est un petit peu toque.</i><a href="../Text/Section0260.xhtml#Footnote0153" id="Feedback0153"><sup>[153]</sup></a> Söz gelimi, bölge yönetiminin de, uzlaştırıcı mahkemelerin de gereksiz olduğu görüşünü savunur. Bunlara katılmak da istemez.</p>

  <p>Vronski içi buz dolu sürahiden ayaklı, ince bir bardağa su koyarken:</p>

  <p>— Bizim Rus ilgisizliğimizden, dedi. Haklarımızın bize yüklediği görevleri anlamamak, bu yüzden de görevlerimizi yadsımak.</p>

  <p>Vronski'nin bu üstünlük taslayan tavrına sinirlenmişti Darya Aleksandrovna:</p>

  <p>— Görevlerini yerine getirmekte ondan daha titiz davranan bir insan tanımadım ben, dedi.</p>

  <p>Bu yanıttan nedense alındığı belliydi Vronski'nin.</p>

  <p>— Bense tam tersine, diye sürdürdü konuşmasını. Bense tam tersine. Nikolay İvaniç'in (Sviyajski'yi gösterdi) yardımıyla uzlaştırma mahkemesine onur yargıcı seçildiğim için mutluyum... Bence duruşmaya gidip bir köylünün at davası üzerine yargıda bulunmak benim için yapabileceğim öteki şeyler ölçüsünde önemlidir. Bölge yönetim kuruluna seçilirsem, bunu da bir onur sayacağım. Bir toprak sahibi olarak yararlandığım şeylerin karşılığını ancak böyle verebilirim... Ne yazık ki, büyük toprak sahiplerinin devlet içinde tutmaları gereken önemli yer anlaşılamıyor.</p>

  <p>Vronski'nin kendi evinde, haklı olduğuna öylesine rahat inanmasını yadırgamıştı Darya Aleksandrovna. Vronski'nin düşündüklerinin tam tersini düşünen Levin'in de kendi evinde sofrada, kendi düşüncelerinin doğruluğundan nasıl emin göründüğünü anımsamıştı. Ama Levin'i severdi Darya Aleksandrovna. Bu yüzden de ondan yana çıkmıştı.</p>

  <p>Sviyajski:</p>

  <p>— Öyleyse, gelecek duruşmaya bekleyebilir miyiz sizi kont? diye sordu. Ama ayın sekizinde orada hazır bulunmak için zamanında yola çıkmanız gerekir. Bana gelmek lütfunda bulunursanız...</p>

  <p>Anna:</p>

  <p>— Bense <i>beau-frére'</i>inizin<a href="../Text/Section0260.xhtml#Footnote0154" id="Feedback0154"><sup>[154]</sup></a> görüşünü paylaşıyorum biraz dedi. Ama tam onun gibi düşünmüyorum. (Gülümsedi Anna.) Bana öyle geliyor ki, son zamanlarda şu toplumsal görevler çok fazlalaştı bizde. Eskiden memurlar öylesine çoktu ki, her işe bir memur bakardı. Şimdi de toplumsal görevliler öyle. Aleksey buraya geleli altı ay oluyor, galiba beş ya da altı sosyal kuruluşun üyesi... Yardım Sevenler Derneği'nde üye, yargıç, yönetim kurulunda, jüride, atlarla ilgili bir kuruluşun da üyesi. <i>Du train que cela va</i><a href="../Text/Section0260.xhtml#Footnote0155" id="Feedback0155"><sup>[155]</sup></a> her şeyimizi bunlara vereceğiz. Bu çeşit bunca iş varken, korkarım her şey bir göstermelikten öteye gitmeyecek. (Sviyajski'ye döndü.) Siz kaç yerde üyesiniz Nikolay İvaniç? Yirmiden fazla, değil mi?</p>

  <p>Anna şakacı bir tavırla konuşuyordu. Ama sesinde bir sinirlilik vardı. Anna ile Vronski'yi sürekli inceleyen Darya Aleksandrovna hemen fark etmişti bunu. Anna bunları söylerken Vronski'nin yüzünü ciddi, inatçı bir anlatımın kapladığını da fark etmişti. Prenses Varvara'nın, konuyu değiştirmek amacıyla hemen Petersburg'daki tanıdıklardan söz etmeye başladığını da fark edince; Vronski'nin bahçede, hiç sırası değilken, kendi çalışmalarından söz etmeye başladığını da anımsayınca bu sosyal çalışmalar konusunda Anna ile Vronski arasında gizli bir çatışmanın olduğunu sezinlemişti.</p>

  <p>Yemek, şaraplar, servis, her şey çok güzeldi. Ne var ki, bütün bunlar Darya Aleksandrovna'nın, artık yabancısı olduğu ziyafetlerde, balolarda gördüğü şeylerdi. Aynı zorakilik, kişilikten yoksun aynı hava vardı bunlarda. Hiçbir özelliği olmayan bir günde, küçük bir çevrede bütün bunların Darya Aleksandrovna üzerinde tatsız bir izlenim bırakması bundandı.</p>

  <p>Yemekten sonra taraçada oturdular. Sonra lawn-tennis oynadılar. Oyuncular eşlerini seçip yaldızlı iki direk arasına gerilmiş ağın iki yanında, özenle düzeltilmiş tenis alanında yerlerini aldılar. Darya Aleksandrovna oynamayı denedi; ama oyunun nasıl oynandığını uzun süre anlayamadı. Sonunda anladığında da öylesine yorulmuştu ki, gidip Prenses Varvara'nın yanına oturmuş, oynayanları seyre koyulmuştu. Eşi Tuşkeviç de bırakmıştı oyunu. Ama ötekiler uzun süre oynadılar. Sviyajski ile Vronski çok güzel, ciddi oynuyorlardı. Kendilerine doğru gelen topu büyük bir dikkatle izliyorlar, hiç acele etmeden, geç de kalmadan, rahatça koşuyorlardı topa doğru, yere vurup zıplamasını bekliyorlar, sonra topu raketin ustalık ve güven dolu bir vuruşuyla gerisingeri, ağın öte yanına yolluyorlardı. En kötü Veslovski oynuyordu. Çok heyecanlanıyor; ama neşesiyle oyunculara canlılık veriyordu. Kahkahalarının, bağırıp çağırmasının sonu gelmiyordu. Öteki erkekler gibi o da bayanlardan izin alıp ceketini çıkarmıştı. Gömleğinin beyaz kol ağızlarıyla, terli pembe yüzüyle iri bedeni gibi sert hareketleri de insanın belleğinde yer ediyorlardı.</p>

  <p>O gece Darya Aleksandrovna yatağına girip gözlerini kapar kapamaz karşısında, tenis alanında koşup duran Vasenka Veslovski'yi görmüştü.</p>

  <p>Onlar oyun oynarlarken hiç eğlenememişti. Anna ile Vasenka Veslovski arasında oyunda da sürüp giden o flört havası ile bir çocuk oyununu çocuksuz, kendi başlarına oynayan bu koca insanların davranışlarındaki yapmacıklık hiç hoşuna gitmemişti. Ama başkalarının neşesini kaçırmamak, zamanı şöyle ya da böyle geçirmek için bir süre dinlendikten sonra yeniden katılmıştı oyuna. Eğleniyormuş gibi davranmıştı. O gün kendini, bütün gün tiyatroda sahnede, kendinden iyi artistlerle oynuyor, yeteneksizliğiyle oyunu berbat ediyor sanmıştı.</p>

  <p>Kalabilirse, iki gün kalmak amacıyla gelmişti buraya. Ama akşam üzeri oyun oynarken, devrisi gün dönmeye karar vermişti. Gelirken yolda öylesine nefret ettiği o acı dolu annelik endişeleri şimdi, onlarsız geçirdiği bir günün sonunda bambaşka görünüyorlardı ona. Kendilerine çekiyorlardı onu.</p>

  <p>Darya Aleksandrovna akşam çayından ve kayıkla gece gezintisinden sonra odasına çekilip üzerindekileri çıkardığında, yağlı saçlarını gece için toplamak amacıyla aynanın karşısına oturduğunda büyük bir rahatlık hissetti içinde.</p>

  <p>Biraz sonra, Anna'nın yanına geleceğini düşünmek bile tatsız bir duyguyla dolduruyordu içini. Düşünceleriyle baş başa kalmak istiyordu.</p>
</body>
</html>
