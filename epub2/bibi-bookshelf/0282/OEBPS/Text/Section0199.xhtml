<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXX</h2>

  <p>Sviyajski, Levin'in koluna girdi. Kendi grubunun yanına götürdü onu.</p>

  <p>Levin, Vronski'yi görmezlikten gelemezdi artık. Stepan Arkadyeviç ile Sergey İvanoviç'in yanında ayakta duruyor, yaklaşmakta olan Levin'in yüzüne bakıyordu. Elini Levin'e uzattı.</p>

  <p>— Çok sevindim, dedi. Yanılmıyorsam sizinle karşılaşmak mutluluğuna... Prenses Şçerbatski'nin evinde ermiştim.</p>

  <p>Levin:</p>

  <p>— Evet, çok iyi anımsıyorum dedi.</p>

  <p>Yüzü mosmor olmuştu. Hemen döndü, ağabeyiyle konuşmaya başladı.</p>

  <p>Vronski hafifçe gülümseyip Sviyajski ile konuşmasını sürdürdü. Levin ile konuşmaya hevesli olmadığı belliydi. Levin, ağabeyiyle konuşurken ikide bir dönüp Vronski'ye bakıyor, kabalığını bağışlatmak için onunla konuşabileceği bir konu bulmaya çalışıyordu. Sonunda Sviyajski ile Vronski'ye doğru sordu:</p>

  <p>— Şimdi sorun nedir?</p>

  <p>Sviyajski:</p>

  <p>— Snetkof! diye karşılık verdi. Adaylığını koymayı kabul etmesi ya da reddetmesi gerek.</p>

  <p>— Peki kabul mü etti, ret mi?</p>

  <p>Vronski:</p>

  <p>— Sorun da bu zaten, dedi. Ne kabul etti, ne ret.</p>

  <p>Levin, Vronski'nin yüzüne bakarak:</p>

  <p>— Peki, reddederse kim koyacak adaylığını? diye sordu.</p>

  <p>Sviyajski:</p>

  <p>— Kim isterse, dedi.</p>

  <p>Levin:</p>

  <p>— Siz koyacak mısınız?</p>

  <p>Sviyajski, yüzünü ekşitip Sergey İvanoviç'in yanında ayakta duran alaycı soyluya ürkek bir göz attı.</p>

  <p>— Yalnız ben koymayacağım, dedi.</p>

  <p>Levin, durumun kötüye gittiğini hissediyordu.</p>

  <p>— Peki kim öyleyse? dedi. Nevedovski mi?</p>

  <p>Ama bu daha da kötüye götürdü durumu. Nevedovski ile Sviyajski iki adaydılar. Alaycı soylu:</p>

  <p>— Kesinlikle koymayacağım adaylığımı, dedi.</p>

  <p>Nevedovski'nin kendisiydi bu. Sviyajski, Levin ile tanıştırdı onu.</p>

  <p>Stepan Arkadyeviç Vronski'ye göz kırptı:</p>

  <p>— Ne o, seni de mi sarmaya başladı yoksa? At yarışı gibi bir şey bu. Çifte bahis bile oynayabilir insan.</p>

  <p>— Evet, dedi Vronski. Bayağı sardı beni. Hem başladığım bir işe hakkını vermek isterim. (Kaşlarını çattı, güçlü çenelerini sıktı.) Mücadele hırsı!</p>

  <p>— Şu Sviyajski de çok becerikli bu konuda! Her şeyi ne güzel anlatıyor.</p>

  <p>Vronski dalgın:</p>

  <p>— Ah, evet, dedi.</p>

  <p>Bir sessizlik oldu. Vronski –bir şeye bakması gerektiği için– Levin'e, onun ayaklarına, üniformasına, sonra yüzüne baktı. Levin'in de canı sıkkın bir tavırla ona baktığını fark edince bir şey söylemiş olmak için:</p>

  <p>— Sürekli köyde kalıyorsunuz, nasıl oldu sulh yargıcı olmamışsınız? diye sordu. Sulh yargıcı üniforması giymemişsiniz.</p>

  <p>Yaptığı kabalığı bağışlatmak için Vronski ile konuşmaya fırsat arıyordu Levin. Canı sıkkın:</p>

  <p>— Bu sulh yargıçlığı görevini saçma buluyorum da onun için dedi.</p>

  <p>Vronski soğukkanlı bir şaşkınlıkla:</p>

  <p>— Ben bu konuda sizinle aynı düşüncede değilim, dedi. Tam tersine...</p>

  <p>Levin kesti sözünü:</p>

  <p>— Bir oyuncaktır bu. Sulh yargıcı gereksizdir bizim için. Sekiz yıldır bir kez işim düşmedi sulh yargıcına. Bir kez düştü, onu da ters karara bağladılar. Sulh yargıcı kırk versta ötede benden. İki rublelik bir iş için bana on beş rubleye patlayacak bir avukat yollamam gerek ona.</p>

  <p>Levin sonra, bir köylünün değirmenciden un çaldığını, değirmenci bunu köylüye söyleyince köylünün, ona iftira etti diye değirmenciyi mahkemeye verdiğini anlattı. Levin'in anlattığı her şey yersiz, anlamsızdı. Anlatırken kendi de hissediyordu bunu.</p>

  <p>Stepan Arkadyeviç en tatlı gülümsemesiyle karıştı söze.</p>

  <p>— Ne tuhaf şey! Neyse, gidelim artık, oylamaya başladılar galiba...</p>

  <p>Ayrıldılar.</p>

  <p>Kardeşinin pot kırdığının farkındaydı Sergey İvanoviç:</p>

  <p>— Anlamıyorum, dedi. Bir insan konuşma sanatından böylesine yoksun nasıl olabilir, aklım almıyor. Biz Ruslarda olmayan budur işte. İl başkanı rakibimizdir, sen <i>ami cochon</i><a href="../Text/Section0260.xhtml#Footnote0163" id="Feedback0163"><sup>[163]</sup></a> oluyorsun onunla. Adaylığını koymasını istiyorsun. Kont Vronski de... dost olamam ben onunla. Yemeğe davet etti beni; ama gitmeyeceğim. Ne var ki, bizdendir o, ne diye düşman edelim onu kendimize.</p>

  <p>Sonra tutup Nevedovski'ye adaylığını koyup koymayacağını soruyorsun. Olmaz böyle şey.</p>

  <p>Levin canı sıkkın:</p>

  <p>— Ah, bir şey anlamıyorum, dedi. Bunların hepsi önemsiz şeyler.</p>

  <p>— Önemsiz olduklarını söylüyorsun; ama kendin böyle bir işe kalkışınca eline yüzüne bulaştırıyorsun.</p>

  <p>Levin karşılık vermedi. Birlikte büyük salona yürüdüler.</p>

  <p>İl başkanı, kendisine karşı bir komplonun hazırlanmakta olduğunu sezinlediği, adaylığını koymasını bölgelerin tümünün istemediğini bile bile adaylığını koymaya karar vermişti. Salonda ses kesildi. Mihail Stepanoviç, Snetkof'un il başkanlığına adaylığını koyduğunu bildirdi.</p>

  <p>Bölge başkanları, kendi bölgelerinin oyları küçük topların bulunduğu tabaklar ellerinde kalktılar masalarından, il masasına gittiler. Oylama başladı.</p>

  <p>Levin, ağabeyiyle birlikte bölge başkanlarının arkasından il masasına yaklaşırken Stepan Arkadyeviç fısıldadı kulağına:</p>

  <p>— Sağ yana koy.</p>

  <p>Ama Levin, kendisine anlatılan hesabı unutmuştu. Stepan Arkadyeviç'in "Sağ yana," derken yanılmış olmasından korkuyordu şimdi. Öyle ya, düşmandı Snetkof. Sandığa yaklaşırken sağ elinde tutuyordu küçük topu. Ama yanıldığını düşünüp tam sandığın önünde sol eline aldı topu ve –elbette– sol yana koydu. Sandığın başındaki, en küçük bir dirsek hareketinden topu kimin ne yana koyduğunu anlayan, bu işin kurdu görevli yüzünü ekşitti. Levin'in topu ne yana koyduğunu anlaması için özel bir dikkat göstermesi bile gerekmemişti.</p>

  <p>Sesler kesildi. Topların sayılmasından çıkan ses duyuluyordu yalnızca. Sonra evet, hayır oylarının sayısını bildiren tek bir ses duyuldu.</p>

  <p>Başkan büyük bir çoğunlukla seçilmişti. Bir uğultu doldurdu salonu. Herkes kapıya yürüdü. Snetkof girdi salona. Soylular aldılar çevresini hemen, kutlamaya başladılar onu.</p>

  <p>Levin, Sergey İvanoviç'e:</p>

  <p>— Ee, bitti mi artık? diye sordu.</p>

  <p>Sergey İvanoviç'in yerine Sviyajski gülümseyerek karşılık verdi.</p>

  <p>— Şimdi başlıyor. Başka bir aday daha çok oy alabilir.</p>

  <p>Levin gene unuttu her şeyi. Burada bir inceliğin olduğunu ancak şimdi anımsamıştı. Ama bunun ne olduğunu anımsamaya çalışmak sıkıcı göründü ona. Bir hüzün çöktü üzerine. Bu kalabalıktan çıkıp gitmek istiyordu canı.</p>

  <p>Hiç kimsenin onunla ilgilenmemesinden, görünüşte hiç kimseye de gerekli olmamasından yararlanıp usulca küçük salona geçti. Garsonları görünce gene bir ferahlık hissetti içinde. Yaşlı garson bir şeyler yemesini söyledi. Razı oldu Levin. Fasulyeli bir köfte yedikten, bir süre garsonla eski efendilerinden konuştuktan sonra, canının sıkıldığı büyük salona girmek istemediği için salonun balkonuna çıktı.</p>

  <p>Balkonu, parmaklıklardan sarkmış, aşağıda, salonda konuşulanların bir sözcüğünü kaçırmamaya çalışan güzel giyimli bayanlar doldurmuştu. Bayanların yanında kibar görünüşlü avukatlar, gözlüklü gözlüksüz subaylar ayakta duruyor ya da oturuyorlardı. Her yanda seçimlerden, il başkanının çok yorgun düştüğünden, tartışmaların pek hoş olduğundan söz ediliyordu. Bir grupta ağabeyini övdüklerini duydu Levin. Bir bayan yanındaki avukata:</p>

  <p>— Koznişef'i dinlemek fırsatını bulduğum için çok mutluyum! diyordu. Aç kalmama değdi doğrusu. Olağanüstüydü! Sesi ne berraktı, konuşması ne anlaşılırdı! Sizin mahkemelerde böyle konuşulmuyor hiç. Yalnız Maydel var. Onun da konuşmasında hiç heyecan yok.</p>

  <p>Parmaklıkta kendine boş bir yer bulup Levin de uzandı. Aşağıya bakmaya, konuşulanları dinlemeye başladı.</p>

  <p>Soyluların hepsi kendi bölgelerinin bölmelerinde oturuyorlardı. Salonun ortasında üniformalı biri duruyor, ince sesiyle bağıra bağıra bildiriyordu:</p>

  <p>— Soyluların il başkanlığına atlı süvari kurmay yüzbaşısı Yevgeniy İvanoviç Apuhtin öneriliyor!</p>

  <p>Bir ölüm sessizliği kapladı salonu. Zayıf, ihtiyar bir ses duyuldu arkasından:</p>

  <p>— Kabul etmiyor!</p>

  <p>— Salonun ortasındaki üniformalı adam başladı gene:</p>

  <p>— Saraylı danışman Pyotr Petroviç Bol öneriliyor!</p>

  <p>İnce, genç bir ses duyuldu:</p>

  <p>— Kabul etmiyor!</p>

  <p>Gene aynı şey oldu, gene, "Kabul etmiyor!" diye karşılık verildi. Bir saat kadar sürdü bu böyle. Levin dirseklerini parmaklığa dayamış bakıyor, dinliyordu. Başlangıçta hayret ediyor, olup bitenin ne anlama geldiğini anlamaya çalışıyordu. Sonra sonra, bunu anlayamayacağına aklı kesince canı sıkılmaya başladı. Yüzlerde gördüğü o heyecan ile öfkeyi anımsayınca üzüldü. Gitmeye karar verdi. Alt kata inmek için yürüdü. Balkonun arkasındaki koridorda bir aşağı bir yukarı dolaşan, gözleri şişmiş bir lise öğrencisi gördü. Merdivende bir çiftle karşılaştı. Kadın, topuklarını vura vura koşuyordu. Yanındaki erkek ince yapılı bir savcı yardımcısıydı.</p>

  <p>Levin, kadına yol vermek için yana çekildiğinde savcı yardımcısı:</p>

  <p>— Geç kalmayacağınızı söylemiştim size, diyordu.</p>

  <p>Sekreter onu yakaladığında Levin büyük merdiveni iniyordu. Yeleğinin cebinden kürkünün vestiyer numarasını çıkarıyordu.</p>

  <p>— Buyrun Konstantin Dmitriyeviç, oyunuzu kullanın.</p>

  <p>Adaylığı öylesine kesinlikle reddeden Nevedovski olmuştu aday.</p>

  <p>Levin salonun kapısına yaklaştı. Kapalıydı kapı. Sekreter parmağıyla tıklattı, açıldı kapı. Yüzleri kıpkırmızı iki toprak sahibi Levin'in yanından geçip dışarı çıktılar. Biri:</p>

  <p>— Dayanamayacağım artık, diyordu.</p>

  <p>Onların arkasında il başkanının yüzünü gördü Levin. Korkudan, bitkinlikten korkunç bir görünümü vardı. Kapıdaki nöbetçiye:</p>

  <p>— Hiç kimseyi dışarı bırakmamanı söylemedim mi ben sana? diye bağırıyordu.</p>

  <p>— İçeri giren vardı efendim!</p>

  <p>— Kahretsin!</p>

  <p>11 başkanı göğüs geçirdi. Beyaz pantolonunun içinde bacaklarını güçlükle hareket ettirerek, başı önünde, salonun ortasına, büyük masaya yürüdü.</p>

  <p>Beklendiği gibi çoğunluk oyunu Nevedovski'ye vermişti. İl başkanlığına o seçilmişti. Pek çok kimse neşeli, çoğu durumdan hoşnut, mutlu birçoğu da heyecanlıydı. Hoşnut olmayanlar, mutsuzlar da vardı. 11 başkanı can sıkıntısını gizleyemiyordu. Nevedovski salondan çıkarken bir kalabalık aldı çevresini –ilk gün, seçimi açan valinin, seçildiği zaman da Snetkof'un olduğu gibi– arkasından yürüdü.</p>
</body>
</html>
