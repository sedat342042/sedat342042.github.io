<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>IX</h2>

  <p>Ev sahibi geldiğinde saat beşi geçmiş, bazı konuklar da gelmişlerdi. Stepan Arkadyeviç, kapıda yetiştiği Sergey İvanoviç Koznişef ve Pestsof ile birlikte girdi salona. Sergey İvanoviç Koznişef ile Pestsof –Oblonski'nin deyimiyle– Moskova aydınlarının iki temsilcisiydiler. İkisi de gerek yaradılış bakımından, gerek akıl bakımından saygıdeğer insanlardı. Birbirine saygı duyarlardı. Ama hemen her konuda aralarında kıyasıya bir çatışma vardı. Ayrı dünya görüşünün savunucuları oldukları için değil, tam tersine, aynı görüşün savunucuları oldukları için (düşmanları birbirinden ayırmazlardı onları) evet, aynı görüşün savunucuları oldukları, savundukları düşünceler arasında küçük ayrılıklar olduğu için böylesine çatışırlardı. Uzlaşmaya en elverişsiz şeyler yarı soyut konulardaki görüş ayrılıkları olduğu için hiçbir zaman aynı görüşü paylaşmadıkları gibi, karşılıklı olarak birbirinin düzeltilemez yanılgılarıyla kızmadan alay etmeye alışmışlardı.</p>

  <p>Stepan Arkadyeviç arkalarından yetiştiğinde Koznişef ile Pestsof kapıdan giriyorlardı. Havalardan söz ediyorlardı. Prens Aleksandr Dimitriyeviç Oblonski de, Şçerbatski de, Turovtsin de, Kiti de, Karenin de konuk salonundaydılar.</p>

  <p>Stepan Arkadyeviç onun yokluğunda konuk salonunda işlerin kötü gittiğini bir bakışta anlamıştı. Gri ipek tuvaletini giymişti Darya Aleksandrovna. Besbelli, bir yandan çocuk odasında yemeklerini yalnız yemeleri gereken çocukları düşündüğü, bir yandan da, kocasının hâlâ görünürlerde olmadığına canı sıkıldığı için konuklarını kaynaştırmayı becerememişti. Konuklar (yaşlı prensin deyimiyle) konukluğa gitmiş papaz karıları gibi oturuyorlardı. Burada niçin toplandıklarını bilmiyor da, susmuş olmamak için arada bir zoraki birkaç sözcük söylüyorlar gibiydiler. İyi yürekli Trovsin'in kendini bu insanlar arasında rahatsız hissettiği belliydi. Stepan Arkadyeviç! gördüğünde kalın dudaklarında beliren gülümseme şöyle söylüyordu sanki: "Eh be kardeşim, tıktın beni bu akıllı insanların arasına! Bir iki kadeh devirip Château des fleurs'a gitseydik anlardım... Bu nedir böyle?" Yaşlı prens söze karışmadan oturuyor, yan gözle Karenin'i süzüyordu. Gözlerinin içi ışıl ışıldı. Stepan Arkadyeviç onun, mersin balığına çağırılır gibi onuruna konuk çağırılan bir devlet adamına bir ad yakıştırdığını anlattı. Kiti, Konstantin Levin girdiğinde kızarıp bozarmamak için bütün gücünü toplamaya çalışarak kapıya bakıyordu. Karenin ile tanıştırılmayan genç Şçerbatski, bunu pek umursamıyormuş görünmeye çalışıyordu. Aleksey Aleksandroviç, Petersburg'da kadınlı akşam yemeklerine gidildiği gibi frak giymiş, beyaz kravat takmıştı. Onun yüzündeki anlatımdan Stepan Arkadyeviç, Karenin'in sırf verdiği sözü tutmuş olmak için buraya geldiğini, bu salonda bulunmakla ağır bir görevi yerine getirmeye çalıştığını anlamıştı. Stepan Arkadyeviç'in gelişine kadar konuklar arasında esen soğuk havanın suçlusu Karenin'di.</p>

  <p>Konuk salonuna girince özür diledi Stepan Arkadyeviç. Her zaman gecikmesinin, dışarıda vakit geçirmesinin tek suçlusu prensin onu alıkoyduğunu söyledi. Konuklarını tanıştırdı hemen Aleksey Aleksandroviç ile Sergey Koznişef'i bir araya getirip Polonya'nın Ruslaştırılması konusunu açıverdi. Pestsof da onlar gibi dört elle sarıldı bu konuya. Stepan Arkadyeviç, Turovtsin'in omzuna hafifçe dokunup kulağına gülünç bir şey fısıldadı. Karısıyla prensin yanına oturttu onu. Sonra Kiti'ye bugün çok güzel olduğunu söyledi. Şçerbatski'yi Karenin ile tanıştırdı. Salondakileri bir anda öylesine kaynaştırmıştı ki, salonda neşeli bir hava esmiş, konuklar arasında heyecanlı sesler yükselmişti. Yalnız Konstantin Levin gelmemişti. Ama bir bakıma iyiydi bu. Stepan Arkadyeviç yemek salonuna geçince Porto şarabıyla Heres şarabının Leve'den değil, Depre'den alınmış olduğunu dehşetle görmüş, arabacının hemen Leve'ye koşturulması için emir vermiş, konuk salonuna dönüyordu ki, yemek salonundan çıkarken Konstantin Levin ile burun buruna geldi.</p>

  <p>— Geç kalmadım ya?</p>

  <p>Stepan Arkadyeviç arkadaşının koluna girdi.</p>

  <p>— Geç kalmadan edebilir misin sen? dedi.</p>

  <p>Konstantin Levin eldiveniyle şapkasındaki karları temizlerken, elinde olmadan kızararak:</p>

  <p>— İçerisi kalabalık mı? diye sordu. Kimler var?</p>

  <p>— Yabancı yok. Kiti de içeride. Girelim de Karenin ile tanıştırayım seni.</p>

  <p>Liberal görüşlü bir insan olmasına karşın, Stepan Arkadyeviç, Karenin ile tanışmanın hoş, gurur okşayıcı bir şey olduğunu biliyor, bu yüzden de en iyi dostlarını bununla ağırlıyordu. Ama bu tanışmanın hazzını tadacak durumda değildi o anda Konstantin Levin. Şosedeki bir anlık karşılaşmaları sayılmazsa, Vronski'yi gördüğü, o unutamadığı akşamdan sonra hiç görmemişti Kiti'yi. Bu akşam onu burada göreceğini biliyordu ruhunun derinliklerinde. Ama düşüncelerinin özgürlüğünü korumak için bunu bilmediğine inandırmaya çalışmıştı kendini. Ama şimdi onun burada olduğunu duyunca öylesine bir sevinç, aynı anda da korku doldurmuştu ki içini, soluğu kesilmiş, söylemek istediği şeyi söyleyememişti.</p>

  <p>"Nasıldır acaba şimdi, nasıldır?" diye geçiriyordu içinden. "Eskiden olduğu gibi mi acaba ya da arabada olduğu gibi mi? Ya gerçekse Darya Aleksandrovna'nın söylediği? Neden olmasın?" Güçlükle:</p>

  <p>— Ah, lütfen tanıştır beni Karenin ile, dedi.</p>

  <p>Ümitsiz bir kararlılıkla yürüdü. Konuk salonuna girdi, Kiti'yi gördü.</p>

  <p>Eskisi gibi de değildi Kiti, arabadaki gibi de. Bambaşkaydı...</p>

  <p>Ürkek, çekingen, utangaç bir görünümü vardı. Onu daha bir tatlılaştırmıştı bu. Kiti, Levin kapıdan girdiği anda görmüştü onu. Onu bekliyordu çünkü. Duyduğu sevinç onu öylesine heyecanlandırmış, öylesine şaşırtmıştı ki, öyle bir an oldu –Levin'in, Doli'nin yanına gittikten sonra ona bir kez daha baktığı andı bu– evet, öyle bir an oldu ki, kendi de, Levin de, her şeyi gören Doli de Kiti'nin artık dayanamayacağını, birden hıçkıra hıçkıra ağlamaya başlayacağını sandılar. Yüzü kıpkırmızı olmuş, sonra bembeyaz kesilmiş, sonra gene kızarmıştı. Levin'i beklerken donup kalmıştı sanki, yalnızca dudakları kıpırdıyordu. Levin ona yaklaştı, bir şey söylemeden elini uzattı.</p>

  <p>Kiti, buz gibi eliyle umutsuz bir kararsızlık içinde sıktı Levin'in elini.</p>

  <p>— Ne çok oluyor görüşmeyeli, dedi.</p>

  <p>Dudakları hafiften titremese, gözlerindeki, bakışlarına daha bir parlaklık veren buğu olmasaydı, bunu söylerken gülümsemesi oldukça sakin sayılabilirdi.</p>

  <p>Levin, yüzü bir mutluluk gülümsemesiyle aydınlanmış:</p>

  <p>— Siz beni görmediniz; ama ben gördüm sizi, dedi. Tren istasyonundan Yerguşova'ya giderken.</p>

  <p>Kiti hayretle:</p>

  <p>— Ne zaman? diye sordu.</p>

  <p>Levin, ruhunu dolduran mutluluktan tıkanacak gibi olduğunu hissediyordu.</p>

  <p>— Yerguşovo'ya gidiyordunuz, dedi.</p>

  <p>"Böylesine duyarlı bir insanla, masum olmayan en küçük bir şeyi yan yana nasıl düşünebildim?" diye geçiriyordu içinden. "Evet, Darya Aleksandrovna'nın söylediği doğru sanırım."</p>

  <p>Stepan Arkadyeviç elinden tuttu, Karenin'in yanına götürdü onu.</p>

  <p>— İzninizle tanıştırayım sizi. Konstantin Levin, Aleksey Aleksandroviç Karenin...</p>

  <p>Aleksey Aleksandroviç Levin'in elini sıkarken soğuk:</p>

  <p>— Tekrar görüştüğümüze çok sevindim, dedi.</p>

  <p>Stepan Arkadyeviç şaşkın:</p>

  <p>— Tanışıyor muydunuz? diye sordu.</p>

  <p>Levin gülümsedi.</p>

  <p>— Aynı kompartımanda üç saat yolculuk ettik, dedi. Ama bir maskeli balodan çıkar gibi –hiç değilse ben– büyük bir merak içinde ayrıldık.</p>

  <p>Stepan Arkadyeviç:</p>

  <p>— Vay canına! dedi.</p>

  <p>Yemek salonuna açılan kapıyı göstererek ekledi:</p>

  <p>— Buyrunuz.</p>

  <p>Erkekler yemek salonuna geçtiler. Üzerinde altı çeşit votka, gümüş kaşıklı, kaşıksız bir o kadar peynir, havyar, tuzlu balık, çeşit çeşit konserve, dilim dilim kesilmiş tabak tabak Fransız ekmeği dolu masaya yaklaştılar.</p>

  <p>Erkekler tatlı tatlı kokan votkaların, mezelerin yanında ayakta duruyor, yemeği bekliyorlardı. Karenin ile Pestsof arasındaki, Polonya'nın Ruslaştırılması tartışması heyecanı Sergey İvanoviç Koznişef'in üzerindeydi hâlâ.</p>

  <p>En soyut, en ciddi tartışmaları sona erdirmek için hiç beklenmedik bir anda ortaya ince bir espri atarak, tartışmaların heyecanını yatıştırmakta usta Sergey İvanoviç aynı şeyi şimdi de yapmıştı;</p>

  <p>Aleksey Aleksandroviç, Polonya'nın ancak, Rus yönetim örgütünün uygulama alanına koyacağı yüksek birtakım prensiplerle Ruslaştırılabileceği görüşünü savunuyordu.</p>

  <p>Pestsof bir ulusun başka bir ulusu ancak ondan daha yoğun, daha kalabalık olduğu zaman etkisi altına alabileceğini iddia ediyordu.</p>

  <p>Koznişef –bazı kısıtlamalarla– iki görüşe de katılıyordu. Konuk salonundan çıkarlarken, tartışmaya bir son vermek amacıyla gülümseyerek:</p>

  <p>— Bu nedenle, azınlıkları Ruslaştırmak için tek yol vardır, dedi. Elden geldiğince çok çocuk yapmak. Ne var ki, kardeşimle ben çok kötü bir yol tutmuşuz bu alanda. Ama siz evliler, özellikle Stepan Arkadyeviç, siz, gerçek bir yurtsever gibi davranıyorsunuz. (İçtenlikle gülümsedi Stepan Arkadyeviç'e, küçücük kadehini uzattı ona.) Kaç tane var sizde?</p>

  <p>Herkes güldü, en çok gülen Stepan Arkadyeviç oldu. Koznişef'in uzattığı kadehe iyi cins bir votkadan koyarken, ağzına attığı peyniri çiğneyerek:</p>

  <p>— Evet, en etkili, en doğru yol budur, dedi.</p>

  <p>Tartışma gerçekten de şakayla bitmişti. Stepan Arkadyeviç:</p>

  <p>— Bu peynir fena değil, dedi. İster misiniz?</p>

  <p>Levin'e döndü, sol eliyle pazularını yoklayarak:</p>

  <p>— Gene spor mu yapıyorsun yoksa? diye sordu.</p>

  <p>Levin gülümsedi. Kolunu bükerek pazusunu şişirdi. Stepan Arkadyeviç'in parmakları altında, Levin'in ceketinin ince kumaşını kaldıran, yuvarlak peynir gibi, çelikten bir tepecik yükseldi?</p>

  <p>— Pazuya bak! Samson gibisin!</p>

  <p>Ayı avı üzerine pek belirsiz birkaç şey bilen Aleksey Aleksandroviç ekmeğine peynir sürerken, bir yandan da örümcek ağı gibi incecik kesilmiş bir dilim ekmeğin içini çıkarmaya çalışarak:</p>

  <p>— Ayı avı için insanın bedence çok güçlü olması gerektiğini sanıyorum, dedi.</p>

  <p>Levin gülümsedi. Ev sahibesiyle birlikte meze masasına gelen bayanlara hafifçe öne eğilerek yer verirken:</p>

  <p>— Hiç de öyle değil, dedi. Tam tersine, bir çocuk bile öldürebilir bir ayıyı.</p>

  <p>Kiti, bir türlü çatala gelmeyen bir mantarı yakalamaya çalışırken, arasından beyaz elinin görüntüğü dantelleri sallayarak:</p>

  <p>— Bir ayı vurmuşsunuz, öyle duydum, dedi.</p>

  <p>Güzel yüzünü Levin'e yarım döndürüp gülümseyerek ekledi:</p>

  <p>— Sahi, ayı var mı sizin oralarda?</p>

  <p>Kiti'nin bu söylediklerinde olağanüstü hiçbir şey yoktu görünüşte. Ama o, bunu söylerken sesinin her kıvrımında, dudaklarının da, gözlerinin de, ellerinin de her hareketinde Levin için sözle anlatılamayacak ne büyük bir anlam vardı! Her şey vardı burada: Özür dileme de, Levin'e güven de, şefkat de, –ince, ürkek bir şefkatti bu– söz veriş de, umut da, sevgi de. Bu sevgiye inanmamak elinde değildi Levin'in, mutluluktan soluğu kesilecek gibi oluyordu. Gülümseyerek:</p>

  <p>— Hayır, dedi. Tversk iline gitmiştik ayı avına. Dönüşte trende eniştenizle, daha doğrusu eniştenizin eniştesiyle karşılaştım. Gülünç bir karşılaşma oldu.</p>

  <p>— Kondüktör, atasözünün tersine, giyimime kuşamıma bakıp dışarı atmak istedi beni. Ben de bağırıp çağırmaya başladım. Siz de... (Karenin'e döndü, adını unutmuştu.) Sırtımdaki yarım kürke bakıp siz de kovmak istediniz beni önce; ama sonra benden yana oldunuz, bunun için minnettarım size.</p>

  <p>Aleksey Aleksandroviç mendiliyle parmaklarının ucunu sildi.</p>

  <p>— Yolcuların yer seçiminde hakları genel olarak hiç de belirli değildir, dedi.</p>

  <p>Levin içtenlikle gülümsedi.</p>

  <p>— Benimle ilgili düşüncelerinizde kararsız olduğunuzun farkındayım, dedi. Ama yarım kürkümün bıraktığı izlenimi silmek amacıyla zekice konuşmaya başladım hemen...</p>

  <p>Doli ile konuşan Sergey İvanoviç bir yandan da kardeşinin sözlerine kulak kabartıyor, yan gözle ona bakıyordu. "Neyi var bu akşam? Pek bir mağrur!" diye geçirdi içinden. Kardeşinin kendini kanatlanmış hissettiğinden haberi yoktu. Levin, Kiti'nin onu dinlediğini, onu dinlemekten haz duyduğunu biliyordu. Onu ilgilendiren tek şey buydu şimdi. Yalnızca bu salonda değil, bütün dün yada Levin için yalnızca kendi –onun için büyük bir anlam ve önem kazanan kendi– bir de Kiti vardı o anda. Kendini baş döndürücü bir yükseklikte hissediyor, çok aşağılarda da bütün bu yürekli, sevimli Kareninleri, Oblonskileri, bütün dünyayı görüyordu.</p>

  <p>Stepan Arkadyeviç, Kiti'ye de Levin'e de hiç bakmadan, başka yer yokmuş gibi, hiç sezdirmeden yan yana oturttu ikisini. Levin'e:</p>

  <p>— Sen şuraya oturuver, dedi.</p>

  <p>Yemek takımları gibi –Stepan Arkadyeviç çok meraklıydı yemek takımlarına– yemek de güzeldi. Marie-Louis çorbası çok hoş olmuştu. Ağızda eriyen küçük börekler nefisti. Beyaz kravatlı iki uşakla Matyev, yemekte içkiyle ilgili görevlerini ortalıkta dikkati çekmeden, sessizce, kusursuz yapıyorlardı. Yemek maddi yönden olduğu kadar, manevi yönden de başarılıydı. Kâh genel, kâh birkaç kişi arasında sürüp giden konuşma hiç kesilmemiş, hatta yemeğin sonunda erkekler konuşmalarını sürdürerek kalkmışlardı sofradan. Aleksey Aleksandroviç bile heyecanlanmıştı.</p>
</body>
</html>
