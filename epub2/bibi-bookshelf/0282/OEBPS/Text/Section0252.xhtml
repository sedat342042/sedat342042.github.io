<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XVIII</h2>

  <p>Levin hiç kesilmeyen, kendisinin de aklının yalnızca dış yanıyla katıldığı tartışmalar yüzünden içinde olması gereken değişikliğin gerçekleşmediğini görünce hayal kırıklığına uğramıştı; ama yüreğinin dolu olduğunu bütün gün hissetmiş, buna sevinmişti.</p>

  <p>Yağmurdan sonra, dolaşmaya çıkılamayacak kadar ıslaktı yerler. Üstelik, yağmur bulutları bütünüyle dağılmamıştı. Gökyüzünü kâh karartarak, kâh şimşeklerle aydınlatarak geçiyorlardı hâlâ. Günün geri kalan zamanını evde geçirdiler.</p>

  <p>Tartışmaya girmediler bir daha. Tam tersine, yemekten sonra herkes pek keyifliydi.</p>

  <p>Katavasof önce, yeni tanıştığı herkesin hoşlandığı değişik şakalarıyla bayanları çok güldürdü. Sonra, Sergey İvanoviç'in bir sözü üzerine, karasineklerin dişileriyle erkeklerinin huyları, hatta yüz biçimleri arasındaki ayrılıkları, yaşayışları üzerine çok ilginç gözlemlerini anlattı. Sergey İvanoviç'in de keyfi yerindeydi. Çayda, kardeşinin bir sorusu üzerine, Doğu sorunu üzerine kişisel görüşünü bile açıklamıştı. Çok sade, güzel anlatmıştı. Herkes kulak kesilip onu dinlemeye başlamıştı.</p>

  <p>Yalnız Kiti dinleyemedi onu sonuna kadar. Mitya'yı yıkamaya çağırmışlardı onu.</p>

  <p>Kiti'nin gitmesinden birkaç dakika sonra Levin'i de çağırdılar çocuk odasına.</p>

  <p>Levin çayını bırakıp –ağabeyinin ilginç konuşmasını dinleyemediği için üzgün– onu niçin çağırdıklarını merak ederek –ancak önemli durumlarda çağırırlardı onu çünkü– çocuk odasına yürüdü.</p>

  <p>Sergey İvanoviç'in, özgürlüğüne kavuşan kırk milyon Slav dünyasının Rusya ile birlikte yeni bir çağ açması gerektiği üzerine, Levin'in sonuna dek dinleyemediği ilginç sözleri onu pek ilgilendirmişti. Çocuk odasına çağrılması onu telaşlandırmıştı; ama salondan çıkıp yalnız kaldığı anda, sabahki düşüncelerini anımsamıştı. Dünya tarihinde Slav unsurunun önemiyle ilgili bu düşünceler, ruhunda olup bitenlerin yanında ona öylesine önemsiz, değersiz görünüyordu ki, bir anda hepsini birden unutuvermişti. O sabahki ruhsal durumuna girmişti gene.</p>

  <p>Şimdi, önceleri yaptığı gibi düşüncelerinin akışını başından sonuna dek aklından geçirmedi. (Buna gereksinimi yoktu artık.) Bir anda ona yön veren bu düşüncelerle ilgili duyguya kapıldı gene. Bu duyguyu ruhunda eskisinden daha güçlü, daha belirgin buldu. Şimdi, eskiden düşüne düşüne vardığı huzurda olduğu gibi, bu duyguya varmak amacıyla düşüncelerinin akışını baştan sona anımsaması gerekmiyordu. Tersine, sevinç ile huzur duygusu önceleri olduğundan daha canlıydı. Düşünce ile duygunun arkasından yetişemiyordu.</p>

  <p>Taraçadan geçiyordu. Kararmaya başlamış gökyüzünde belirmiş iki yıldıza bakınca birden anımsadı: "Evet, gökyüzüne bakarken gördüğüm kubbenin bir yanılma olmadığını düşünmüştüm. O anda bir şeyi düşünmüyor, bir şeyi gizliyordum kendimden. Ama bu ne olursa olsun, çürütemem onu. Düşünürsem açıklığa kavuşur her şey!"</p>

  <p>Çocuk odasına giderken kendi kendinden gizlediği şeyin ne olduğunu anımsadı Levin: Tanrı'nın varlığının en sağlam delili, onun insanlara iyilik duygusunu bağışlamış olması ise, niçin yalnızca Hıristiyan kilisesine bağışlamıştı bunu? Gene iyiliği öğütleyen, iyilik yapan Budistlerin, Müslümanların diniyle Tanrı'nın Hıristiyanlara verdiği iyilik duygusu arasında ne gibi bir ilişki vardı?</p>

  <p>Levin bu soruya yanıtın hazır olduğunu hissediyordu. Ama bu yanıtı düşünmeye bile zaman bulamadan çocuk odasına girmişti. Kiti kollarını sıvamış, küvetin içinde suyla oynayan çocuğun başında ayakta duruyordu. Kocasının ayak sesini duyunca başını çevirip baktı, gülümseyerek yanına çağırdı onu. Bir eliyle, suyun içinde sırtüstü yatmış, küçücük ayaklarıyla tepinen bebeği başının altından tutuyor, ötekiyle, bebeğin üzerinde tuttuğu süngeri kol adalelerinin düzenli kasılmasıyla sıkarak üzerine su akıtıyordu. Kocası yanına gelince:</p>

  <p>— Şuna bak, şuna bak! dedi. Agafya Mihaylovna haklıymış. Tanıyor artık insanı!</p>

  <p>Durum şuydu: Mitya o gün, yakınlarını tanıdığını kuşkuya yer bırakmayacak bir biçimde belli etmeye başlamıştı.</p>

  <p>Levin küvetin yanına gelir gelmez hemen bir deneme yaptılar. Tam bir başarıyla sonuçlandı deneme. Sırf bu iş için çağrılan aşçı kadın çocuğun üzerine eğildi. Mitya kaşlarını çattı, iki yana salladı başını. Sonra Kiti eğildi üzerine. Çocuğun yüzünü bir gülümseme aydınlattı. Küçücük ellerini süngere daldırdı, dudaklarıyla öylesine sevinçli, öylesine tuhaf sesler çıkarmaya başladı ki, yalnız Kiti ile dadı değil, Levin de beklenmedik bir hayranlığa kapıldı.</p>

  <p>Bebeği tek el üzerinde çıkardılar banyodan. Suyla duruladılar. Sarıp sarmaladılar. Kuruladılar. Çın çın öten bir çığlıktan sonra annesine verdiler onu.</p>

  <p>Kiti, kucağında meme emen çocukla, her zamanki yerine rahatça yerleştikten sonra kocasına:</p>

  <p>— Eh, dedi. Onu sevmeye başladığına sevindim. Hem çok sevindim. Yoksa yavaş yavaş üzmeye başlamıştı beni bu durum. Ona karşı bir şey hissetmediğini söylüyordun.</p>

  <p>— Olamaz! Bir şey hissetmediğimi mi söyledim? Hayal kırıklığına uğradığımı söylemiştim yalnızca.</p>

  <p>— Nasıl bir hayal kırıklığına uğrattı seni?</p>

  <p>— O değil, benim kendi duygum uğrattı. Daha büyük şeyler hissedeceğimi sanıyordum. Bir anda içimi yepyeni, hoş bir duygunun doldurmasını bekliyordum. Onun yerine ansızın bir tiksinti, acıma...</p>

  <p>Kiti, Mitya'yı yıkamak için çıkardığı yüzükleri narin parmaklarına takarken kocasını dikkatle dinliyordu.</p>

  <p>Levin sürdürüyordu konuşmasını:</p>

  <p>— Doğrusu içimde hazdan çok endişe, acıma duygusu vardı. Ama bugün fırtınada çektiğim korkudan sonra anladım onu ne çok sevdiğimi.</p>

  <p>Kiti'nin yüzü bir gülümsemeyle aydınlandı.</p>

  <p>— Çok mu korktun? dedi. Ben de. Ama şimdi, her şey bittikten sonra daha büyük bir dehşet veriyor bana olanlar. Gidip bakacağım o meşeye. Katavasof ne sevimli bir insan, değil mi? Genel olarak, günümüz çok iyi geçti. İstediğin zaman çok iyi geçinebiliyormuşsun Sergey İvanoviç ile... Hadi onların yanına git şimdi. Banyodan sonra burası çok sıcak, ıslak olur...</p>
</body>
</html>
