<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"></h2>

  <p style="text-align: center;"><img alt="image002" src="../Images/image002.jpg" /><b><br /></b></p>

  <h2 id="sigil_toc_id_79" style="text-align: center;"><b>KÂĞIT OYUNCUSU</b></h2>

  <p>Liesel ile Rudy’nin bisküvileri yediği süreçte, LSE’nin dinlenmeye çekilmiş adamları, Essen’den pek uzak olmayan bir kasabada kâğıt oynuyorlardı. Stuttgart’tan uzun yolculuklarını yeni bitirmişlerdi ve sigarasına oyun oynuyorlardı. Reinhold Zucker mutlu değildi.</p>

  <p>“Hile yapıyor, yemin ederim,” diye mırıldandı. lCışla olarak kullanılan bir kulübedeydiler ve Hans Hubermann peş peşe üçüncü elini kazanmıştı. Zucker kâğıtlarını tiksintiyle masanın üzerine bıraktı ve kirli parmaklarından üçüyle yağlı saçlarını taradı.</p>

  <blockquote class="alıntı">
    <p style="text-align: center;"><b>REİNHOLD ZUCKER HAKKINDA</b></p>

    <p style="text-align: center;"><b>BAZI BİLGİLER</b></p>

    <p style="text-align: center;"><b>Yirmi dört yaşındaydı. Bir el kazandığında çok</b></p>

    <p style="text-align: center;"><b>böbürlenirdi; ince tütün tutamlarını burnuna götürüp koklardı.</b></p>

    <p style="text-align: center;"><b>“Zaferin kokusu,” derdi.</b></p>

    <p style="text-align: center;"><b>Ha, bir şey daha.</b></p>

    <p style="text-align: center;"><b>Ağzı açık ölecekti.</b></p>
  </blockquote>

  <p>Sol tarafında oturan genç adamın aksine, Hans Hubermann kazandığında böbürlenmezdi. Hatta oyun arkadaşlarına sigaralarından birer tane iade edip tek tek yakacak kadar da cömertti. Reinhold Zucker dışında herkes daveti kabul etti. Zucker ise sigarayı kapıp ortadaki kutunun içine geri attı. “Senin bağışına ihtiyacım yok, ihtiyar.” Ayağa kalkıp çıktı.</p>

  <p>“Nesi var bunun?” diye sordu çavuş ama kimse cevap verme zahmetine girmedi. Reinhold Zucker hayatını kurtarmak için bile kâğıt oynayamayan yirmi dört yaşında bir çaylaktı sadece.</p>

  <p>Sigaralarını Hans Hubermann’a kaptırmış olmasa ondan bu kadar nefret etmeyebilirdi. Ondan bu kadar nefret etmese, birkaç hafta sonra oldukça masum görünüşlü bir yolda onun yerini almayabilirdi.</p>

  <p>Bir koltuk, iki adam, kısa bir tartışma ve... ben.</p>

  <p>İnsanların ölüm şekline bazen inanamıyorum.</p>
</body>
</html>
