<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"></h2>

  <p style="text-align: center;"><img alt="image002" src="../Images/image002.jpg" /><b><br /></b></p>

  <h2 id="sigil_toc_id_91" style="text-align: center;"><b>İTİRAFLAR</b></h2>

  <p>Yahudiler gittikten sonra Rudy ve Liesel birbirlerinden ayrıldı ama kitap hırsızı konuşmadı. Rudy’nin sorularının cevabı yoktu.</p>

  <p>Liesel eve de dönmedi. Asık yüzle tren istasyonuna doğru yürüdü ve saatler boyu babasını bekledi. Rudy önce onun yanında durdu ama Hans’ın eve dönmesine daha yarım gün olduğundan, gidip Rosa’yı aldı. İstasyona dönerken kadına olanları anlattı. Rosa geldiğinde kıza hiçbir şey sormadı. Olanları zaten az çok anlamıştı. Sadece kızın yanında durdu ve sonunda onu oturmaya ikna edebildi. Birlikte beklediler.</p>

  <p>Babası olanları öğrenince çantasını bırakıp istasyon havasını tekmeledi.</p>

  <p>O gece hiçbiri yemek yemedi. Hans’ın parmakları akordeonu taciz etti ve ne kadar çabaladıysa da tüm şarkıları batırdı. Artık hiçbir şey işe yaramıyordu.</p>

  <p>Kitap hırsızı üç gün boyunca yataktan çıkmadı.</p>

  <p>Her sabah ve öğleden sonra Rudy Steiner kapıyı vuruyor ve hâlâ hasta olup olmadığını soruyordu. Kız hasta filan değildi.</p>

  <p>Dördüncü gün Liesel komşusunun kapısına gitti ve birlikte önceki yıl ekmeği paylaştıkları ağaçlığa gidip gidemeyeceklerini sordu.</p>

  <p>“Sana daha önce söylemeliydim,” dedi.</p>

  <p>Konuştukları gibi, Dachau’ya uzanan yolda yürüdüler. Sonra ağaçların arasında durdular. Işık ve gölgeler etrafa uzun şekiller yayıyordu. Çam kozalakları bisküvi gibi etrafa saçılmıştı.</p>

  <p><i>Teşekkür ederim, Rudy.</i></p>

  <p><i>Her şey için. Beni yoldan çektiğin için, beni durdurduğun için.</i></p>

  <p>Ama hiçbirini söylemedi.</p>

  <p>Eli yan tarafındaki bir dala dayandı. “Rudy, sana bir şey söylersem kimseye tek kelime etmeyeceğine söz verir misin?”</p>

  <p>“Elbette.” Kızın yüzündeki ciddiyeti ve sesindeki ağırlığı fark etmişti. Onun yanındaki ağaca yaslandı. “Konu nedir?”</p>

  <p>“Söz.”</p>

  <p>“Verdim ya.”</p>

  <p>“Tekrar ver. Annene, ağabeyine veya Tommy Muller’e söyleyemezsin. Kimseye.”</p>

  <p>“Söz veriyorum.”</p>

  <p>Yaslanıyordu.</p>

  <p>Yere bakıyordu.</p>

  <p>Liesel kelimeleri ayağının dibinden okumaya çalışarak onları çam kozalakları ve kırık dal parçalarıyla karıştırarak doğru bir başlangıcı bulmak için birkaç kez denedi.</p>

  <p>“Futbol oynarken yaralandığım zamanı hatırlıyor musun?” diye sordu Liesel. “Sokakta?”</p>

  <p>İki savaşı, bir akordeonu, bir Yahudi boksörü ve bodrumu açıklamak bir saatin yaklaşık dörtte üçünü aldı. Günler önce Münih Caddesi’nde olanları da unutmadan.</p>

  <p>“Bu yüzden daha yakından bakmak istedin,” dedi Rudy. “Elinde ekmekle. Hâlâ orada olup olmadığını görmek için.” “Evet.”</p>

  <p>“Ulu Tanrım.”</p>

  <p>“Evet.”</p>

  <p>Ağaçlar üçgen ve yüksekti. Sessizlerdi.</p>

  <p>Liesel çantasından <i>Kelime Silkeleyici</i>’’yi çıkarıp Rudy’ye sayfalardan birini gösterdi. Sayfada boynuna üç madalya asılmış bir çocuk vardı.</p>

  <p><i>“Limon rengi saçlı,''</i> diye okudu Rudy. Parmakları kelimelere dokundu. “Ona benden mi bahsettin?”</p>

  <p>Liesel önce konuşamadı. Belki de duygularının aniden ortaya çıkmasındandı. Yoksa onu hep sevmiş miydi? Muhtemelen. Konuşamamakla birlikte, şimdi Rudy’nin onu öpmesini istiyordu. Elinden tutup onu kendisine çekmesini. Neresinden olduğu fark etmezdi. Ağzı, boynu, yanağı. Teni bomboş bekliyordu.</p>

  <p>Yıllar önce o çamurlu alanda yarıştıklarında, Rudy sarsak gülümsemeli bir kemik torbası gibiydi. Bu öğlen üzerinde ağaçların altındaysa, ekmek dağıtan ve oyuncak ayı veren biriydi. Üç Hitler Gençliği yarışı kazanmıştı. En iyi arkadaşıydı. Ve ölümüne sadece bir ay vardı.</p>

  <p>“Ona senden söz ettim tabii ki,” dedi Liesel.</p>

  <p>Veda ediyordu ama bunun farkında bile değildi.</p>
</body>
</html>
