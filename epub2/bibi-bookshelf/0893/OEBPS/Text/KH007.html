<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <div style="text-align: center;"><img alt="image002" src="../Images/image002.jpg" style="line-height: 1.2em; text-indent: 1em;" /></div>

  <h2 style="text-align: center;"><b>BİR DOMUZCUĞU BÜYÜTMEK</b></h2>

  <p>Evet, ışıltılı bir kariyer.</p>

  <p>Ancak, çalınan ilk kitapla İkincisi arasında oldukça uzun bir zaman geçtiğini hemen belirtmeliyim. Dikkate diğer bir nokta da, ilki karların arasından çalınmışken. İkincisi ateşten alınmıştı. Ona verilenlerden söz etmiyorum bile. Toplamda on dört kitabı vardı ama kendi gözünde hikâyesi özellikle on tanesinden oluşuyordu. O on tanesi arasında altısı çalınmış, biri mutfak masasında bulunmuş, ikisi gizli bir Yahudi tarafından onun için hazırlanmış ve biri de yumuşak, sarı elbiseli bir öğle üzeri tarafından ulaştırılmıştı.</p>

  <p>Hikayesini yazmaya başladığında, kitapların ve kelimelerin tam olarak ne zaman bir anlam taşımanın ötesinde her şey haline geldiğini merak edecekti. Acaba üst üste raflarla dolu odayı ilk kez gördüğü zaman mıydı? Yoksa Max Vandenburg, bir sürü sıkıntı ve Hitler’in <i>Kavgam</i>’ıyla Himmel Sokağı’na geldiği zaman mıydı? Yetimhanelerde kitap okuduğu zaman mı? Dachau’ya son yürüyüşünde mi? <i>Kelime Karıştıran</i> mıydı? Belki de nerede ve ne zaman olduğunun net bir cevabı yoktu. Neyse, konudan uzaklaşıyorum. Bunlara girmeden önce, Liesel Meminger’in Himmel Sokağındaki başlangıcına ve domuzcuk yetiştirme sanatına değinmemiz gerek.</p>

  <p>Liesel oraya geldiğinde, ellerindeki kar kızarıklıkları ve parmaklarındaki donmuş kan hâlâ görünüyordu. Her yerinden gıdasızlık akıyordu. Tel gibi bacaklar. Elbise askısı kollar. Pek kolay gülümsemiyordu ama bunu yaptığında, gülümsemesi bile açlık yansıtıyordu.</p>

  <p>Saçları Alman sarısına yakındı ama gözleri tehlikeliydi: Koyu kahverengi. O dönemde Almanya'da kahverengi gözlü olmayı istemezdiniz. Belki de gözlerinin rengini babasından almıştı ama bilmesi mümkün değildi, çünkü babasını hatırlamıyordu. Babasıyla ilgili gerçekten bildiği tek bir şey vardı, o da anlamadığı bir etiketti.</p>

  <blockquote class="alıntı">
    <p style="text-align: center"><b>TUHAF BİR KELİME</b></p>

    <p style="text-align: center"><b>Komünist</b></p>
  </blockquote>

  <p>Son yıllarda bu kelimeyi defalarca duymuştu.</p>

  <p>İnsanlarla dolu sığınma evleri, sorularla dolu odalar vardı. Ve bir de o kelime. O tuhaf kelime daima oralarda bir yerde, bir köşede duruyor, karanlıkta onu izliyordu. Takım elbiseler ve üniformalar giyiyordu. Nereye giderlerse gitsinler, babasından söz edildiği zamanlarda oradaydı. Annesine bu kelimenin ne anlama geldiğini sorduğunda önemli olmadığı, böyle şeyler düşünmemesi gerektiği söylenmişti. Sığınma evlerinden birinde duvarın üzerinde kömür kullanarak çocuklara yazmayı öğretmeye çalışan daha sağlıklı bir kadın vardı. Liesel ona kelimenin anlamını sormayı düşünmüştü ama bu hiç gerçekleşmemişti. Bir gün kadın sorgulanmak için götürülmüş, bir daha geri dönmemişti.</p>

  <p>Liesel, Molching’e geldiğinde, en azından kurtarıldığını hissediyordu ama bu bir teselli değildi. Annesi onu seviyorsa neden başka birinin kapısına bırakmıştı? Neden? Neden?</p>

  <p>Neden?</p>

  <p>Sadece en temel seviyede olsa bile cevabı biliyor olduğu gerçeğinin bir önemi yoktu. Annesi hep hastaydı ve tedavi olacak paraları yoktu. Bunu biliyordu. Ama bilmesi, kabul etmek zorunda olduğu anlamına gelmiyordu. Ona sevildiği kaç kez söylenmiş olursa olsun, terk edilmesinin her şeyin kanıtı olduğunu düşünüyordu. Yabancı bir yerde yabancı insanlarla kalan, kaybolmuş, sıska bir çocuk olduğu gerçeğini değiştirmiyordu. Üstelik de tek başına.</p>

  <p>Hubermann’lar, Himmel Sokağı’ndaki küçük tuğla evlerden birinde oturuyordu. Birkaç oda, bir mutfak ve komşularla paylaşılan bir dış tuvalet. Çatı dümdüzdü ve depo olarak kullanılan küçük bir bodrum vardı. <i>Yeterli derinlikte</i> bir bodrum değildi. 1939 yılında bu bir sorundu. Daha sonra, ’1942 ve ’ 1943 yıllarında da öyleydi. Hava saldırıları başladığında, her seferinde sokağın aşağısındaki sığınağa koşturmak zorunda kalıyorlardı.</p>

  <p>Başlangıçta en büyük etkiyi yapan şey bayağılıktı. Son derece <i>hararetli</i> ve yaratıcıydı. Her an Domuzkız, Domuzoğlan veya Keriz gibi ifadeler kullanılıyordu. Bu kelimelere aşina olmayan kişiler için açıklamam gerek. <i>Domuz</i> elbette domuzlarla ilgili. Domuzuz kelimesi bir dişiyi azarlamak veya aşağılamak için kullanılıyor. Domuz <i>oğlan,</i> adından da anlaşılacağı gibi bir erkek çocuğu aşağılama amacı taşıyor. Keriz’in ne olduğu da açık ve bu kelime cinsiyetler arasında ayrım gözetmiyor.</p>

  <p><i>“Saumensch du dreckigs!"</i> Liesel’in üvey annesi, küçük kız banyo yapmak istemediğinde ilk akşam böyle bağırmıştı. “Seni pis domuz! Neden soyunmuyorsun? ” Öfkeli olmakta üstüne yoktu. Aslında Rosa Hubermann’ın sürekli öfkeyle süslenmiş bir yüzü olduğunu bile söyleyebilirdiniz. Yüzünde buruşturulmuş mukavvaya benzer çizgilerin oluşmasının nedeni buydu.</p>

  <p>Liesel doğal olarak gerginlik banyosu yapmıştı. Banyoya ya da aynı şekilde yatağa girmesi mümkün değildi. Dolap gibi çamaşırlığın bir köşesine büzülmüş, biraz destek alabilmek için duvarın var olmayan kollarına tutunmuştu. Kurumuş boya, nefes darlığı ve Rosa’nın bitip tükenmez tacizlerinden başka bir şey yoktu.</p>

  <p>“Onu rahat bırak. ” Hans Hubermann kavgaya müdahale etti. Nazik sesi, kalabalığı yararak geçer gibi küçük kıza ulaştı. “Onu bana bırak. ”</p>

  <p>Adam yaklaşıp yere oturarak duvara yaslandı. Yerdeki karolar soğuk ve sertti.</p>

  <p>“Sigara sarmayı biliyor musun? ” diye sordu. Sonraki bir saat kadar karanlıkta oturup tütün ve sigara kâğıtlarıyla oynarken, bir yandan da Hans Hubermann onları içiyordu.</p>

  <p>Saat dolduğunda, Liesel sigara sarmayı orta seviyede öğrenmişti ama hâlâ banyo yapmamıştı.</p>

  <blockquote class="alıntı">
    <p style="text-align: center"><b>HANS HUBERMANN’LA İLGİLİ BAZI BİLGİLER</b></p>

    <p style="text-align: center"><b>Sigara içmeyi seviyordu.</b></p>

    <p style="text-align: center"><b>Sigara içmekle ilgili sevdiği temel şey, sigara sarmaktı.</b></p>

    <p style="text-align: center"><b>Badanacıydı ve ayrıca akordeon çalıyordu.</b></p>

    <p style="text-align: center"><b>Özellikle kışları Molching’in barlarında -Knoller gibi- çalarak biraz fazladan para kazanabildiği için bu işe yarıyordu. Birinci Dünya Savaşı’nda beni bir kez atlatmayı başarmıştı ama daha sonra başka birine katılacak (sapkın türde bir ödül gibi) ve benden kurtulmayı her nasılsa bir kez daha başaracaktı.</b></p>
  </blockquote>

  <p>Çoğu kimsenin gözünde Hans Hubermann neredeyse görünmezdi. Özel olmayan biriydi. Badanacılık becerilerinin mükemmel olduğu kesindi. Müzik yeteneğiyse ortalamanın üzerindeydi. Ama her nasılsa -ki böyle insanlarla tanıştığınızdan eminim- bir kuyruğun önünde dursa bile arka planda kalmayı beceriyordu. Her zaman için sadece <i>oradaydı.</i> Fark edilmiyordu. Önemli veya özellikle değerli değildi.</p>

  <p>Tahmin edebileceğiniz gibi, bu görünmezlik tam anlamıyla yanıltıcıydı. Adamın kesinlikle değeri vardı ve bu Liesel Meminger’in gözünden kaçmamıştı. İnsan çocuklar bazen abartılı ölçüde tacizci yetişkinlerden daha duyarlı olabiliyordu. Liesel adamın bu özelliğini hemen fark etmişti.</p>

  <p>Hans Hubermann’ın davranışları.</p>

  <p>Yaydığı hava.</p>

  <p>O gece küçük çamaşırlığın lambasını açtığında, Liesel üvey babasının gözlerindeki tuhaflığı görmüştü. Nezaket ve gümüşten yapılmış gibiydiler. Eriyen yumuşak gümüş gibi. Liesel o gözleri görünce, Hans Hubermann’ın aslında çok değerli olduğunu anlamıştı.</p>

  <blockquote class="alıntı">
    <p style="text-align: center"><b>ROSA HUBERMANN’LA İLGİLİ BAZI BİLGİLER</b></p>

    <p style="text-align: center"><b>Boyu 1. 55’ti ve kırlaşmış saçını kahverengi topuz yapıyordu. Hubermann’ın gelirine destek olmak için, Molching’deki daha zengin beş ailenin çamaşır ve ütü işlerini üstlenmişti.</b></p>

    <p style="text-align: center"><b>Aşçılığı tam anlamıyla felaketti.</b></p>

    <p style="text-align: center"><b>Karşılaştığı herkesin sinirini bozmak konusunda eşsiz bir yeteneği vardı.</b></p>

    <p style="text-align: center"><b>Ama Liesel Meminger’i <i>sevmişti.</i></b></p>

    <p style="text-align: center"><b>Sadece bunu gösterme şekli biraz tuhaftı.</b></p>

    <p style="text-align: center"><b>Belli aralıklarla ona tahta kaşıkla vurmayı ve hakaretler yağdırmayı da içeriyordu.</b></p>
  </blockquote>

  <p>Himmel Sokağı’nda iki hafta yaşadıktan sonra Liesel nihayet banyo yaptığında, Rosa ona neredeyse kemiklerini kırıp vücudunu çürükler içinde bırakacak kadar sıkı sarıldı. Küçük kızı göğüslerinin arasında neredeyse boğarken, “Nihayet! ” dedi.</p>

  <p>Birkaç ay sonra artık Bay ve Bayan Hubermann değillerdi. Her zamanki açık sözlülüğüyle Rosa şöyle dedi: “Beni dinle, Liesel; bundan sonra bana anne diyeceksin. ” Bir an düşündü. “Gerçek annene nasıl sesleniyordun? ”</p>

  <p>Liesel sessizce cevap verdi. “Auch mama; yine anne. ”</p>

  <p>“O halde ben de Anne İki’yim. ” Rosa kocasına baktı. “Ve şu adam. ” Sanki kelimeleri avucunda topluyor, onları vurarak birbirine yapıştırıyor ve masanın üzerine fırlatıyordu. “Şu pis domuz, şu Keriz, ona baba diyeceksin, <i>verstehst?</i> Anladın mı? ”</p>

  <p>“Evet, ” dedi Liesel. Bu evde hızlı cevap vermek takdir ediliyordu.</p>

  <p>“Evet, <i>anne</i>, ” diye düzeltti annesi. “Domuzkız. Benimle konuşurken bana anne diyeceksin. ”</p>

  <p>Hans Hubermann o anda bir sigara daha sarmayı yeni bitirmiş, kâğıdı yalamış ve yapıştırmıştı. Liesel’e bakarak göz kırptı. Liesel ona baba demekte hiç zorlanmayacaktı.</p>

  <p> </p>

  <p> </p>

  <p> </p>
</body>
</html>
