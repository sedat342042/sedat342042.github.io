<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Değişen Dünyada Bir Sanatçı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Haziran 1950</h1>

    <p>Dün sabah geç saatte Matsuda’nın ölüm haberini aldıktan sonra hafif bir öğle yemeği yedim, ardından biraz egzersiz yapmaya çıktım.</p>

    <p>Tepeden aşağı inerken havada tatlı bir sıcaklık vardı. Irmağa varınca Tereddüt Köprüsü’ne çıkıp çevreme baktım. Gökyüzü berrak maviydi ve ırmak yatağının biraz aşağısında, yeni apartmanların yapıldığı tarafta iki küçük çocuk su kenarında oltalarla oynuyordu. Matsuda’nın haberini düşünerek bir süre onları izledim.</p>

    <p>Noriko’nun evlilik görüşmeleri sırasında yaptığım ziyaretten beri Matsuda’yı tekrar görmek istiyordum, ama Arakava’ya gitmeyi ancak bir ay kadar önce başarabildim. Onun sona yaklaştığından habersiz, anlık bir dürtüyle uğramıştım. Kim bilir, o öğleden sonra düşüncelerini benimle paylaştığı için belki biraz daha mutlu ölmüştür.</p>

    <p>Evine vardığımda Bayan Suzuki beni hemen tanıyıp biraz da heyecanla içeri buyur etti. Haline bakılırsa, on sekiz ay önceki ziyaretimden beri Matsuda’nın pek uğrayanı olmamıştı.</p>

    <p>Mutlu bir edayla, “Geçen seferki gelişinizden çok daha dinç,” dedi.</p>

    <p>Kabul salonuna alındım ve az sonra Matsuda bol bir kimono giymiş olarak kimseden yardım almadan içeri girdi. Beni yeniden gördüğüne sevindiği belliydi ve önce biraz havadan sudan, ortak tanışlardan konuştuk. Bir süre öncesindeki hastalığım sırasında gönderdiği moral verici mektup için Matsuda’ya teşekkür etmek, sanırım Bayan Suzuki çaylarımızı getirip tekrar çıktıktan sonra aklıma geldi.</p>

    <p>“Toparlanmışa benziyorsun, Ono,” dedi. “Şu haline bakıp daha geçenlerde hasta olduğunu anlamak mümkün değil.”</p>

    <p>“Artık çok daha iyiyim,” dedim. “Ama fazla yorulmamaya özen göstermeliyim. Şu bastonu yanımdan ayırmamam gerekiyor. Onu saymazsan, eskisi gibiyim.”</p>

    <p>“Beni hayal kırıklığına uğratıyorsun, Ono. Ben de iki ihtiyar baş başa verip sağlığımızın bozukluğundan dem vururuz diye umuyordum. Ama ne gezer, geçen seferki gibi dipdiri geldin yine. Bana da burada oturup senin sağlığına gıpta etmek düşüyor.”</p>

    <p>“Ne ilgisi var, Matsuda. Sen de çok iyi görünüyorsun.”</p>

    <p>Matsuda gülerek, “Beni kandıramazsın, Ono,” dedi. “Ama doğru, geçen yıldan beri biraz kilo aldım. Söylesene, Noriko-san mutlu mu? Duyduğum kadarıyla görüşmeler başarılı geçmiş ve nihayet evlenmişler. Son geldiğinde istikbali için endişeleniyordun.”</p>

    <p>“Her şey çok iyi gitti. Sonbaharda bebek bekliyor. O kadar üzüntüden sonra Noriko umduğumuzdan da iyi bir kısmete kavuştu.”</p>

    <p>“Demek sonbaharda bir torun geliyor. Heyecandan yerinde duramıyorsundur sen şimdi.”</p>

    <p>“Doğrusunu istersen,” dedim, “büyük kızım da gelecek ay ikincisini bekliyor. Ne zamandır istiyordu zaten; yani senin anlayacağın, tüm haberler güzel.”</p>

    <p>“Çok iyi, çok iyi. Dört gözle beklenen iki torun.” Matsuda bir an gülümseyerek kendi kendine evet dercesine başını salladı. Sonra, “Dünyayı düzelteceğim diye evliliği düşünmeye hiç fırsat bulamadığımı kuşkusuz hatırlıyorsundur, Ono,” dedi. “Sen Miçiko-san’la evlenmeden hemen önce birbirimize nasıl sataştığımızı da hatırlıyor musun?”</p>

    <p>İkimiz de güldük.</p>

    <p>“İki torun,” dedi yine. “Gerçekten heyecan verici.”</p>

    <p>“Evet. Kızlarımdan yana talih bana güldü.”</p>

    <p>“Peki, söylesene, Ono, bugünlerde hiç resim yapıyor musun?”</p>

    <p>“Vakit geçirmek için birkaç suluboya. Çoğunlukla bitkiler ve çiçekler, sırf eğlencesine.”</p>

    <p>“Ne olursa olsun, yine resim yaptığını duymak güzel. Son geldiğinde temelli olarak bırakmış gibiydin. O zamanlar büyük bir hayal kırıklığı yaşıyordun.”</p>

    <p>“Hem de nasıl. Uzun zaman boyalara elimi bile sürmedim.”</p>

    <p>“Evet, Ono, büyük bir hayal kırıklığı yaşıyordun.” Sonra gülümseyerek bana baktı ve, “Fakat büyük işlere çok hevesliydin tabii,” dedi.</p>

    <p>Gülümsemesine karşılık vererek, “Sen de öyle değil miydin, Matsuda? Senin de hedeflerinin aşağı kalır yanı var mıydı? Çin buhranındaki kampanyanın manifestosunu sen yazdın. O zamanki emellerimizin mütevazı olduğunu kim söyleyebilir?” dedim.</p>

    <p>Yine güldük.</p>

    <p>“Sana saf dediğimi de kuşkusuz hatırlarsın, Ono. Ressamların dar görüşlülüğü konusunda sana nasıl takıldığımı. Sen de bana ne kadar kızardın. Ama gördük ki ikimizin de bakış açısı yeterince geniş değilmiş.”</p>

    <p>“Galiba haklısın. Bizim gibiler, Matsuda, sen ve ben olayları biraz daha açık bir şekilde görebilseydik, kim bilir, belki gerçekten iyi işler yapabilirdik. O vakitler büyük bir enerji ve cesaretimiz vardı. Şu Yeni Japonya kampanyasını yürütmek için zaten ikisinden de bolca gerekiyordu, hatırlıyor musun?”</p>

    <p>“Doğru. Yoksa karşımızda çok güçlü odaklar vardı. Bizi kolayca sindirebilirlerdi. Demek ki çok kararlıymışız. Ono.”</p>

    <p>“Ama ben kendi adıma hiçbir zaman olayları çok açık göremedim. Dediğin gibi, ressamların dar görüşlülüğü. Şimdi bile bu şehrin dışında da bir dünya olduğunu düşünmekte zorlanıyorum.”</p>

    <p>Matsuda, “Ben,” dedi, “bugünlerde bahçemin dışında bile bir dünya olduğunu düşünmekte zorlanıyorum. O bakımdan artık bakış açısı geniş olan herhalde sensin, Ono.”</p>

    <p>Bir kez daha karşılıklı güldük. Sonra Matsuda fincanından bir yudum çay alıp, “Fakat kendimize o kadar da haksızlık etmeyelim,” dedi. “En azından inandığımız şey için elimizden geleni yaptık. Sıradan insanlar olduğumuz ancak sonunda ortaya çıktı. Olayların içyüzünü kavramak konusunda hiçbir özel yeteneği olmayan sıradan insanlar olduğumuz. Bizim de talihsizliğimiz buymuş –öyle bir zamanda sıradan insanlar olmak.”</p>

    <p>Matsuda bahçeden söz edince dikkatim oraya kaymıştı. Ilık bir bahar ikindisiydi ve Bayan Suzuki sürme kapıyı aralık bıraktığından, verandanın cilalı döşemesinde güneşin parıltılı yansımasını oturduğum yerden görebiliyordum. Odaya hafif bir meltem vuruyor, yanında da belli belirsiz bir duman kokusu taşıyordu. Ayağa kalkıp kapıya doğru gittim.</p>

    <p>“Yanık kokusu beni hâlâ huzursuz ediyor,” dedim. “Ne de olsa, daha yakın zamana kadar bombalar ve yangın demekti.” Bahçeyi birkaç saniye daha süzdükten sonra da ekledim: “Önümüzdeki ay Miçiko öleli beş yıl olacak.”</p>

    <p>Matsuda bir süre sessiz kaldı. Sonra arkamdan sesini duydum.</p>

    <p>“Bugünlerde yanık kokusu daha çok komşulardan birinin bahçesini temizlediği anlamına geliyor artık.”</p>

    <p>Evin içinde bir yerde bir saat çalmaya başladı.</p>

    <p>Matsuda, “Sazanların beslenme saati,” dedi. “Onları beslememe izin vermesi için Bayan Suziki’ye epey dil dökmek zorunda kaldım. Eskiden hep ben beslerdim ama birkaç ay önce şu taşlardan birine takılıp düştüm. Sonra da tekrar kabul ettirene kadar başının etini yemek zorunda kaldım.”</p>

    <p>Matsuda ayağa kalkıp verandaya bırakılmış hasır sandaletlerini giydi ve birlikte bahçeye çıktık. Çimden pürüzsüz tümseklerin arasındaki döşeme taşlarına dikkatle basarak bahçenin uzak kenarında bulunan ve güneşi olduğu gibi alan havuza doğru ilerledik.</p>

    <p>Havuzun kıyısında dikilip yoğun yeşil suya bakarken bir sesle ikimiz de başımızı kaldırdık. Dört beş yaşlarında küçük bir oğlan bize yakın sayılabilecek bir ağacın dalına iki eliyle birden tutunmuş, bahçe çitinin üstünden dikkatle bakıyordu. Matsuda gülümseyip, “Merhaba, Botçan!” diye seslendi.</p>

    <p>Çocuk bize bir süre daha baktıktan sonra gözden kayboldu. Matsuda gülümseyip suya yem atmaya başladı. “Bir komşunun oğlu,” dedi. “Her gün bu saatte o ağaca tırmanıp benim dışarı çıkmamı ve balıkları yemlememi izliyor. Ama utangaçlığından, onunla her konuşmaya çalıştığımda kaçıyor.” Kendi kendine küçük bir kahkaha attı. “Her gün niye o kadar zahmete girdiğini merak ediyorum. Onun adına görecek fazla bir şey yok. Sadece havuzun başında dikilerek sazanları besleyen bastonlu bir ihtiyar. Böyle bir sahnenin nesi bu kadar ilgisini çekiyor, anlamıyorum.”</p>

    <p>Birkaç saniye önce o küçük yüzün olduğu çite tekrar bakıp, “Ama bugün bir sürprizle karşılaştı. Havuzun başında dikilen bastonlu iki ihtiyar gördü,” dedim.</p>

    <p>Matsuda mutlu mutlu gülüp suya yem atmayı sürdürüyordu. İki üç nefis sazan pulları güneş ışığında parıldayarak yüze çıktı.</p>

    <p>Matsuda, “Subaylar, siyasetçiler, iş adamları,” dedi. “Bu ülkenin başına gelenler için hep onları suçladılar. Fakat bizim gibiler, Ono, bizim payımız hep sınırlı kaldı. Artık kimse senin ve benim gibilerin yaptıklarına aldırmıyor. Bize baktıklarında yalnızca bastonlu iki ihtiyar görüyorlar.” Bana doğru gülümseyip balıkları yemlemeye devam etti. “Bir tek biz varız aldıran. Senin ve benim gibiler, Ono, dönüp hayatlarımıza baktığımız ve oradaki yanlışları gördüğümüz zaman artık bir tek biz aldırıyoruz.”</p>

    <p>Fakat o öğleden sonra bu sözleri söylerken bile Matsuda’nın hayal kırıklığına uğramış bir hali yoktu. Ve öyle bir hayal kırıklığıyla ölmüş olması için de eminim bir sebep yok. Hatta dönüp hayatına baktığında bazı yanlışları görmüş ama mutlaka gurur duyacağı yanlarını da fark etmiş olmalı. Çünkü kendisinin de söylediği gibi, onun ve benim gibiler geçmişte her ne yaptıysak, iyi niyetli olduğumuzu bilmenin gönül rahatlığını yaşıyoruz. Tabii ki kimi cüretkâr adımlar attık ve birçok işe fazla hırsla sarıldık, ama yine de inandığı şeyler uğruna, ister iradesizlikten ister yüreksizlikten olsun, hiç fedakârlık yapmamaktan iyidir bu. İnançlarınız yeterince güçlüyse, onlar konusunda bir yere kadar kaçamak davransanız da, sonrasını içinize sindiremezsiniz. Eminim Matsuda da dönüp hayatına baktığında aşağı yukarı böyle düşünmüştür.</p>

    <p>Özellikle bir olay var ki, sık sık aklıma gelir –1938 Mayısı’nda Şigeta Vakfı Ödülü’nün bana takdim edilmesinden hemen sonraydı. Meslek hayatımın o aşamasında artık birçok ödül ve nişana sahiptim, ama Şigeta Vakfı Ödülü birçok kimsenin gözünde önemli bir dönüm noktasıydı. Yine hatırımda kaldığı kadarıyla, büyük bir başarıya ulaşan Yeni Japonya kampanyasını bitirdiğimiz haftaydı. Yani ödülün ertesi akşamı kutlanacak çok şey vardı. Öğrencilerim ve bazı meslektaşlarımla Migi-Hidari’de oturduğumuzu ve birbirini izleyen övgü nutuklarını içkiye doymuş bir halde dinlediğimizi hatırlıyorum. O akşam tebriklerini iletmek için Migi-Hidari’ye her kesimden tanıdıklarım geldi, hatta daha önce hiç görmediğim bir komiser bile saygılarını sunmak için uğradı. Fakat olanca sevincime rağmen ödülün bende uyandırması gereken derin zafer ve tatmin duygusu tuhaf bir şekilde yoktu. O duyguyu yaşamak için Vakaba ilinin engebeli taşrasına çıktığım birkaç gün sonrasını beklemem gerekiyormuş.</p>

    <p>Vakaba’ya on altı yıldır –Mori-san’ın köşkünden, kararlı ama geleceğin bana hiçbir şey vadetmediğinden de korkarak ayrıldığım günden beri– gitmiyordum. Doğrudan her tür teması koparmış olmakla birlikte eski hocamla ilgili haberleri onca yıldır ilgiyle takip etmiştim, dolayısıyla onun şehirdeki ününün giderek azaldığını biliyordum. Utamaro geleneğini Avrupa etkilerine açma çabaları artık vatanseverliğe kökten aykırı olarak değerlendirildiği için, giderek daha gözden düşmüş mekânlarda zaman zaman sergiler açmaya çalıştığını duyuyordum. Hatta birden fazla kaynaktan işittiğime göre, geçinebilmek için popüler dergilere resimler çizmeye başlamıştı. Bu arada Mori-san’ın benim meslek hayatımdaki gelişmeleri takip ettiğinden de fazlasıyla emindim; hocam Şigata Vakfı Ödülü’nü aldığımı büyük bir ihtimalle duymuş olmalıydı. Özetle, o gün köy istasyonunda trenden inerken zamanın getirdiği değişimlerin apaçık bilincindeydim.</p>

    <p>Mori-san’ın köşküne doğru yola çıkıp ormandaki engebeli patikalardan geçtiğimde güneşli bir bahar gününün öğle sonrasıydı. Vaktiyle o kadar adımladığım o yolu ağır ağır, tadına vara vara yürüdüm. Bir yandan da Mori-san’la bir kez daha yüz yüze gelince neler olabileceğini kafamda evirip çeviriyordum. Belki beni bir şeref konuğu gibi karşılar, belki de köşkteki son günlerimde olduğu gibi soğuk ve mesafeli bir tutum takınırdı; kim bilir, belki de gözde öğrencisi olduğum zamanlardakine benzer şekilde davranırdı, yani ikimizin de durumunda büyük bir değişiklik olmamış gibi. Bu son senaryonun bana daha olası geldiğini ve böyle bir durumda nasıl tepki vereceğimi tarttığımı hatırlıyorum. Eski alışkanlığıma dönüp ona “Sensei” dememeye karar verdim; onunla bir meslektaşımmış gibi konuşacaktım. Ayrıca bulunduğum mevkinin hakkını teslim etmezse dostane bir gülüşle aşağı yukarı şu anlama gelen bir şeyler diyecektim: “İşte görüyorsun, Mori-san, bir zamanlar kaygılandığın gibi çizgi roman resimleyerek vaktimi ziyan etmek zorunda kalmadım.”</p>

    <p>Bir süre sonra kendimi çukurlukta, ağaçların arasında duran köşkün güzelliğinin görülebildiği yüksek dağ patikasındaki o yerde buldum. Görüntünün keyfini çıkarmak için yıllar önce de yaptığım gibi biraz durakladım. Ferah bir esinti vardı ve çukurluktaki ağaçların yelde hafifçe savrulduğunu görebiliyordum. Köşkün elden geçip geçmediğini merak ettim ama bu kadar uzaktan bunu anlayamazdım.</p>

    <p>Bulunduğum sırttaki yabani otların arasına oturarak Mori-san’ın köşkünü seyre devam ettim. Köy istasyonundaki bir tezgâhtan aldığım portakalları bohçamdan çıkarıp birer birer yemeye koyuldum. Ve şu derin zafer ve tatmin duygusu işte orada oturup köşkü izler, taze portakalların zevkine varırken içimde yükselmeye başladı. Küçük başarılardan duyulan sevinçle –ve biraz önce belirttiğim gibi, Migi-Hidari’deki kutlamalarda hissettiklerimle de– karşılaştırılamayacağından, o duyguyu size anlatmam zor. Bu, emeklerinizin boşa gitmediğini; gösterdiğiniz onca çabaya, mücadele ettiğiniz onca kuşkuya değdiğini; gerçek bir değer ve ayrıcalığa sahip bir şeyler başardığınızı bilmenin getirdiği derin mutluluktu. O gün köşke daha fazla yaklaşmadım –anlamsız olurdu. Derin bir huzur içinde portakallarımı yiyerek bir saat kadar daha oturdum, o kadar.</p>

    <p>Bana kalırsa, fazla kimsenin yaşayabileceği bir duygu değil bu. Kaplumbağa gibiler (Şintaro gibiler), onlar beklentileri karşılayıp kimsenin damarına basmadan ağır aksak yollarına devam edebilirler, ama o takımdan olanlar benim o gün yaşadığım mutluluğu hiçbir zaman tadamayacaklardır. Çünkü onlar aleladenin üstüne çıkabilmek için her şeyini gözden çıkarmanın ne olduğunu bilmezler.</p>

    <p>Fakat Matsuda öyle değildi. İkimiz sık sık çekişsek de hayata yaklaşımımız aynıydı ve onun da bir iki kez dönüp geçmişine bakabildiğini sanıyorum. Hatta son konuştuğumuzda yüzünde hafif bir gülümsemeyle bana, “En azından inandığımız şey için elimizden geleni yaptık,” derken aklından benzer şeyler geçtiğine eminim. Çünkü insan eski başarılarına sonradan farklı bir gözle baksa bile, ömründe o gün benim yüksek dağ patikasında yaşadığıma benzer gerçek bir veya birkaç doyum anı olduğunu bilmenin avuntusunu hiçbir şeyde bulamaz.</p>

    <p>Dün sabah Tereddüt Köprüsü’nde dikilip bir süre Matsuda’yı düşündükten sonra eskiden zevkler mahallemizin olduğu tarafa yürüdüm. Oralar baştan aşağı yeniden inşa edildiğinden, tanınmaz hale geldi. Semtin bir zamanlar ortasından geçen ve insanlarla, müesseselere ait bez flamalarla kaynaşan daracık sokağın yerini ağır kamyonların bütün gün vızır vızır işlediği betondan geniş bir cadde aldı. Bayan Kavakami’nin barının yerinde dört katlı, cam cepheli bir işyeri duruyor. Bitişiğinde de benzeri büyük binalar var ve gün boyu yazıhane çalışanlarının, teslimatçıların, kuryelerin telaşla içeri girip çıktığını görebilirsiniz. Furukava’ya kadar hiç bar kalmadı, ama arada bir yeni ortamında garip ve eğreti duran eski günlerden bir çit veya ağaca rastlayabilirsiniz.</p>

    <p>Vaktiyle Migi-Hidari’nin olduğu alan şimdi yoldan biraz içerideki bir grup işyerinin ön bahçesi. Bazı kıdemli çalışanların park ettikleri arabaları ve seyrek dikilmiş birkaç genç ağaç dışında burası büyük ölçüde asfalt bir açıklık. Bahçenin yola bakan ön tarafında, parklarda bulabileceğiniz türden bir oturma sırası var. O sırayı oraya kim için koymuşlar bilmiyorum, çünkü şu sürekli koşturan insanların üstüne çöküp dinlendiklerini hiç görmedim. Fakat onun Migi-Hidari’deki eski masamızın yerine çok yakın olduğunu hayal etmek hoşuma gittiğinden, zaman zaman oturmaya başladım. Umuma açık bir sıra olmayabilir, ama yine de kaldırıma yakın ve şimdiye kadar kimse oturmama bir şey demedi. Havanın güzel ve güneşli olduğu dün sabah oraya yine kurulup çevremdeki hareketliliği bir süre takip ettim.</p>

    <p>Yolun karşısında, Bayan Kavakami’nin barının olduğu yerdeki cam cepheli binadan parlak beyaz gömlekli çalışanların toplu halde çıktığına bakılırsa, herhalde öğle yemeği saatine yakındı. Ve izledikçe o genç insanların iyimserlik ve iyi niyetle dopdolu olduklarını hayretle fark ettim. Bir ara binadan çıkan iki genç, içeri girmek üzere olan bir üçüncüsüne takılıp sohbete daldılar. O cam cepheli binanın girişindeki basamaklarda dikiliyor, güneşin altında birlikte kahkaha atıyorlardı. Yüzünü en iyi görebildiğim, sanki daha bir neşeyle, bir çocuğunkine benzer açıkyürekli bir masumiyetle gülüyordu. Sonra ani bir el hareketiyle üç arkadaş ayrılıp kendi yollarına gittiler.</p>

    <p>Oturduğum sıradan o genç yazıhane çalışanlarını izlerken kendi kendime gülümsedim. Tabii bazen ışıl ışıl aydınlatılan barları ve lambaların altında toplanıp belki o dünkü gençlerden biraz daha yaygaracı ama kesinlikle aynı içten edayla gülen insanları hatırladıkça geçmişi ve semtimizin eski halini özlemiyor değilim. Fakat şehrimizin nasıl onarımdan geçirildiğini ve şu geçen yıllarda her şeyin nasıl hızla yoluna girdiğini gördükçe içimi samimi bir sevinç kaplıyor. Milletimiz geçmişte hatalar yapmış olabilir ama belli ki artık daha doğru bir yola girme fırsatını yakaladı. Bize de şimdiki gençlere iyi dileklerde bulunmak düşüyor.</p>
  </div>
</body>
</html>
