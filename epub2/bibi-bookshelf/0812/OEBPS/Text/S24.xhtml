<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>MÜHENDİSİN CESUR FİKRİ</h3>

  <p>Yapılacak en iyi şey, birkaç haftalık bir süre kalınacağını göz önünde bulundurarak kampı düzenleme işini İzci'ye bırakmaktı. Ben Raddle bu yeni işe giriştiğinde, Jacques Laurier'nin aslında doğru olarak aktardığı bilgilere dayanarak, Golden Mount'a gitmek, hemen kraterin içindeki külçeleri toplamak, arabalara yüklemek ve Davvson-City'ye geri dönmek yeterli olacak sanmıştı. En fazla sekiz gün bu kolay iş için yeterli olacaktı ve gidiş dönüş de dahil olmak üzere yolculuk üç ayı geçmeyecekti. 7 Mayıs'ta Klondike'ın başkentini terk eden kafile, Ağustos ayının ilk günlerinde geri dönecekti. Bill Stell'in rehberliğinde Skagway'e havalar bozulmadan gitmek için zamanları yetecekti, ardından da Ben Raddle ile Summy Skim kendilerini Montreal'e götürecek trene binmek için Vancouver'a gidecekti.</p>

  <p>“Nasıl bir tren gerekecek ama,” dedi Summy</p>

  <p>Skim dalga geçerek, “bizi ve Golden Mount un milyonlarım götürmek için; ne çok bagajımız olacak!”</p>

  <p>Eğer milyonlar belirtilen yerde, kraterin içindelerse de onları oradan çıkartmak mümkün değildi işte!</p>

  <p>Bu işten anlayan bir adam olarak İzci, kampı tamamen terk etmeleri gereken zamana kadar arkadaşlarının ve koşum hayvanlarının korunması ve beslenmesi için gerekenlerle ilgilendi. Kışın burada kalmaya kalkışmak imkânsızdı. Her ne olursa olsun, girişim başarıyla ya da başarısızlıkla sonuçlanmış olsun, en geç Ağustos ayının ikinci yarısında burayı terk etmeleri gerekecekti. O tarihten sonra kar fırtınalarının ve kasırgaların hüküm sürdüğü kutup dairesinin ötesindeki bu bölgelerde yollar ulaşıma kapanırdı.</p>

  <p>“Kasım soğuğunun ölümcül darbesini yemiş şu zavallı Fransızların durumuna düşeriz!” dedi Summy Skim.</p>

  <p>Zamanlarının çoğu bekleyerek geçecekti ve buna katlanmak için çok sabırlı olmaları gerekiyordu. Bu arada volkanı gözlemleyecekler, püskürmenin yaklaşıp yaklaşmadığından emin olacaklardı ve daha birçok kereler tırmanmaları gerekecekti. Ne Ben Raddle, ne de ustabaşı yorgunluk karşısında gerileyecekti ve volkandaki gelişmeleri günü gününe izleyeceklerdi.</p>

  <p>Summy Skim ise, bu uzun saatleri güneyde ve batıdaki düzlüklerde ya da Mackenzie Deltasındaki bataklıklarda avlanarak değerlendirirdi. Ördek ve diğer bataklık hayvanları çayırlarda ve ormanın içlerinde de boldu. Belki de ona ve Neluto'ya günler bitip tükenmez görünmeyecekti. Yine de fazla uzaklaşmamaya dikkat edeceklerdi. Yaz boyunca bazı Kızılderili kabileleri okyanus kıyılarına gelirlerdi, onlarla karşılaşmaktan kaçınmak akıllıca olurdu.</p>

  <p>Kafiledeki adamlara gelince, eğer balıkçılıkla ilgilenmek isterlerse, istedikleri gibi bunun keyfini çıkartabilirlerdi. Nehrin batı ve doğu kolları arasında yayılmış olan bu dereler labirenti balık kaynıyordu. Sadece balıkçılıkla bile, ilk buzullar gelene kadar besinleri garantilenmiş olurdu.</p>

  <p>Durumda hiçbir değişiklik olmadan günler geçti. Pek çok kereler Ben Raddle, püskürmenin şiddetleneceğine dair bir tek işaret bile göremedi, ama volkanik bacanın dağın doğu yamacında açılmış olduğu kesindi. Bu da tırmanışı mümkün hale getiren batı yönündeki uzamayla açıklanıyordu. Neredeyse Golden Mount'un eteklerinde kurulmuş olan ve doğu tarafına bakan kamptan volkanik hareketlenmenin boğuk gürültüsü net bir biçimde duyuluyordu. Zaten bu da, tepedeki kraterin konumundan kaynaklanıyordu. Mühendisin bundan çıkardığı sonuç, bacaya kadar çok dik çıkan yamacın pek kalın olmadığıydı. Ustabaşı Lorique de böyle düşünüyordu. Ama bir tünel kazılsa bile, bütün bacayı dolduran alevler ve dumanlar yüzünden içeri girmek mümkün olmayacaktı. Bu içten gelen gürültüler çeperlerinden duyulabildiğine göre, volkanın tepesine çıkmadan da, yakında bir patlama olup olmayacağını anlamak kolaylaşırdı.</p>

  <p>Maalesef bu ilk hafta boyunca hiçbir alev, hiçbir püskürük madde, Golden Mount'un kara dumanlar çıkan bacasından dışarı atılmadı.</p>

  <p>Temmuz ayının ilk günü geldi. Ben Raddle ve arkadaşlarının nasıl sabırsızlandıkları kolayca tahmin edilebilirdi. Bir şeyleri değiştirmek için hiçbir müdahalede bulanamamak farklı derecelerde olsa da hepsini sinirlendiriyordu. Yerleştikten sonra İzci ve adamlarının gece gündüz yapacak hiçbir işleri yoktu. Vakitlerini kimi zaman Rubber Creek'te, kimi zaman da deltadaki en büyük akarsuda balık tutarak geçiriyorlardı; diğerleri kıyıya kadar gidip ağ atıyorlardı, böylece hem tatlı su, hem de deniz balıklarından bol bol tutuyorlardı. Fakat bütün bunlar günlerin geçmesine yardımcı olmuyordu.</p>

  <p>Pek çok kereler Summy Skim, Ben Raddle'a, kendisi ile birlikte ava gelmesini teklif etti. Fakat mühendis her seferinde reddetti; ustabaşı ve İzci ile birlikte ya kampta kaldılar, ya da dağın eteklerinde amaçsızca dolandılar, konuştular, tartıştılar, gözlemlediler, fakat bir sonuca varamadılar. İki yeni tırmanış yaptılar ama farklı bir şeyle karşılaşmadılar; kıvrım kıvrım dumanlar, hatta kimi zaman güçlü gaz püskürmeleri de oluyordu, fakat patlama yoktu.</p>

  <p>“Her ne kadar volkanın püskürmesini tetikleyemeyecek olsak da,” dedi bir gün İzci, “dinarpitle dağı biz delemez miyiz?...”</p>

  <p>Ben Raddle, Bill Stell'e baktı, başını salladı ve hiçbir şey söylemedi.</p>

  <p>Cevap veren Lorique oldu:</p>

  <p>Barut stokumuzun tamamı bile yetmez, hem zaten bunu başarsak da ne işe yarar ki?...” “Belki de açılan yarıktan altın külçeleri akar...” dedi Bill Stell.</p>

  <p>“Hayır İzci,” diye açıkladı Lorique, “dumandan başka hiçbir şey elde edemeyiz! Bacadan çıkmak yerine açılan yerden çıkarlar ve hiç ilerleme kaydetmiş olmayız. Tek emin olabileceğimiz, Golden Mount'un uzun süredir uyumakta ve şimdi de uyanmakta olduğudur! Eğer birkaç ay önce gelseydik, büyük ihtimalle kraterin içine inebilirdik. Fakat şansızız ve püskürmenin gerçekleşmesi için de zaman gerekiyor. En akıllıca olan, sabırla beklemek...”</p>

  <p>“iki ay sonra kış başlayacak,” diye açıkladı Bill Stell.</p>

  <p>“Biliyorum İzci.”</p>

  <p>“Ya püskürme olmazsa... o zaman yine de geri dönmemiz gerekecek...”</p>

  <p>“Bunu da biliyorum,” diye tekrarladı ustabaşı. “O zaman biz de geri döneriz... Dawson-City'ye gider ve yazın ilk günlerinde geri geliriz...”</p>

  <p>“Bay Skim Klondike'ta bir kış daha geçirmeyi kabul eder mi sizce?...”</p>

  <p>“Eğer isterse Summy Montreal'e geri dönebilir,” dedi mühendis konuşmaya kanşarak. “Bana gelince, Dawson-City'de kalırım ve eğer isterse gelecek Mayıs ayında bana katılabilir. Er ya da geç volkan lav püskürtecek ve ben de burada olmak istiyorum...”</p>

  <p>Görüldüğü gibi mühendisin üzerinde iyice düşünülen planları kesintiye uğramıştı. Summy Skim ne yapabilirdi ki?</p>

  <p>İzci konuşmayı kapatmak için şunu demekle yetindi:</p>

  <p>“Evet... er ya da geç Golden Mount külçelerini ve altın tozlarını fırlatacak... Fakat bunun erken olması tabii ki daha iyi...”</p>

  <p>“Bu püskürmeyi tetikleyemez miyiz?...” diye sordu ikinci kez Lorique.</p>

  <p>Ve ikinci kez Ben Raddle ona cevap vermeden bakmakla yetindi.</p>

  <p>Sonraki günlerde hava oldukça bozuldu. Güneyden şiddetli fırtınalar geldi ve göründüğü kadarıyla bu atmosfer değişiklikleri volkanik hareketliliği etkiledi. Dumanların arasından birkaç alev belirdi, fakat kraterden hiçbir püskürtü olmadı.</p>

  <p>Zaten bu fırtınalar da sürmedi ve sağanak yağmurlarla sonuçlandı. Mackenzie Deltası'nda kısmi bir sel oldu ve nehrin iki ana kolu arasında sular taştı.</p>

  <p>Bu zorlu hava şartları altında Summy Skim'in her gün avlanamadığım ve günlerin ona daha uzun geldiğini söylemek gereksiz. Diğer taraftan İzci onu, Ben Raddle'ın niyetinden haberdar etme ihtiyacı duydu: Gerekirse Dawson-City'ye geri dönmek, kuzeninin Montreal'e gitmesine izin vererek kışı Dawson-City'de geçirmek, gelecek baharda buraya geri dönmek...</p>

  <p>Summy Skim'in ilk yaptığı karşı çıkmak oldu; fakat kendini tuttu ve sadece şunları dedi:</p>

  <p>“Bundan emindim!”</p>

  <p>Ve Ben Raddle ona hiçbir şey söylemediğinden, kesin bir açıklamanın kaçınılmaz olarak yapılacağı ana kadar bekledi.</p>

  <p>5 Temmuz'da öğleden sonra Summy Skim, ustabaşı ve İzci, Ben Raddle tarafından çadıra çağırıldılar. Herkes yerini alır almaz mühendis, üzerinde bir süredir düşündüğü projesini son bir kez gözden geçirdikten sonra, şöyle konuştu:</p>

  <p>“Dostlarım beni dinleyin, size söyleyeceklerim var.”</p>

  <p>Yüzü ciddiydi. Alnındaki kırışıklar, onu kıskacına almış olan saplantıyı kanıtlıyordu, ona duyduğu içten dostluk nedeniyle, Summy Skim bundan derinden etkilendi. Acaba Ben Raddle bu işten vazgeçmeye, ona yardım etmeyi reddeden doğa ile mücadele etmeyi bırakmaya mı karar vermişti?... Bu karar, Lorique'i hayal kırıklığına uğratacağı kadar, Summy Skim'i sevindirirdi. Eğer altı hafta içinde, kışın gelmesinden önce durum değişmezse, Montreal'e geri dönmeye karar verdiğini mi açıklayacaktı?...</p>

  <p>“Dostlarım, Golden Mount'un varlığı ve içinde barındırdıkları konusunda hiçbir şüphe yoktur,” diye devam etti. “Jacques Laurier yanılmamıştı... Bunu kendi gözlerimizle gördük... Maalesef yeni bir volkanik püskürmenin ilk belirtileri Golden Mount'un kraterinden içeri girmemizi engelliyor. Eğer aşağı inebilseydik, işimiz bitmiş olurdu ve Klondike'a dönüş yoluna koyulurduk...”</p>

  <p>“Bu püskürme gerçekleşecek,” dedi ustabaşı kesin bir ses tonuyla, “belki de kış gelmeden önce!...”</p>

  <p>“Öyle olsaydı,” diye açıkladı Ben Raddle, “her şey çok iyi olurdu...”</p>

  <p>“En geç altı hafta içinde...” diye söze başladı</p>

  <p>Summy Skim.</p>

  <p>Birkaç saniye sessizlik oldu. Her biri kendi bakış açısına göre söyleyeceklerini söylemişti. Fakat şüphesiz mühendisin bir teklifi vardı ve bunu arkadaşlarına açıklamakta güçlük çekiyor gibi gözüküyordu.</p>

  <p>Alnını ovuşturduktan sonra, üzerinde uzun süredir düşündüğü projesinin bütün sonuçlarını iyi tahmin edip etmediğine emin olamayan bir adam gibi konuşmaya devam etti:</p>

  <p>“Dostlarım, bir süredir ustabaşımız Lorique'in bir teklifini cevapsız bıraktım. Böyle konuşmasının nedeni, işimizi bir sonuca ulaştıraramadığımız için duyduğu kızgınlık olabilir. Fakat o zamandan beri derinlemesine düşündüm, uygulamaya geçirmek için yollar aradım... Sanırım buldum da... Lorique şu bir türlü gerçekleşmeyen püskürme karşısında şöyle haykırmıştı: ‘Niçin onu biz tetiklemeyelim?'... bu sefer ben diyorum ki: ‘Evet!... Niçin olmasın?...”'</p>

  <p>Ustabaşı birden ayağa fırladı, Ben Raddle'ın açıklamasını tamamlaması için sabırsızlanıyordu, çünkü önceden öyle konuşmasının nedeni, gerçekten de kızgınlıktı.</p>

  <p>Summy Skim ve İzci birbirlerine bakıyorlar ve kendi kendilerine, mühendisin aklının hâlâ yerinde olup olmadığını, bu kadar hayal kırıklığı ve endişenin onu çıldırtıp çıldırtmadığını soruyorlardı...</p>

  <p>Hayır, ne dediğinin farkında bir adam gibi konuşuyordu. İzci şunları söyledi:</p>

  <p>“Golden Mount'un püskürmesini tetiklemek mi?... Ama nasıl?...”</p>

  <p>“Dinleyin beni,” diye devam etti Ben Raddle. “Bildiğiniz gibi denebilir ki, volkanların hepsi deniz kıyısında ya da kıyı yakınlarındadır... Hem Eski Kıta'dakiler, hem de Yeni Kıta'dakiler... Vezüv, Etna, Hekla, Chimborazo, (...). Doğal olarak, volkanların okyanuslarla yeraltı bağlantılarının olduğu sonucuna varabiliriz... Zeminin durumuna göre, sular içeri yavaş ya da hızlı girerler... Derinliklerdeki ateşe kadar ulaşırlar... Orada ısınır ve buhar haline gelirler ve yerkürenin içinde hapsolmuş bu su buharı yüksek basınçlara ulaştığında içerilerde bir hareketlenme yaratırlar ve külleri, kayaları, maden cüruflarını, duman ve alevlerle birlikte volkanların bacasından dışarı sürüklerler. Hiç şüphesiz volkanik püskürmelerin nedeni budur ve yine şüphesiz yer sarsıntılarının nedeni de budur. Doğanın yaptıklarını niçin insanlar yapamasın ki?...” Hepsinin bakışlarıyla mühendisi yiyip bitirdiği söylenebilirdi. Püskürme olayları hakkında verdiği bilgiler kesinlikle doğruydu. Şüphesiz Golden Mount'un içlerine de Kuzey Buz Denizi'nden sızıntı vardı. Geçen püskürmeden sonra aradaki bağlantı tıkanmış olabilirdi, fakat şimdi öyle değildi, çünkü volkandan su buharı çıkıyordu.</p>

  <p>Fakat bu yeraltı bağlantılarına ulaşmak, deniz sularını ana bacaya ulaştırmak mümkün müydü? Mühendis böyle bir işe kalkışacak kadar... hatta bunun uygulanabileceğini sanacak kadar abartmış mıydı?...</p>

  <p>Arkadaşları buna inanmak istemiyorlardı ve bu konuda ilk soruyu soran Bill Stell oldu.</p>

  <p>Ben Raddle şu cevabı verdi:</p>

  <p>Hayır dostlarım, söz konusu olan benim gücümü aşan o iş değil. Deniz ile volkan arasında bağlantının olduğu derinliklere inmemiz gerekmeyecek! Uygulayacağımız yöntem daha basit olacak.”</p>

  <p>Lorique ve İzci'nin merakı iyice uyanmıştı, buna şüphe yoktu ve Summy Skim'in de aynı merakı paylaştığı söylenebilirdi; Ben Raddle'ın sözlerini sağlam temeller üzerine oturtan pratik bir adam olduğu biliniyordu.</p>

  <p>Siz de benim gibi gözlemlediniz,” diye devam etti mühendis, “Golden Mount'un tepesindeyken, kraterin dağın doğu yamacına doğru olduğunu, bacanın oraya açıldığını gördünüz. Volkanik hareketin gürültüleri özellikle o taraftan duyuluyordu ve bu anda bile içten gelen homurtular rahatça işitilebilir.”</p>

  <p>Gerçekten de mühendisi haklı çıkartır gibi, homurtular daha da fazla duyuluyordu.</p>

  <p>“Öyleyse,” diye devam etti Ben Raddle, “volkanın derinliklerinden kratere uzanan bacanın, kampımızın yanındaki yamacın içinden geçtiğini düşünebiliriz... Eğer bu yamaçta bacaya açılacak bir tünel kazmayı başarırsak, içeriye su vermemiz oldukça kolaylaşır...”</p>

  <p>“Hangi su,” diye haykırdı Lorique, “deniz suyu mu?...”</p>

  <p>“Hayır,” diye cevap verdi mühendis, “o kadar uzağa gitmemize gerek yok. Elimizin altında, Mackenzie'nin kollarından birinden ayrılmış olan Rubber Creek var... bitmez tükenmez bir kaynak, hem deltadaki bütün sularda onu besleyebilir... Onu Golden Mount'un içine yönlendireceğiz...”</p>

  <p>Mühendis “yönlendireceğiz” demişti: sanki planı uygulanmaktaydı, sanki kanal kayaların altından kazılmıştı da Rubber Creek'in sularını akıtmak için son bir kazma darbesi vurmak yetecekti!...</p>

  <p>Ben Raddle planını açıklamıştı. Ne kadar cesur olursa olsun, hiçbir arkadaşı, Summy Skim bile söylediklerine karşı bir fikir ileri sürememişti. Eğer başarısız olursa, sorun çözülmüş olacaktı ve tetiklenen püskürme gerçekleşmediği takdirde, Golden Mount'u işletmekle ilgili bütün düşüncelerini bir kenara bırakmaktan başka yapacak bir şey kalmayacaktı. Eğer mühendis başarırsa, eğer volkan zenginliklerini sunarsa, sorun yine çözülmüş olacaktı ve yüklü arabalar Klondike'a geri dönecekti. Peki volkanın ateş ocağına yığınla su akmasını sağlamak, kontrol edemeyecekleri şiddette sonuçlara neden olabilir miydi? Ve doğanın işine karışarak bir felakete yol açarlar mıydı? Bir püskürmeden fazlasına, bölgeyi altüst edecek ve içindekilerle birlikte kampı da yok edecek bir yer sarsıntısına neden olurlar mıydı?...</p>

  <p>Fakat tehlikelerine karşın, hiçbiri bunu görmek istemiyordu ve 6 Temmuz sabahından itibaren işe başlandı.</p>

  <p>Nasıl çalışacaklarını söyleyen mühendis oldu ve Golden Mount'un önce yamacına saldırmak gerektiğini düşünmekle haksız değildi. Gerçekten, eğer kazma kıramayacağı kadar sert bir kayayla karşılaşırsa, eğer bacadan kratere kadar bir tünel açılamazsa, sular volkanın içlerine ulaşamayacağına göre derenin yönünü değiştirmek için bir kanal kazmaya da gerek kalmayacaktı.</p>

  <p>Tünel, dere seviyesinin on ayak altında açılmaya başlandı, böylece suların akması kolay olacaktı. Neyse ki aletlerin en azından işin ilk bölümünde, fazla sert tabakalarda kullanılması gerekmedi. Taşlar, sertleşmiş lav parçalan, büyük ihtimalle daha önceki sarsıntılarda parçalanmış kuvarslardan oluşan gevrek bir toprak tabakası üzerinde çalışıyorlardı.</p>

  <p>Kafilenin personeli gece gündüz vardiya usulü aralıksız çalışıyordu. Kaybedilecek bir saat bile yoktu. Kazılacak tabakanın kalınlığı ne kadardı, Ben Raddle bunu hesaplamayı başaramamıştı ve tahmin ettiğinden çok daha uzun bir tünel açmak gerekebilirdi. Gürültüler bu tarafta kesinlikle çok daha yakından geliyordu ve çalışma ilerledikçe daha da kuvvetleniyordu. Fakat tünelin baca duvarına vardığını nasıl anlayacaklardı?...</p>

  <p>Summy Skim ve Neluto avlanmayı askıya almışlardı. İzci ve Lorique gibi, hatta Mühendis gibi onlar da çalışıyordu ve kazma işi her gün beş altı ayak ilerliyordu.</p>

  <p>Maalesef on gün sonra kazma ve küreği körleten kuvarsla karşılaştılar. Söz konusu olan toprağın içine gömülmüş parçalar değil, son derece sert bir tabakaydı. Hatta kraterin iç duvarına kadar uzanıyor bile olabilirdi; onu delebilmek için ne kadar zaman gerekirdi?...</p>

  <p>Ben Raddle tereddüt etmedi. Kuvarsı delmek için dinamit kullanmaya karar verdi. Kafilenin bir miktar barut stoku vardı ve Summy Skim'i yoksun bırakmak pahasına, fişek olarak dinamit yapımında kullanıldı. Bu barut sadece av için değil savunma için gereken cephaneyi sağlıyordu. İzci ve arkadaşları herhangi bir tehlikeyle karşı karşıya kalacak gibi gözükmüyorlardı, yöre tamamen ıssızdı ve neredeyse beş haftadır ne Kızılderililer ne de başka birileri kampa yaklaşmıştı.</p>

  <p>Dinamit kullanımı oldukça iyi sonuçlar verdi ve çalışmalar yavaşlamış olsa da, en azından tamamen durmamıştı. Çökme tehlikesine karşı önlem almaya da gerek kalmamıştı, çünkü tünel bu sert malzemenin içinde açılıyordu. Zaten mühendis herhangi bir kazadan kaçınmak için her türlü önlemi alıyordu.</p>

  <p>27 Temmuz'da, yirmi bir günlük çalışmanın ardından, tünel yeterli uzunluğa gelmişti. Çapı dört ayak, derinliği on kulaçtı, bu da büyük miktarda suyun akması için yeterliydi. Volkanın bacasının içinden gelen homurtular o kadar şiddetliydi ki, iç duvarın kalınlığı üç ayağı geçiyor olamazdı. Öyleyse birkaç kazma darbesi ya da dinamit ile bu iç duvarda gedik açılabilirdi ve böylece tünelin kazılması da tamamlanmış olurdu.</p>

  <p>Artık Ben Raddle planının önüne aşılamayacak hiçbir engel çıkmayacağına inanıyordu. Sadece toprak ve kumdan oluşan zeminde Rubber Creek'in sularının bir kısmının yatağını değiştirmek için açık bir kanal kazılması kolay olacaktı.</p>

  <p>Her ne kadar yaklaşık üç yüz ayak uzunluğunda olması gerekse de, Ben Raddle on gün içinde bu tünelin kullanılır hale geleceğini hesaplıyordu.</p>

  <p>“En zor kısmı tamamlandı,” dedi o zaman Bill Stell.</p>

  <p>“Ve en uzun olanı,” diye ekledi Lorique.</p>

  <p>“Yarından itibaren Rubber Creek'in sol yakasından altı ayaklık bir kanal kazmaya başlayacağız,” diye, cevap verdi Ben Raddle.</p>

  <p>“Tamam,” dedi Summy Skim, “madem ki bir dinlenme günümüz var, bari onu değerlendireyim...”</p>

  <p>“Av ile mi Bay Summy?” diye sordu İzci gülerek.</p>

  <p>“Hayır Bill,” diye cevap verdi Summy Skim, “yukarıda neler olduğuna bakmak için son bir kez Golden Mount'a tırmanarak...”</p>

  <p>“Haklısın Summy,” dedi Ben Raddle, “bana da sanki püskürme yaklaşıyormuş gibi geliyor ve kendi gözlerimizle görmek en iyisi.”</p>

  <p>Teklif gerçekten de akıllıcaydı, kabul de gördü ve öğleden sonra Golden Mount'a tırmanmaya karar verildi; ekip ilk seferki gibi iki kuzen, ustabaşı ve İzci'den oluşacaktı.</p>

  <p>Dördü birlikte, üç çeyrek fersahlık bir yolu katederek güney yamaç boyunca ilerlediler. Bayırın uzun ucuna, daha önce tırmanışa başladıkları yere vardılar. Çok dik olan kısımlarda kendilerini çekmek için kazıklar ve ipleri de almayı ihmal etmemişlerdi.</p>

  <p>İzci başı çekti, arkadaşları onu takip ettiler ve bu sefer yönü bildiklerinden kratere çıkmak için sadece bir buçuk saat harcadılar.</p>

  <p>Öncelikle mümkün olduğu kadar yaklaştılar, fakat ilk seferki kadar yakma gitmediler. Bacanın kustuğu buharlar daha kalın ve daha karaydı, eskisinin iki katı yüksekliğe çıkıyordu. Artık araya alevler de karışıyordu, fakat lav ve curuf püskürmüyordu.</p>

  <p>“Bu Golden Mount hiç de eli açık değil, değerli külçelerini kendine saklıyor!” dedi Summy Skim.</p>

  <p>“Madem ki kendiliğinden vermiyor, biz de zor kullanarak alırız!” diye karşılık verdi Lorique.</p>

  <p>Her ne olursa olsun dikkat çeken şey, hareketliliğin güçlendiğiydi. İçeriden gelen homurtular, basınç altında ve ateşin etkisiyle sac çeperleri horuldayan bir kazanın gürültülerine benziyordu. Bir püskürme yaklaşıyordu, fakat volkanın derinliklerinde birikenlerin göğe fırlatılmasına haftalar, belki de aylar vardı.</p>

  <p>Ben Raddle, kraterin durumunu inceledikten sonra püskürmeyi harekete geçirecek belki de patlamaya neden olacak çalışmaları durdurmayı düşünmedi.</p>

  <p>Aşağı inmeden önce etrafa göz attılar. Arazi ve deniz tamamen ıssız gözüküyordu. Düzlüklerde hiçbir kamp ateşi yükselmiyordu, ufukta hiçbir yelken belirmiyordu. Bu nedenle Ben Raddle ve arkadaşları tamamen güvenlikte olduklarını düşünmekte haklıydılar. Kızılderililer de Mackenzie Deltası'nda gözükmemişlerdi. Golden Mount'un sırrı Klondike'ta bilinmiyor olsa gerekti.</p>

  <p>İniş hiçbir güçlükle karşılaşılmadan gerçekleştirildi. O gün öğleden sonra da, sabah kadar güzel geçti. Hava, bu enlemlerde pek de alışkın olunmadığı kadar sıcaktı, neredeyse Dominion'un aşağı kesiminde yaz ortasında sanabilirdi insan kendisini. Hava Green Valley'deki kadar sıcaksa, diyordu Summy Skim kendi kendine, Green Valley uzaktaydı, hem Golden Mount on kat, yüz kat, bin kat daha yüksek olsaydı bile, Ay'ı bile elle tutulacak mesafeye getiren şu dürbünlerle bile, doğuda beş yüz fersah ötedeki Montreal'i göremezlerdi!</p>

  <p>Fakat Summy Skim hiçbir şey demedi. İşin sonucuna yaklaşılıyordu, her ne olursa olsun ve kesinlikle Eylül ayının ortasından önce kafile Klondike'a geri dönmüş olacaktı.</p>

  <p>Saat beşe doğru Ben Raddle ve arkadaşları, çalışmaların ertesi gün tekrar başlayacağı kampa geri döndüler.</p>

  <p>Yemek oldukça güzeldi, Summy Skim'in yokluğunda Neluto iyi avlanmıştı. Summy Skim çadırında dinlenmeye gitmeden önce, düşüncelerini söyledi:</p>

  <p>“Fakat sevgili Ben, şu senin su baskınıyla ya volkanı söndürürsek...”</p>

  <p>“Söndürmek mi!” diye cevap verdi Ben Raddle. “Hayır, Mackenzie'nin bütün suları bile onu söndüremez...”</p>

  <p>“Zaten,” diye ekledi Lorique, “eğer sönerse, kraterin içine inebiliriz...”</p>

  <p>“Ve onu külçelerinden kurtarırız tabii ki,” diye karşılık verdi Summy Skim, “her zaman her şeye bir çözüm bulunur!”</p>
</body>
</html>
