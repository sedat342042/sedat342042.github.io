<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>DAWSON-CİTY'DEN MONTREAL'E</h3>

  <p>İşte bu macera böyle beklenmedik bir sona bağlandı! Ben Raddle ve arkadaşlarının aşağı yukarı hesaplayabildiği ve volkanın sınırsız hâzinelerini avuçlarına verecek bir final yerine elde ettikleri sonuca bakın! Şüphesiz Teksaslıların davranışları Ben Raddle'ın planlarını bozmuştu. Kafilenin korunması için mühendis püskürmeyi tetiklemek zorunda kalmıştı. Fakat volkan zamanı geldiğinde patlasaydı bile sonuç farklı olmayacaktı, çünkü dağ volkanik maddeleri Kuzey Buz Denizi'ne doğru boşaltıyordu.</p>

  <p>“Şanssızlığımız biz Mackenzie Deltası'na geldiğimizde volkanın uyanmış olmasıydı...” dedi İzci.</p>

  <p>“Haklısın,” diye cevap verdi Summy Skim; “Jacques Laurier sönmüş olduğunu sanmıştı, fakat sadece uyuyordu ve birkaç hafta erken uyandı!”</p>

  <p>Gerçekten de Ben Raddle elde edebileceği her şeyi şanssızlık yüzünden yitirmişti ve hiç kimse onu teselli edemezdi!</p>

  <p>“Hadi ama, sevgili Ben,” dedi Summy Skim, “biraz sağduyu, biraz akıl!... On sekiz aydır uzakta olduğumuz sevgili yurdumuza geri dönmekten başka yapılacak bir şey kalmadı!”</p>

  <p>Ben Raddle cevap olarak kampın yolunu tuttu. Hunter'ın kampı terk edildiğine, çeteden sağ kalanlar kaçtıklarına göre, Bill Stell taşlar altında kalan arabalarının yerine kullanmak için onların iki arabasını almaya karar verdi. Bu arada adamları da, ovaya doğru kaçmış olan atlardan iki üç tanesini yakaladılar. Atlar arabalara koşuldu ve herkes Rubber Creek'e geri döndü.</p>

  <p>Ertesi gün yola çıkmaya karar verildi ve İzci'nin de dediği gibi, eğer Ben Raddle ve Summy Skim kar fırtınaları yolları kapatmadan, ilk soğuklarla nehirler ve göller buz tutmadan Vancouver'a gidecek gemiye binmek için Dawson-City'ye geri dönmek istiyorlarsa, daha fazla geç kalmamak gerekiyordu.</p>

  <p>Dolayısıyla son geceyi geçirmek için iyi kötü tekrar kamp kuruldu.</p>

  <p>Yatağı değişmiş olan dere ise, aynı biçimde akmaya devam ediyordu ve belki de bu geniş haliç onu haftalar, hatta aylarca beslemeye devam edecekti...</p>

  <p>“Kim bilir, belki de bu su baskını volkanı söndürür?...” dedi İzci Summy Skim'e.</p>

  <p>“Elbette olabilir, Bill, fakat bunu Ben'e söylemeyelim!... Beklemek isteyebilir!... Hem zaten kraterde hiçbir şey kalmamıştır. Artık Golden Mount, Forty Miles Creek'teki 129 kadar değersiz. Biri suların altına gömüldü, öbürü de denize boşaldı!”</p>

  <p>Bu son gece sakin geçti. Nöbet tutmak bile gerekmedi. Fakat birkaç saat süren karanlık boyunca bu şiddetli püskürmeyi, bulutlara kadar yükselen alevleri, altın tozlarından havai fişekleri, Golden Mount'un üzerini örten altın küllerini seyretmek ne kadar da güzeldi!</p>

  <p>Ertesi gün saat beşte İzci'nin kafilesi son hazırlıklarını tamamladı. Yola çıkmadan önce, Ben Raddle ve Lorique volkanın etrafındaki çeyrek fersahlık bir alanı incelediler. Acaba volkanın püskürmesi sırasında buralara birkaç altınlı kuvars, birkaç külçe düşmüş müydü? Yukarı Dominion'u bir daha asla geri dönmemek üzere terk etmeden önce bunu öğrenmek istemişlerdi.</p>

  <p>Hayır, hiçbir şey yoktu! Püskürtülerin yönü değişmemişti; kuzeye dökülmekte olan her şey, kayalar, maden cürufları, lavlar, küller aralıksız olarak, kimi zaman yedi sekiz yüz kulaç mesafeye kadar ulaşarak denize dökülmeye devam ediyorlardı. Ova tarafında hiçbir şey yoktu. Volkan öyle büyük bir şiddetle lav püskürtmüştü ki kratere tırmanmalarına engel olmuştu. Ben Raddle'ın son bir kez Golden Mount'a çıkmak gibi bir niyeti varsa bile, bundan vazgeçmesi gerekiyordu. Zaten, ne işe yarardı ki?</p>

  <p>Böylece kafile yola koyuldu; mühendis ve Summy Skim, Neluto'nun kullandığı en öndeki arabadaydılar. Kamp malzemelerinden başka fazla yükleri olmayan arabalar ve koşum hayvanlarıİzci'nin yönetiminde ilerliyorlardı. Kanadalı ve Kızılderililerden oluşan topluluk yük arabalarına binebildiği için kafile daha çabuk yol alıyordu. Gelişteki gibi yolculukları gündüz iki saatlik, gece de sekiz saatlik molalarla bölünecekti.</p>

  <p>Erzakları on beş gün için yeterliydi, çünkü avcılık ve balıkçılık, Golden Mount'ta geçirdikleri birkaç hafta boyunca konservelerden tasarruf etmelerini sağlamıştı. Üstelik yolculuk sırasında avcılar keklikleri, ördekleri, ya da büyük av hayvanlarını kaçırmazdı. Eğer Summy Skim şu ünlü Kanada geyiklerinden de bir tane avlayabilseydi, neredeyse bu uzun yolculuğa çıktığına memnun bile olacaktı...</p>

  <p>Hava durumu belirsizdi, mevsimin sonu yaklaşıyordu. Neyse ki Klondike'ın başkentine Eylül ayındaki gündönümünden önce varabileceklerdi. Hava serinlemeye başlamıştı, çünkü güneşin gündüz çizdiği yay günden güne alçalıyordu. Mackenzie ve kollarının suladığı bu ağaçsız topraklardaki molalarda, sığınacak bir yer çoğunlukla olmayacak, geceleri üşüyeceklerdi.</p>

  <p>Kafile yemek molası vermek ve hayvanları otlatmak için durduğunda Golden Mount hâlâ ufukta seçilebiliyordu. Ben Raddle arkasını dönmüş, volkanın püskürttüğü hâzineden gözünü alamıyordu!...</p>

  <p>“Hadi Ben,” dedi Summy Skim, “bu fani dünyadaki her şey duman olup uçuyor, artık yalnızca şunu düşünelim: Montreal'de Jacques-Cartier sokağındaki evimizden hâlâ iki bin sekiz yüz elli fersah uzaktayız!”</p>

  <p>Kafile, Fort Macpherson'a doğru olabildiğince hızla ilerliyordu. Peel River'ın sol yakasından gidiyordu. Bilindiği gibi Pell River'ın sağ yakasında Hudson Körfezi Şirketi'nin karakolu vardı. Daha şimdiden yağmur ve borayla kendini gösteren kötü hava şartları yolculuğu zorlaştırıyordu. Bu yüzden 22 Ağustos öğleden sonra kaleye vardıklarında, yirmi dört saat konaklamak zorunda kaldılar.</p>

  <p>İzci'nin adamları başarısızlık karşısındaki hayal kırıklıklanın hiç saklamadılar. Altın Volkanı'nın zenginliklerine ve alacakları paya onlar da güveniyorlardı, fakat elleri boş geri dönmek zorunda kalmışlardı.</p>

  <p>24 Ağustos sabahı tekrar yola çıkıldı. Hava çok kötüydü, kar fırtınası Bill Stell'i çok endişelendiriyordu.</p>

  <p>Fort Macpherson'dan itibaren kafile, Kayalık Dağlar'ın devasa kütlesinin sınırlandırdığı bölgeden geçerek güneydoğuya yönelen Peel River'dan ayrıldı. Fort Macpherson ile Dawson-City arasındaki en kısa yoldan gitmek üzere güneybatıya yöneldiler. Kutup dairesini, Porcupine'ın kaynağını sağda bırakarak, aşağı yukarı giderken geçtikleri yerden geçtiler.</p>

  <p>Güneyden esen şiddetli rüzgârdan dolayı çok yoruluyorlardı. Koşum hayvanları güçlükle ilerliyordu. Diğer taraftan, Summy Skim ve Neluto da doğru dürüst avlanamıyorlardı, çünkü av hayvanları çoktan daha güneydeki bölgelere göç etmişlerdi. Geriye sadece ördekler kalmıştı, zaten kısa süre sonra onlar da gidecekti.</p>

  <p>Neyse ki sağlık durumları oldukça iyiydi. Bu güçlü kuvvetli Kanadalılarla Kızılderililer yorgunluğa karşı çok dayanıklıydılar.</p>

  <p>En sonunda 3 Eylül'de Klondike'ın başkentini doğudan çevreleyen tepeler gözüktü ve öğleden sonra kafile Front Street'teki Northern Hotel'in önünde durdu.</p>

  <p>İzci'nin kafilesinin geldiği haberi hemen kente yayıldı. Mühendisin Kuzey Buz Denizi kıyısında ne yapmaya gittiği de çok geçmeden duyulacaktı.</p>

  <p>Otele ilk koşan Doktor Pilcox oldu. Her zamanki gibi telaşlı ve neşeliydi, iki kuzeni büyük bir sevinçle karşıladı.</p>

  <p>İlk sorduğu şey şu oldu:</p>

  <p>“İyi misiniz?...”</p>

  <p>“iyiyiz,” diye cevap verdi Summy Skim.</p>

  <p>“Çok yorgun değilsiniz umanm?...”</p>

  <p>“Hayır... çok fazla değil doktor!”</p>

  <p>“Peki memnun musunuz?...”</p>

  <p>“Memnunuz... geri döndüğümüz için...” diye karşılık verdi Summy Skim.</p>

  <p>Bunun üzerine Doktor Pilcox'a olup bitenler anlatıldı, verimsiz keşif gezisinde yaşadıkları bütün hayal kırıklıklarım, başlarından geçen olayları, Teksaslılar çetesiyle karşılaşmalarını, kampa saldırıyı, volkanın püskürmesini mühendisin nasıl tetiklediğini, Ben Raddle ile arkadaşlarının serserilerden nasıl kurtulduğunu ve onca çabanın nasıl boşa gittiğini, Golden Mount'un bütün altınlarının şimdi denizin dibinde yattığını anlattılar.</p>

  <p>“Görüyor musunuz,” diye haykırdı doktor, “görüyor musunuz, doğru tarafa kusmayı bile başaramayan bir volkan... Gerçekten ona kusturucu ilaç vermek pahalıya mal olmuş!”</p>

  <p>Doktorun kusturucu ilaçtan kastettiği, Rubber Creek'in yolunun değiştirilerek Golden Mount'un midesine akıtılmasıydı!</p>

  <p>Ben Raddle'ı teselli etmek için farklı kelimelerle Summy Skim'in söylediği şeyleri tekrarladı: “Filozof olun biraz! Felsefe, dünyadaki en hijyenik şeydir. Eğer insan gerçekten bir filozof olsaydı...”</p>

  <p>Fakat doktorun bu tıbbi “eğer”iyle hangi sonuçlara ulaşılacağını asla öğrenemediler.</p>

  <p>Hemen o gün kuzenler doktorla birlikte hastaneye gittiler. Rahibe Marthe ve Rahibe Madeleine eski yol arkadaşlarını tekrar gördüklerine çok memnun oldular. Summy Skim de rahibeleri aynen bıraktığı gibi buldu. Kendilerini adamış bir halde çalışıyorlardı. Doktor bunun üzerine dedi ki:</p>

  <p>“Böyle yardımcılarla servis kendi kendine yürüyor, nerdeyse insan türünün taşıdığı üç yüz on beş hastalığın hepsini de iyileştireceğiz!” Vatandaşlarıyla birlikte geçirdikleri akşam boyunca geri dönüşleri konuşuldu.</p>

  <p>“Kaybedecek vaktiniz yok,” dedi doktor, “tabii bu güzel Klondike'ta bir kış daha geçirmek istemiyorsanız...”</p>

  <p>“Peki... siz bilirsiniz güzel olsun,” diye cevapladı Summy Skim, “fakat ben Montreal'i güzel bulmayı tercih ederim...”</p>

  <p>“Öyle olsun Bay Skim, şu genç Dawson-City ne kent ama, gelecek onun için kim bilir neler hazırlıyor!”</p>

  <p>Bu konuşma sırasında Ben Raddle Forty Miles Creek'teki 129'dan bahsetti.</p>

  <p>“Eh Bay Ben,” dedi doktor, “hâlâ yeni derenin suları altında, Tanrı o dereyi kurutmasın...”</p>

  <p>“Neden?...” diye sordu Summy Skim.</p>

  <p>“Çünkü ona benim adım verildi,” diye cevap verdi doktor, “Pilcox Deresi, bu güzel Klondike coğrafyasında adımın geçmesinden gurur duyuyorum.”</p>

  <p>Hayır! Korktuğu şey asla olmayacaktı, 127 ile 129 sonsuza kadar Pilcox Deresi'nin suları altında kalacaktı!</p>

  <p>Madem ki Ben Raddle ve Summy Skim gitmeye karar vermişlerdi, geç kalmadan yola çıkmaları gerekiyordu. Tıpkı yaz gibi, kış da erken geleceğe benziyordu; bir sonraki bahara kadar Skagway ya da Vancouver'da kalacak olan madenciler, on beş gün önce Dawson-City'yi terk etmişlerdi.</p>

  <p>Sonuç olarak altın çıkartma çalışmaları iyi geçmişti. Yukon'un kollarının, özellikle de Bonanza ve Eldorado'nun derelerinin suladığı topraklar da, hem dağ, hem de nehir madenlerinde pek çok kişi servet kazanmıştı. Kadastrocu Ogilvie'nin öngörüleri doğru çıkmaya devam ediyordu. Klondike madenleri Afrika, Amerika, Okyanusya'dakiler kadar zengindi.</p>

  <p>Gelişlerinin ertesi günü Ben Raddle ve Summy Skim, geri dönüş konusunda İzci'yle kesin bir görüşme yaptılar. Onları Skagway'e götürmesi için bu sadık ve zeki Kanadalı'ya güveniyorlardı. Fakat uzun süre düşündükten sonra Bill Stell şunları söyledi:</p>

  <p>“Baylar, sizlerle rehberliğe devam etmeyi çok isterdim. Fakat Pelly Ovaları'nda yolculuğa çıkmakta çok geç kalındığını saklamayacağım. On beş gün içinde nehirler ve göller donacak, tekneyle yol almak imkânsız hale gelecek ve biz de Dawson-City'ye geri dönmek zorunda kalacağız...”</p>

  <p>Bu fikir Ben Raddle'ı o kadar da rahatsız etmemiş olabilirdi; fakat Summy Skim yerinden sıçradı.</p>

  <p>“Zaten hava gitgide soğuyor,” diye devam etti Bill Stell, “gölleri aşsak bile Chilkoot Geçidi'ni tamamen kapanmış buluruz ve Skagway'e ulaşamayız.”</p>

  <p>“Peki o zaman ne yapacağız?” diye sordu Summy Skim. Sabırsızlıktan yerinde duramıyordu.</p>

  <p>“Yapılacak tek şey,” diye cevap verdi İzci, “Yukon'un ağzındaki Saint-Michel'e ulaşmak ve oradan Vancouver'a giden bir buharlı gemiye binmek.”</p>

  <p>“Fakat... Yukon'dan aşağı inmek için ne yapmalı?...” dedi Ben Raddle.</p>

  <p>“İki gün sonra Dawson-City'den ayrılacak olan son gemi büyük ihtimalle nehir buzlanmadan önce Saint-Michel'e varır.”</p>

  <p>İzci gibi pratik bir adamdan gelen bu akıllıca tavsiyeyi hiç tereddüt etmeden uygulamak gerekiyordu.</p>

  <p>“Peki ya siz?...” diye sordu Summy Skim. “Kışı Dawson-City'de geçireceğim,” diye cevap verdi Bill Stell, “daha önce pek çok kez öyle yaptım; Benett Gölü'ne dönebileceğim zamanı bekleyeceğim.”</p>

  <p>Bu proje Doktor Pilcox'a anlatıldığında o da onayladı, çünkü pek yakında soğukların geleceğini düşünüyordu. Tecrübesine güvenmek gerekirdi. Fakat sıfırın altında elli altmıştan değil, eksi yüz dereceden bile korkmayacak bir adamdı.</p>

  <p>Yolculuğa yirmi dört saat içinde çıkılması kararlaştırılmıştı, bu sefer uzun ya da yorucu hazırlıklara ihtiyaçları yoktu.</p>

  <p>Ben Raddle, Lorique'e kendisiyle birlikte gelmesini teklif ettiğinde:</p>

  <p>“Teşekkür ederim Bay Ben,” diye cevap verdi ustabaşı, “fakat ben Dawson-City'de kalmayı tercih ederim. Gelecek mevsim de bir maden ocağına yerleşirim, iş sıkıntısı çekmem... Hem siz hâlâ 129'un sahibisiniz, ne derlerse desinler, Pilcox Deresi'nin bir gün mülkünüzü size geri verip vermeyeceğini kim bilebilir...”</p>

  <p>Ben Raddle kuzeninin duyamayacağı bir sesle “O gün Lorique, bir telgraf...” diye karşılık verdi.</p>

  <p>“Evet... Mühendis Bay Ben Raddle, Jacques-Cartier sokağı, Montreal, Dominion'a bir telgraf!” diye cevap verdi Lorique.</p>

  <p>Mühendis ile ustabaşı birbirlerini gerçekten iyi anlıyorlardı!</p>

  <p>Lorique, Ben Raddle'ın teklifini kabul etmemiş olsa da Neluto için durum farklıydı; cesur Kızılderili'nin fedakârlığını çok takdir eden Summy Skim şöyle dedi:</p>

  <p>“Neluto, sekiz ay boyunca kar ve rüzgârla boğuşan bu yerde kalmak istiyor musun?...” “Nereye gidebilirim ki Bay Skim?...”</p>

  <p>“Niçin benimle birlikte Montreal'e gelmeyesin?...”</p>

  <p>“Eğer sizin için uygunsa Bay Skim...”</p>

  <p>“Seni Green Valley'ye yerleştiririm ve ilkbahar gelince birlikte avlanırız. Kanada geyikleri, sadece Hunter ve Malone gibilerin yaşayabilecekleri bu berbat Klondike'tan yakında kaçacaklarına göre, birkaçını biz vururuz...”</p>

  <p>“Bay Skim, ben gitmeye hazırım,” diye cevap verdi Neluto, mutluluktan gözleri parlıyordu. Geriye sadece, Golden Mount'a yapılan keşif gezisinin masraflarını İzci'ye ödemek kalmıştı, bu da cömertçe halledildi. Kuzenlerin cüzdanı epeyce hafiflemişti. Mühendis ne kadar da hayal kırıklığına uğramıştı; önce 129'un, sonra da Golden Mount'un gelirinin bütün yolculuk masraflarını karşılayacağını sanıyordu o!...</p>

  <p>17 Eylül sabahı veda etme vakti gelmişti. Rahibe Marthe, Rahibe Madeleine, Doktor Pilcox, arkadaşları Ben Raddle ile Summy Skim'i, iki kuzen bir de Neluto için yer ayırtılan Yukon gemisine kadar yolcu ettiler. Ustabaşı Lorique onları iskelede bekliyordu.</p>

  <p>Rahibelerin gözleri yaşarmıştı ve Summy Skim'in de, belki bir daha asla bu ermiş kadınları göremeyeceği için yüreği sıkışıyordu...</p>

  <p>Doktor vatandaşlarının elini sıkarken duygulandığını saklamıyordu; Ben Raddle'ın Lorique'in kulağına söylediği son sözler şunlar oldu: “Unutmayın... bir telgraf!”</p>

  <p>Ardından gemi palamarlarını çözüp nehrin bir kıvrımında kayboldu.</p>

  <p>Dawson-City ile Saint-Michel arasındaki uzaklık, Yukon üzerinden yaklaşık altı yüz fersahtı. Yukon gemisinin uzunluğu iki yüz ayak, genişliği altmış ayaktı, arka taraftaki güçlü bir çarkıyla yol alıyor, yer yer buzlanmaya başlamış olan nehirden hızla iniyordu. Sağ tarafına Vieux Tepesi'ni, sol tarafına da Vieille Burnu'nu alarak</p>

  <p>Dawson-City'ye altı fersah mesafeden geçti. Cudahy'de birkaç saatlik bir moladan sonra, Klondike'ın başkentine otuz altı fersah uzaklıktaki sınırı geçti, Hunter'ın Golden Mount'a gelmek için terk ettiği elli haneli Circle-City köyüne ulaştı. Ardından dikenli çalılar, kayınlar ve titrek kavaklarla örtülü adalar arasında çok güzel manzaralı bir seyir gerçekleşti; geminin düdüğü kıyıdaki tepelerde çınlıyordu. Dawson-City'nin yüz yirmi fersah aşağısında, büyük ihtimalle çok zengin altın madenleri olan bir yörede kurulmuş olan, Klondike'ın eski başkenti Fort Yukon'da yarım gün mola verildi.</p>

  <p>Buradan itibaren nehir, Porcupine ile birleşiyor, en yüksek enlem derecesine ulaşıyor, daha sonra Yukon da güneybatıya kıvrılarak Norton Körfezi'nde denize dökülüyordu.</p>

  <p>Ben Raddle ve Summy Skim, bu gemi yolculuğu sırasındaki olaylarla pek ilgilenmediler. Sırasıyla, basit bir ikmal yeri olan Fort Hamlin'den, o sıralarda yaklaşık bin madencinin yaşadığı Munook Creek'in ağzındaki Rampart-City'den geçildi. Munook Creek'in ötesinde henüz altın aranmaya başlanmamıştı. Yukon gemisinin yolcularından yüzlercesinde ne doyurulmaz arzular uyanmıştı, fakat pek çoğu elleri boş dönmekteydiler!</p>

  <p>Hava kararsız, yağmurlu, hatta karlıydı. Soğuk hissediliyordu ve nehrin aşağısında tahmin edilenden daha fazla buzla karşılaşılaştılar. Buzlanma başlamış olduğu için geminin seyri geceleri kesintiye uğruyor ve ciddi biçimde bir gecikme yaşanıyordu. Yolculuk süresi iki katına çıkmıştı, altı yedi günde aşılacak mesafeyi on iki günde katettiler. Sırasıyla Tanana Dagları'na, Novikakat'a, Nulato'ya Volassatuk'uri karşısına, Kaltag'a, Fort Get There'e, Anvik'e uğradılar. Anvik'te kurulan misyona Kızılderililer çok gidiyordu. Köyler değil kamp kurmuş kabilelerdi bunlar. Yukon gemisi, Kullik'te Bering Denizi'ne dökülmek üzere kuzeybatıya kıvrılan nehrin en güney ucu olan Starivilipak'a vardı.</p>

  <p>Artık ilerlemeleri buzlar tarafından engellenmediğinden, Saint-Michel'e kadar otuz iki fersahı aşmaları yarım gün alacaktı.</p>

  <p>Bay Arnis Semire'ye göre, Yukon'da sefer yapan gemi şirketlerinin büroları bulunan bu limana hep yağmur yağmakta, yılda altı ayaktan fazla yağış düşmektedir. On dört günlük bir yolculuğun ardından 29 Eylül günü öğleden sonra Ben Raddle, Summy Skim ve Neluto da limana sağanak altında indiler.</p>

  <p>Neyse ki hemen ertesi gün Vancouver'a doğru yola çıkacak olan Kadiak'a bineceklerdi. Onları doğrudan doğruya Montreal'e götürecek olan trene binecekleri bu kente ulaşmak için önlerinde bin yüz elli fersah vardı. Fakat Kadiak yol boyunca çetin fırtınalarla boğuştu, özellikle Alaska yarımadasını geçerken; hatta kırk sekiz saatliğine Pribylof Adaları'na sığınmak zorunda kaldı.</p>

  <p>Dönüş yolculuğu, özellikle de Chilkoot'a kadar geçtikleri göller bölgesiyle karşılaştırıldığında, daha kısa ve daha az yorucuydu. İzci'nin Yukon yoluyla dönmeleri konusunda, Ben Raddle ve Summy Skim'e verdiği tavsiye çok yerindeydi.</p>

  <p>Ekim ayının 17'sinde Kadiak Vancouver limanına girdi.</p>

  <p>Dört gün sonra Ben Raddle ve Summy Skim, yarılarında Neluto ile on sekiz aylık yolculuğun ardından Montreal'de Jacques-Cartier sokağındaki evlerinin kapısından girdiler.</p>

  <p>Fakat mühendisin duyduğu pişmanlık nasıl da keskindi, istekleri nasıl da tatmin edilmeden kalmıştı! Bütün kişiliği bundan etkilenmişti, kötü şansına karşı her an isyan edebilirmiş gibi gözüküyordu.</p>

  <p>Summy Skim ona dedi ki:</p>

  <p>“Evet... zavallı Ben, her zaman püskürmeye hazırsın!... Eğer insanın hayatına bir kez bir volkan girerse, bir daha içinden atamaz!”</p>

  <h3>-SON-</h3>
</body>
</html>
