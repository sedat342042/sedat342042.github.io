<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>MADENİN İŞLETİLMESİ</h3>

  <p>Böylece Summy Skim'in az çok hep taşıdığı endişeleri kanıtlanmıştı. 129'u satmayı beklerken, Ben Raddle onu işletmeye başlıyordu. Kim bilebilirdi, belki de hiçbir zaman elden çıkartmayı düşünmeyecekti! Bari madenin işletmesi verimli olsaydı da, bu yaptıklarıdan pişman olmasalardı...</p>

  <p>“Eninde sonunda böyle olacaktı,” diye kendi kendine tekrar ediyordu bilge Summy Skim... “İçimden Josias Dayı'ya lanet okumak geliyor!... Eğer madenci, altın arayıcısı, maden işletmecisi olduysak, benim sefalet arayıcı dediğim altın arayıcılarına ne denebilirse artık öyle olduysak, bu, onun yüzündendir ! Evet! Bu maceraya daha başından karşı çıkmalıydım ve eğer Montreal'i terk etmeyi, bu berbat yere Ben'le gelmeyi reddetmiş olsaydım, kuşkusuz Ben de yola çıkmazdı ve biz de bu acması işe atılmamış olurduk! Ve eğer 129'un çamurları içinde milyonlar varsa, çamurculuk yapmaya başlayacağız demek, iğrenç değil mi!... Hem sonra elini bir kez makineye kaptırırsan, bütün vücudun kapılır; Montreal'e doğru tekrar yola çıkamadan kış gelecek!... Klondike'ta bir kış... Sıfırın altında elli derecelik soğuklar... Bizim termometrelerimiz sıfırın üstünde ne kadar çok dereceye sahipse, buranın şirin termometrelerinin de sıfırın altında o kadar derecesi var!... Nasıl bir gelecek bekliyor bizi!... Ah! Josias Dayı, Josias Dayı, yeğenlerinizin başına ne dertler açtınız böyle!”</p>

  <p>İşte Summy Skim böyle bir mantık kurmuştu. Fakat bir bilge olarak boyun eğmesini biliyordu. Klondike'a yaptıkları bu yolculuğa karşı çıkmamış olmanın pişmanlığına gelince, evet pişmandı, fakat birlikte gitmeyi kabul etmemiş olsa da, Ben'in gitmesini önleyemeyeceğini ve sonunda kuzeninin peşinden gideceğini biliyordu.</p>

  <p>Yukon'un altın yataklarının mevsimi, Haziran ayının ilk haftasında ancak başlardı. Toprak ve nehirler on beş gündür çözülüyordu. Şiddetli soğuklar sırasında donan toprak külünk ve kazmalara hâlâ biraz direnç gösterse de kazmayı başarıyorlardı. Çeperleri kışın donarak sertleştiği için göçük tehlikesi olmayan kuyulardan damarlara ulaşmak oldukça kolaydı. İşlerin düzenli olarak yürümesi için kuyuları tünellerle birleştirmek yeterliydi.</p>

  <p>Zaten daha iyi malzemeleri ve çok işlerine yarayacak makineleri olmadığı için Ben Raddle elekle -madenci argosunda dendiği gibi “pan”la- çalışacaktı. Bu ilkel aletler Forty Miles Creek'in yakınındaki bölümlerde çamuru yıkamak için yeterliydi. Sonuçta, endüstriyel olarak çalışmayı gerektiren nehir yatakları değil, kuvars madenleriydi ve daha şimdiden kuvarsı ufalamak için tokmaklı makineler, Kanada ve İngiliz Kolombiyası'nda olduğu gibi, Klondike madenlerine yerleştirilmişti.</p>

  <p>Ben Raddle ustabaşı Lorique'ten daha değerli birini bulamazdı. Bu işlerden çok iyi anlayan, daha önce İngiliz Kolombiyası'nda bu tür işleri yürütmüş çok deneyimli ve mühendisin teklif ettiği yenilikleri uygulamakta çok becerikli bu adamı işi yapması için bırakmak yeterliydi.</p>

  <p>129 numaralı madenin çok uzun süre çalıştırılmaması idari makamların şikâyetlerine yol açabilirdi. Madenlerden aldığı vergilere çok düşkün olan yönetim, nispeten kısa bir süreliğine işletilmeyen madenlerin mülkiyet hakkını ortadan kaldırabilirdi.</p>

  <p>Ustabaşının ilk ilgilendiği şey, işçi bulmak oldu. Bunu yaparken, tahmin ettiğinden daha fazla zorlandı. Dome Dağları'nın bulunduğu bölgede pek çok yeni altın yatağı açılmıştı ve madenciler de oraya akın ediyorlardı, çünkü orada el emeğinin pahalı olacağı düşünülüyordu. Gölleri geçmek, Yukon'dan inmek güzel mevsimde daha kolay olduğu için, kafileler Dawson-City'ye aralıksız gelmeye devam ediyorlardı. Fakat makinelerin yaygın olarak kullanılmadığı bu dönemde işçilerin kol gücüne her yerde ihtiyaç vardı.</p>

  <p>Bu arada Lorique, Josias Lacoste gibi elli değil de, ancak otuz göçmeni işe alabildi. Fakat saat başına beş altı frank gibi yüksek ücretler ödemek zorunda kaldı.</p>

  <p>Genellikle Bonanza bölgesinde talep edilen ücretlerdi bunlar. Pek çok işçi günde yetmiş beş seksen frank kazanıyordu, bu parayı kazandıkları kadar kolay harcamasalardı ne kadar da zengin olabilirlerdi.</p>

  <p>Ücretlerin yükselmesine şaşırmamak gerekirdi, çünkü Sookum yataklarında işçi başına saatte yüz dolara çamur yıkanıyordu. Gerçekte altının yüzde birini ayıklayabiliyorlardı.</p>

  <p>129'un malzemeleri, ilk altın yatakları keşfedildiğinde madencilerin kullandıkları en basit aletler olan tepsi ve elekti. Şüphesiz Josias Lacoste bu çok ilkel aletleri değiştirmeyi düşünüyordu ve onun yapamadığını yeğeni yapmaya çalışacaktı.</p>

  <p>Ustabaşı sayesinde ve iyi bir fiyat ödeyerek, -236-</p>

  <p>129'un malzemelerine iki kalbur aleti eklendi.</p>

  <p>Kalbur aleti, uzunluğu üç ayak, genişliği iki ayak olan basit bir kutuydu, bir kaldıraç üzerine yerleştirilmiş bir tür tabut gibiydi. İçinde, altın parçacıklarını tutarak su ve kumu geçiren yün gerilmiş bir elek vardı. Kaldıracın düzenli sarsılmalar sağladığı bu aletin alt tarafında bir miktar civa vardı. Maden elle tutulamayacak kadar ince ise bu civaya yapışıyordu.</p>

  <p>Kalbur aleti yerine Ben Raddle bir savak koymayı tercih ederdi ve bir savak elde edemediğinden, kendisi yapmayı düşünüyordu. Üzerinde altı parmak arayla ince yatay oluklar bulunan tahta bir boruydu bu. İçine sıvı çamur akıtıldığında, toprak ve çakıllar akıp giderken, ağır oldukları için altın parçaları olukların içinde kalıyordu.</p>

  <p>Oldukça etkili olan bu iki işlem iyi sonuçlar veriyordu; fakat suyu savakm ya da kalbur aletinin ağzına kadar çıkartabilmek için bir pompa yerleştirilmesi gerekiyordu, bu da işin en masraflı kısmıydı. Dağlardaki madenler söz konusu olduğunda suyun doğal akışından yararlanılıyordu; fakat nehir kıyısındaki yataklarda, oldukça büyük bir harcama gerektiren mekanik yöntemler gerekiyordu.</p>

  <p>129'un işletilmesine böylece mümkün olan en iyi şartlarda yeniden başlandı. Hep kendine özgü düşünce biçimiyle bilgece davranmaya devam eden Summy Skim, Ben Raddle'ın, ne kadar ihtirasla kendini işe verdiğini gözlemlemekten bıkmıyordu.</p>

  <p>“Kesinlikle,” diyordu kendi kendine, “Ben de burada hüküm süren salgından kurtulamadı, Tanrı beni korusun! Ne ateşmiş, bu altın ateşi, hiç hafiflemiyor ve kinin de işe yaramıyor! Kimsenin iyileştiğini görmedim, bir kez servet kazandıktan sonra bile ne kadar altın olursa olsun yetmiyor!... Hayır! Çok fazla olması gerekiyor, belki de çok fazla bile yeterli değil!”</p>

  <p>Josias Dayı'nın vârisleri, 129'un sahipleri henüz o kadar ileri gitmemişlerdi. Bu altın yatağı ustabaşının dediği gibi zenginse, zenginliklerini kolay kolay vermeyeceği kesindi. Forty Miles Creek'in akıntısını takip ederek batıya doğru ilerleyen altın damarına ulaşmakta güçlükler vardı. Ben Raddle kuyuların yeterli derinlikte olmadıklarını ve derinleştirmek gerektiğini kabul etmek zorunda kaldı. Bu oldukça zor bir işti, çünkü don zamanında kendiliğinden sertleşen kuyu duvarları sıcaklık yüzünden sertleşmiyordu.</p>

  <p>Fakat gerçekte bu pahalı işlere girişmek akıllıca mıydı; madeni satın alacak olan kişilere ya da sendikalara bu işi bırakmak gerekmez miydi? Ben Raddle'ın pan ve kalbur aleti ile yetinmesi gerekmez miydi?... 129'un değerini pek de fazla arttırmayacak harcamalara girişmek akıl kârı mıydı?...</p>

  <p>Gerçekten de eleklerden ancak çeyrek dolarlık altın elde ediliyordu. Personele ödenen ücretlerden geriye kalan kâr çok düşüktü ve acaba ustabaşının tahminleri sağlam temellere dayanıyor muydu?... Bütün bunlar sorutabilecek sorulardı.</p>

  <p>Haziran ayı boyunca hava oldukça güzeldi. Pek çok fırtına patladı, kimi zaman fırtınalar oldukça şiddetliydi, fakat kısa sürüyorlardı. Forty Miles Creek'te kesintiye uğrayan işlere hemen geri dönülüyordu.</p>

  <p>Temmuz ayma gelinmişti. Güzel mevsimin ancak iki ayı kalmıştı. Saat on buçukta batan güneş saat birden önce ufukta beliriyordu. Yine de güneşin batışı ve doğuşu arasında yıldızların zar zor seçilebildiği bir alacakaranlık oluyordu. Birincisinin yerini alan ikinci bir ekiple işletmeciler işlerine devam ediyorlardı. Sınırın öte yanında, Amerikalıların inanılmaz bir hızla çalıştığı madenler de aynı biçimde işletiliyordu.</p>

  <p>Kişiliği göz önüne alınırsa, Ben Raddle'ın işin içine bizzat girmeyi istemesine şaşırmamak gerekirdi. İşçilerin arasına karışmaktan hiç gocunmuyordu, bir yandan onları gözlerken, diğer yandan da elinde elek, 129'un çamurlarını yıkıyordu. Sonra, kalbur aletlerinin kullanımıyla ilgileniyordu; Lorique de sanki kendi hesabına çalışıyormuş gibi ona katılıyordu. Ben Raddle, pek çok kere kuzenine, “Ee Skim, sen denemeyecek misin?...” dedi.</p>

  <p>“Hayır,” cevabını veriyordu her defasında Summy Skim, “ben beceremem.”</p>

  <p>“Çok zor değil oysa, tepsinin içinde su ile kumu karıştırıyorsun, sonra tepsiyi sallıyorsun, dibinde altın parçaları kalıyor.”</p>

  <p>“Hayır Ben, bana saatte iki dolar ödense bile olmaz!”</p>

  <p>“Oysa çok iyi becereceğine eminim!...”</p>

  <p>Bir gün Ben Raddle ona bir tepsi uzatarak “Bir kez dene, lütfen...” dedi.</p>

  <p>“Seni kırmak istemem Ben!”</p>

  <p>Ve Summy Skim uysal bir biçimde tepsiyi aldı, kuyulardan birinden çıkartılmış toprakla doldurdu ve onu sıvı bir çamur haline getirdikten sonra yavaş yavaş akıttı. Eğer içinde altın parçası olsaydı, tepsinin dibinde kalırdı.</p>

  <p>Summy Skim'in hep lanet okuduğu şu maden parçalarından bir tane bile yoktu!</p>

  <p>“Görüyorsun,” dedi, “bir içimlik tütün alacak kadar bile çıkmadı!...”</p>

  <p>“Başka sefer belki daha şanslı olursun,” diye ısrar etti Ben Raddle, vazgeçmek istemiyordu. “Her neyse, ben avlanmayı daha iyi beceriyorum,” diye cevap verdi Summy Skim, “avla bunu telafi edebilirim.”</p>

  <p>Neluto'yu çağırarak tüfeğini aldı ve bütün öğleden sonrayı avlanarak geçirmek üzere gitti.</p>

  <p>Zaten asla eli boş dönmüyordu, bunun nedeni yalnızca avcılık yeteneği değildi; çevredeki düzlüklerde ve boğazlarda her türlü av hayvanı çok boldu. Yukon'un batıya yönelirken yaptığı dirsek üzerinden kuzeye doğru ilerlerken, ormanlarda Kanada'ya özgü geyiklere ve rengeyiklerine çok sık rastlanıyordu. Su çulluklarına, kar kekliklerine, ördeklere gelince, Forty Miles Creek'in iki tarafındaki bataklıklarda kaynaşıyorlardı. Summy Skim, Green Valley'deki avı bol kırları özlese de uzayan gezinin tadını çıkartıyordu.</p>

  <p>Şunu da belirtmek gerekir ki, Temmuz ayının ilk yarısında 129'da çamurların yıkanmasından iyi sonuçlar elde edildi. Ustabaşı en sonunda, sınıra yaklaştıkça daha da zenginleşen gerçek altın damarını bulmuştu. Elekler ve kalbur aletlerinden önemli miktarlarda altın tanesi elde ediliyordu. Her ne kadar çok değerli bir külçe elde edilmemiş olsa da, on beş günün verimi on yedi bin franktan az değildi. İşte bütün bunlar Lorique'in sözlerini doğruluyor ve Ben Raddle'ın hırsını kamçılıyordu.</p>

  <p>127 numaralı madende de, doğuya doğru ilerlendikçe işler iyi gidiyordu. Bunun, Forty</p>

  <p>Miles Creek'in sol kıyısından giden, iki madeni de geçen, yukarıda Amerika'ya, aşağıda Kanada'ya ait olan aynı damar olduğuna şüphe yoktu.</p>

  <p>Dolayısıyla, bir yanda Hunter ve Malone'un adamları, diğer yanda ise Ben Raddle ile Summy Skim'inkiler birbirlerine doğru ilerliyorlardı. Çok geçmeden, iki devletin üzerinde tartıştıkları sınırda karşılaşacaklardı.</p>

  <p>Teksaslıların adamlarının -aşağı yukarı otuz adam- hepsi Amerikalı'ydı. Bundan daha iğrenç bir maceracılar topluluğunu bir araya getirebilmek olanaksızdı. Yüzlerinde meymenet olmayan bu vahşi adamlar, her şeyi yapabilecek gibiydiler, saldırgan, kaba ve kavgacıydılar, Klondike bölgesinde hiç de iyi tanınmayan şu Teksaslılara layıktılar tek kelimeyle. Hemen hemen hepsi, bir yıl önce de 127'de çalışmışlardı; Hunter ve Malone bu madeni, Rusların Alaska'dan çekilmesinden hemen sonraki ilk keşiflerle birlikte almışlardı.</p>

  <p>Zaten madenlerde çalıştırılan Kanadalılar ile Amerikalılar arasında belirgin bir fark vardı. Kanadalılar genellikle daha yumuşak, daha sakin, daha disiplinliydiler. Sendikalar da onları tercih ediyorlardı; çok azı Amerikan şirketlerinde işe almıyordu. Amerikan şirketleri ise taşkınlıklarına, başkaldırma eğilimlerine, her gün kavga etmeye hazır olmalarına rağmen kendi vatandaşlarını arıyorlardı. Amerikalılar, sert içkiler, özellikle de altın bölgelerinde büyük zarar veren bir kokteyl içtiklerinde çok çabuk öfkeleniyorlardı. Polisin müdahalesi olmadan geçen bir gün yoktu. Bıçaklar çekiliyor, silahlar atılıyordu. Bazen ölenler oluyordu ve yaralılara gelince, sürekli görülen salgınlar yüzünden zaten tepeleme dolu olan Dawson-City hastanesine götürmek gerekiyordu onları.</p>

  <p>Sitka Alaska'nın başkenti olduğuna göre, Amerikalıların Sitka'ya götürülmeleri şüphesiz daha uygun gibi gözüküyordu. Fakat bu kent Klondike'tan oldukça uzaktır, göller bölgesinde uzun ve zor bir yolculuktan sonra Chilkoot geçitlerini aşmak gerekiyordu, bunu da kimse göze alamıyordu. Zaten hem muhtaç oldukları bakım hem de doymak bilmedikleri türlü zevkler için hepsi Dawson-City'ye akın ediyordu.</p>

  <p>Temmuz ayının üçüncü haftası boyunca, işletme oldukça verimli olmaya devam etti, fakat ne Ben Raddle, ne Lorique, ne de adamlardan biri, Bonanza ve Eldorado'daki zenginliğin kaynağı olan değerli külçelerden bir tane bile çıkartamamışlardı. Sonuçta kazanç masrafların kat kat üzerindeydi ve madenin yüz bin franklık gelir getirmesi imkânsız değildi. Böylece satın almak isteyenler olduğunda, 129 için yüksek bir fiyat isteyebilirlerdi.</p>

  <p>Her ne olursa olsun, Summy Skim'in yakınmak için ciddi nedenleri yoktu ve sonuçta Ben Raddle ve o kış gelmeden Klondike'ı terk ederlerse yakmmayacaktı. Fakat —ve bu onu delirtiyordu- bu durum yalnızca onların iradesine bağlı değildi. 129'u satmadan buradan ayrılamazlardı ve bunun için her şeyden önce sınır sorununun çözülmesi gerekiyordu. Oysa günler, haftalar geçiyordu ve çalışmalar komisyonun görüş birliğine varacağı bir biçimde sonuca ulaşmıyordu.</p>

  <p>Ve böylece Summy Skim tamamen mantıksız olmayan bir biçimde şöyle diyordu:</p>

  <p>“Fakat Ben, şu lanet olası yüzkırkbirinci meridyenin yeri belirlenmediği sürece neden burada kalalım ki!”</p>

  <p>“Çünkü,” diye cevap verdi Ben Raddle, “düzeltme işlemi tamamlanmadan Anglo-American Transportation and Trading Co. ya da başka birileri ile pazarlık yapamayız.”</p>

  <p>Öyle olsun Ben, fakat bütün bunlar yazışmalarla da yapılabilir, bir aracıyla da; ister Montreal'de Bay Snubbin'in yazıhanesinde, ister Dawson-City'de Front Street'teki bürolarda.”</p>

  <p>“Bu kadar iyi şartlarda değil,” diye cevap verdi Ben Raddle.</p>

  <p>Neden olmasın? Madem ki madenimizin fiyatı üzerinde karar kıldık...”</p>

  <p>“Bir ay ya da altı hafta sonra daha da emin olacağız,” diye açıkladı mühendis, “ve 129 için isteyeceğimiz fiyat iki yüz bin frank değil, dört ya da beş yüz bin olacak...”</p>

  <p>“Bu kadarını ne yapacağız!” diye haykırdı Summy Skim.</p>

  <p>“İyi kullanacağız, hiç endişelenme,” diye açıkladı Ben Raddle. “Batıya doğru ilerledikçe damarın zenginleştiğini görmüyor musun?...” “Ee! İlerleye ilerleye sonunda 127 ile karşılaşacaksın,” diye dikkatini çekti Summy Skim, “ve adamlarımız dehşet verici Hunter'ın adamlarıyla karşılaştıklarında, neler olacağını düşünemiyorum bile...”</p>

  <p>Gerçekten iki madeni birbirinden ayıran sınıra yaklaştıkça iki ekip arasında meydana gelebilecek bir çarpışmadan korkmakta haklıydı. Hatta şimdiden karşılıklı küfürler edilmiş, tehditler savrulmuştu. Ustabaşı Lorique ile Amerikalı ustabaşı arasında da kavgaya ramak kalmıştı. Amerikalı ustabaşı kaba ve hoyrat bir atlete benziyordu; Hunter ile Malone madene teftişe geldiğinde, söylenen hakaretlerin işi iyice çığırından çıkarmayacağı ne malumdu. İki altın yatağını birbirinden ayıran direğin konumu konusunda anlaşmazlık çıkacaktı, zaten birçok defa bir madenden diğerine taş atılmıştı, elbette altın içermediğine emin olunan taşlar!</p>

  <p>Bu şartlar altında, Lorique, işçilerini tutmak için elinden geleni yapıyordu ve Ben Raddle da ona yardım ediyordu. Amerikalı ustabaşıysa tam tersine kendi adamlarını aralıksız kışkırtıyordu ve görülür bir biçimde Lorique ile kavga çıkartmak için hiçbir fırsatı kaçırmıyordu. Zaten işinin sonuçlarından da hiç memnun değildi. 127, 129 kadar değerli değildi. Hatta Lorique'in işletmekte olduğu damar, Forty Miles Creek'in sol kıyısından ayrılarak kuzeye doğru ilerliyor ve sınırdaş madene uzanmıyor gibi gözüküyordu.</p>

  <p>Kısacası iki ekip artık birbirlerinden neredeyse yirmi beş adım uzaktaydılar ve iki üç hafta geçmeden aynın çizgisi üzerinde buluşacaklardı.</p>

  <p>Summy Skim bir çatışma çıkacağını öngörmekte ve korkmakta haklıydı.</p>

  <p>Oysa, kesin olarak 27 Temmuz tarihinde yaşanan bir olay durumu daha da zorlaştırdı; bu olay gerçekten üzücü bir sonuca yol açabilirdi. Hunter ve Malone tekrar 127'de gözüktüler.</p>
</body>
</html>
