<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>VANCOUVER</h3>

  <p>Vancouver şehri, İngiliz Kolombiyası kıyılarının açıklarında bulunan ve aynı adı taşıyan büyük adanın üzerinde kurulmamıştı. Kıtadan denize uzanan toprak parçasının bir kısmını kaplıyordu ve bir metropolden ibaretti. İngiliz Kolombiyası'nın on altı bin nüfuslu Victoria adlı başkenti, adanın güneydoğusunda bulunuyordu; altı bin nüfuslu New-Westminster da aynı yerdeydi.</p>

  <p>Vancouver, kuzeybatıya uzanan girintili çıkıntılı Juan de la Fuca Boğazı'na açılan bir koyun ucuna kurulmuştu. Koyun gerisinde, bir katedralin yüksek kulelerini saklayabilecek kadar sık sedir ve çam dallarının arasında bir kilisenin çan kulesi yükseliyordu.</p>

  <p>İlk başta, 1786 ve 1789'da ilk sakinleri olan İspanyol Quadra ve İngiliz Vancouver'ın ismini taşıyan adanın güney geçidini takip ettikten sonra, bu kanal doğu ve kuzey kıyılarını dolanıyordu; doğu kıyılara Georges, kuzey kıyılara Johnston ve Kraliçe Charlotte adı verilmişti. Görüldüğü gibi Vancouver limanı, ister Kanada kıyıları boyunca aşağı doğru insinler, ister Amerika Birleşik Devletleri kıyıları boyunca yukarı çıksınlar, Pasifik'ten gelen gemilerin kolayca ulaşabileceği nitelikteydi.</p>

  <p>Vancouver şehrinin kurucuları geleceği görebilmişler miydi? Her ne kadar Klondike'taki altın yataklarının keşfi şehre fazlasıyla hareketlilik getirse de, bu konuda bir cevap veremeyiz. Apaçık olan, şehrin yüz binlik bir nüfusa yeterli olduğu ve birbirlerini dik açılarla kesen sokaklarında ulaşımın kolay olacağıydı. Kiliseleri, bankaları ve otelleri vardı; gazla ve elektrikle aydınlanıyordu; Burardi Inlet'in kuzeyindeki kaynaklardan su ihtiyacını karşılıyordu, False-Bay halicindeki köprülerle ulaşımı sağlıyordu ve yarımadanın kuzeybatısında, üç yüz yirmi hektarlık bir yüzölçümüne sahip olan bir parkı vardı.</p>

  <p>Gardan ayrılınca, Summy Skim ve Ben Raddle, rehber kitaplarının tavsiyesi üzerine Klondike'a doğru yola çıkacakları güne kadar kalmak üzere Westminster Hotel'e gittiler.</p>

  <p>Fakat otelde hiç boş oda yoktu. Trenlerin ve gemilerin yirmi dört saat içinde yaklaşık on iki bin göçmen taşıdığı bu mevsimde yolcular akın akın geliyorlardı. Şehrin bundan elde ettiği geliri tahmin etmek zor değildi ve özellikle de fahiş fiyatlarla yabancılara yiyecek ve barınak sağlama işlerini üstlenen kent sakinleri için. Mıknatısın demiri çekmesi gibi göçmenler de altının onları çektiği topraklara varmak için o kadar çok acele ediyorlardı ki, burada mümkün olduğunca az kalıyorlardı. Fakat gidebilmek de pek kolay değildi, Meksika ve Birleşik Devletlerin çeşitli iskelelerinde konaklayarak kuzeye doğru çıkan çok sayıda buharlı gemide de yeterli yer yoktu.</p>

  <p>Bazıları ise, Pasifik üzerinden gidip Alaska'nın batı kıyılarında Saint-Michel'de Yukon'un ağzına varıyorlar ve ırmaktan Klondike'ın başkenti Dawson-City'ye ulaşıyorlardı. Çoğunun hedefi, Victoria ve Vancouver'dan geçip Amerikan kıyılarını takip ederek Dyea ya da Skagway'e ulaşmaktı. Ben Raddle'ın bu iki güzergâhtan hangisini seçeceği ise ancak mühendisin çözeceği bir soruydu. Fakat bu arada Summy Skim ile kuzeni, en azından ne servis ne de yiyeceklerden yakınabilecekleri Vancouver Hotel'in bir odasına iyi kötü yerleştiler.</p>

  <p>Söz konusu odaya kavuşur kavuşmaz, Summy Skim'in ilk sorduğu soru şu oldu:</p>

  <p>“Peki Vancouver'da ne kadar kalacağız Ben?..”</p>

  <p>“Yaklaşık dört gün,” diye cevap verdi Ben Raddle, “çünkü Foot-Ball'un dört gün sonra gelmesi gerekiyor...”</p>

  <p>“Foot-Ball mu?” diye karşılık verdi Summy. “Foot-Ball da nesi?”</p>

  <p>“Canadian Pacific'in, bizi Skagway'e götürecek olan buharlı gemisi; hemen bugün onda iki yer ayırtacağım...”</p>

  <p>“Öyleyse Ben, Klondike'a giden iki farklı yol arasında seçimini yaptın mı?..”</p>

  <p>“Dört bin beş yüz kilometre yol katederek Yukon'un ağzına varmaya karar veremediğim an seçim yapılmıştı Summy. Biz de genellikle takip edilen yolu seçeceğiz ve İngiliz Kolombiyası kıyıları boyunca ilerleyerek Skagway'e hiç yorulmadan varacağız. Yılın bu zamanında Yukon'un yatağı hâlâ buzlarla doludur ve buzlar çözülürken gemilerin battığı sık görülür; tabii Temmuz ayma kadar gecikebilirler de. Tam tersine Foot-Ball'un Skagway'e, hatta Dyea'ya varması bir haftadan fazla almaz. İndikten sonra hayli dik olan Chilkoot ya da White Pass yamaçlarını aşmamız gerekecek. Fakat bunun ötesinde kâh karadan kâh göllerden geçerek bizi Dawson-City'ye götürecek olan Yukon'a varacağız. Hedefe Haziran ayının başında, yani uygun zamanda ulaşacağımızı tahmin ediyorum, bunun için de Foot-Ball'u sabırla beklemekten başka yapacak bir şey yok.”</p>

  <p>“Peki nereden geliyor bu sportif isimli gemi?...” diye sordu Summy Skim.</p>

  <p>“Skagway'den; Vancouver ile Skagway arasında sürekli sefer yapıyor. En geç bu aynı 14'ünde gelmesi bekleniyor.”</p>

  <p>“Öyleyse Ben, madem ki bu sana uyuyor, ben şimdiden Foot-Ball'a binmek istiyorum...” “Projemi onaylıyor musun Summy?..” “Tamamen, madem ki kaderimiz Klondike'a gitmek, bizi en iyi şartlarla oraya ulaştırman için sana güveniyorum.”</p>

  <p>İki kuzenin Vancouver'da yapacak fazla bir şeyleri yoktu. Araç gereç tamdı. Öte yandan, Josias Dayı'nın araç gereci onların kullanımına kaldığına göre, bir madenin işletilmesi için gerekli aletleri de edinmeleri gerekmiyordu. Foot-Ball'daki yolculukları boyunca, Transcontinental Pacific trenindeki konforu bulacaklardı. Ben Raddle'ın asıl Skagway'de Dawson-City'ye ulaşım imkânlarını sağlaması, göllerden geçmek için takılıp sökülebilir bir sandal edinmesi, buzlu ovalarda sürecekleri kızaklar için bir köpek sürüsü satın alması gerekecekti. Birkaç haftalık yolculuk için gerekli erzakla birlikte onları Dawson-City'ye götürecek bir rehberin gerekli olup olmadığına da karar verecekti. Tabii ki bu çok pahalıya gelecekti, fakat harcamaları karşılamak ve hatta daha da fazlasını çıkartabilmek için bir ya da iki güzel külçe yeterli değil miydi?..</p>

  <p>Ayrıca, cansıkıcı demeyelim de fazlasıyla talepkâr olan Kanada gümrüğü ile işleri yoluna koymak gerekiyordu.</p>

  <p>Şehirde hareketlilik o kadar fazlaydı, yolcular öyle bir akın ediyorlardı ki Summy Skim'in canı hiç sıkılmıyordu. Dominion'un doğusundan olduğu kadar, Birleşik Devletlerden de gelen trenlerden daha ilgi çekici hiçbir şey olamazdı. Buharlı trenlerin Vancouver'a getirdiği binlerce yolcunun boşalmasını seyretmek de eğlendiriciydi. Skagway'e ya da Saint-Michel'e yola çıkmayı bekleyen çok sayıda insan sokaklarda avarelik ediyor, elektrik ışığına boğulmuş rıhtımlarda kalasların altına ya da limanın her köşesine sığınıyorlardı.</p>

  <p>Klondike hakkında yapılan reklamların buraya çektiği yersiz yurtsuz türlü türlü maceraperestten oluşan bu kalabalıkta düzeni ve gözetimi polis sağlıyordu. Her adımda, madencilerin bıçakları her zaman hazır olduğu için kanla sonuçlanacak her türlü kavgada müdahaleye hazır ölü yaprak rengi karanlık bir üniforma giymiş memurlara rastlanıyordu.</p>

  <p>Bu polis memurları çoğunlukla tehlikeli olan görevlerini, her toplumsal sınıftan insanın ve özellikle de düşkünlerin birbiriyle çatıştığı bu göçmenler dünyasında çok önemli olan görevlerinin gerektirdiği büyük bir gayret ve cesaretle yerine getiriyorlardı. Belki de bu polisler Yukon'un çamurunu yıkamanın daha az tehlikeli ve daha kazançlı olduğunu düşünüyorlardı. Klondike'ın işletilmeye başlandığı ilk zamanlar, beş polis memurunun ülkelerine iki yüz bin dolar kazançla geri döndüklerini nasıl unutabilirlerdi... Diğer pek çokları gibi altın sarhoşluğuna kapılmamak için büyük gayret göstermeleri gerekiyordu.</p>

  <p>Pek çok defalar rehber kitabını karıştırırken, Summy Skim kış boyunca hava sıcaklığının sıfırın altında elli santigrata kadar düştüğünü öğrendiğinde biraz etkilendi. Her ne kadar Dawson-City kuzey kutup dairesinin içinde olsa da bunda biraz abartı vardır diye düşündü. Yine de onun kafasını en çok karıştıran, Vancouver sokaklarından birinde, optik malzemesi satan bir dükkânda sıfırın altında doksan dereceye kadar işaretlenmiş birçok termometre görmesi oldu.</p>

  <p>“Kesinlikle burada abartı söz konusu!” dedi kendi kendine. “Klondike'lılar soğuklarıyla övünüyorlar ve bunun değerini arttırmak için de abartıyorlar.”</p>

  <p>Summy Skim optik malzemeler satan dükkâna girdi ve satıcıdan, aralarında seçim yapması için kendisine birkaç termometre göstermesini rica etti.</p>

  <p>Satıcı, vitrininden aletlerin farklı modellerini çıkardı ve ona sundu. Hepsi, hâlâ Birleşik Krallık'ta kullanılmakta olan Fahrenheit ile değil, Fransız gelenekleriyle dolu olan Dominion'da daha çok benimsenmiş olan santigratla derecelendirilmişti.</p>

  <p>“Bu termometreler özenle mi hazırlandı?..” diye sordu Summy Skim.</p>

  <p>“Kesinlikle bayım,” diye cevap verdi satıcı, “memnun kalacağınızı sanıyorum...”</p>

  <p>“En azından yetmiş ya da sekseni gösterdikleri gün değil,” dedi Summy Skim en ciddi ses tonuyla.</p>

  <p>“Tabii,” diye karşılık verdi satıcı, “önemli olan doğru göstermeleri.”</p>

  <p>“Dediğiniz gibi bayım; acaba civa sütununun sıfırın altında altmışa kadar indiği oluyor mu?..” “Sık sık bayım ve hatta pek çok kereler.” “Vay canına,” dedi Summy Skim, “Klondike'ta bile bir termometrenin bu kadar aşağılara düşeceğini kabul etmek zor...”</p>

  <p>“Ama neden olmasın,” diye cevap verdi satıcı gururla, “acaba beyefendi daha gelişmişini ister mi?..”</p>

  <p>“Yok yok, teşekkür ederim...” diye cevap verdi Summy Skim, “altmışa kadar inenle yetinirim!”</p>

  <p>Bu termometreyi satın almak ne işe yarar ki diye düşünebilirdi Summy Skim: Sert kuzey rüzgârıyla kızarmış gözkapaklarının altındaki gözler çatlak çatlak olunca, insanın verdiği nefes çevresine kar olup düşünce, yarı yarıya donmuş kan damarlarda buz olup kalacak noktaya gelince, parmakların derisi soyulmadan bir metal eşyaya dokunmak mümkün olmayınca, sanki ateş bütün sıcaklığını kaybetmiş gibi en harlı ocakların karşısında titreyince, sıcaklığın sıfırın altında altmış mı, yoksa seksen derece mi olduğunun önemi kalmaz, öğrenmek için de bir termometre gerekmez.</p>

  <p>Bu arada günler akıp gidiyordu ve hazırlıklarını tamamlamış olan Ben Raddle Foot-Ball'un gelişini beklerken duyduğu heyecanı saklamıyordu. Yoksa buharlı gemi gecikmiş miydi?.. Skagway'den 10 Nisan'da ayrıldığı biliniyordu. Oysa yol altı günden fazla sürmüyordu ve geminin çoktan Vancouver açıklarında gözükmüş olması gerekirdi.</p>

  <p>Aslında buradaki molası çok kısa olacaktı; önceden yer ayırtmış birkaç yüz yolcuyu alacak kadar kalacaktı. Ne yüklenecek, ne de indirilecek yükü vardı. Bu gemi ile mal taşınmıyordu, sadece göçmenleri ve onların eşyalarım götürüyordu. Kazanların temizlenmesi, kömür ambarlarının doldurulması, içme suyu depolaması gerekiyordu. Bütün bunlar yirmi dört, en fazla otuz altı saatlik işti ve kıyı boyunca ve çoğunlukla da adaların korumasında yapılacak yolculuğun yavaşlığından endişe etmeye hiç gerek yoktu.</p>

  <p>Dawson-City'nin gıda ve araç gereç ihtiyacının karşılanmasına gelince, hiç yolcu almadan, Skagway'e kadar un, içecek, konserve et, kurutulmuş sebze taşıyan buharlı yük gemileriyle yapılıyordu. Dahası, Foot-Ball'dan sonra, binlerce göçmeni Klondike yönüne taşıyacak başka gemiler de bekleniyordu. Vancouver'ın otelleri ve hanları onları barındırmaya yetmiyordu ve aileler hep birlikte yıldızların altında uyuyorlardı. Şimdi çektikleri sefaletten, gelecekte onları bekleyen sefaleti tahmin edin, daha da sert havalarda barınaksız kalacaklardı!</p>

  <p>Bu zavallı insanların çoğu Vancouver'dan Skagway'e gidecekleri gemide daha rahat olmayacaklardı ve daha sonra Skagway'den Dawson-City'ye kadar da önlerinde ne bitmek bilmez, ne korkunç bir yolculuk vardı! Gemide, baş ve kıçtaki kamaralar parasını ödeyebilecek yolculara ancak yetiyordu. İki güverte arası altı yedi günlük yolculuk boyunca buraya yığılan ailelere korunak oluyordu. Hatta bazıları hayvanlar gibi sintineye kapatılmayı kabul ediyordu; güvertede, kutup dairesine yakın yerlerde sık rastlanan buz yüklü boralara ve kar fırtınalarına, atmosferin bütün cilvelerine açık olmaktan daha iyiydi bu.</p>

  <p>O dönemde Vancouver sadece yeni ve eski dünyadan gelen göçmenlerin istilasına uğramış değildi. Kötü mevsimi Dawson-City'nin buzullarında geçirmek istemeyen yüzlerce madenciyi de saymamız gerekirdi. Kış boyunca madenleri işletmek mümkün değildi; yer on on iki ayak kalınlığında karla kaplı olduğunda ve sıfırın altında kırk elli derecede kalmış, granit kadar sert kalın tabakalar kazmaları kırdıkları zaman, bütün çalışmalar mecburen askıya almıyordu.</p>

  <p>Şansı bir ölçüde yaver gitmiş olan maden arayıcıları İngiliz Kolombiyası'nın başlıca kentlerine geri dönmeyi tercih ediyorlardı. Harcayacak altınları vardı ve akıl almaz bir savurganlıkla harcıyorlardı. İyi talihin onları hiç terk etmeyeceğine dair inançları vardı... Gelecek mevsim bereketli olacaktı... Yukon ve Klondike'taki akarsularda yeni yataklar keşfedilmişti ve bir yıgm altın külçesi bulacaklardı. Nisan sonunda ya da Mayıs başında maden yataklarına geri dönme ve yeniden çalışmaya başlama vakti gelecekti. Bu kişiler kışın altı yedi ayını geçirmek için otellerin en iyi odalarında kaldıkları gibi, kuzey yolunu tutmak için Skagway'e giderken de gemilerde en iyi kamaraları tutarlardı.</p>

  <p>Summy Skim, en sinirli, en kaba, en gürültücü olanların, oyun salonlarında her türlü aşırılığı yapanların, kumarhanelerde ellerinde paralarıyla efendilik taslayanların bu tür madenciler arasından çıktığını çabucak fark etmişti.</p>

  <p>Bu kötü şöhretli madencilerden biriyle de bakın nasıl koşullar altında tanıştı. Ve maalesef geleceğin de göstereceği gibi, ilişkileri orada kalmayacaktı.</p>

  <p>15 Nisan sabahı buhar düdükleri çalmaya başladığı sırada, Summy Skim ve Ben Raddle rıhtımda dolaşıyorlardı.</p>

  <p>“Yoksa bu Foot-Ball mu?” diye sordu kuzenlerden en sabırsız olanı.</p>

  <p>“Sanmam,” diye cevap verdi öbürü, “çünkü düdükler güneyden geliyor, oysa Foot-Ball'un kuzeyden gelmesi gerekiyor.”</p>

  <p>Aslında Juan de la Fuca Boğazı'dan çıkarak Vancouver limanına giren bir buharlı gemiydi bu ve dolayısıyla Skagway'den geliyor olamazdı.</p>

  <p>Yine de Ben Raddle ve Summy Skim her gemi gelişinde toplanan kalabalığın arasına karışarak dalgakıranın ucuna yöneldiler. Zaten yüzlerce yolcu, kuzeye sefer yapan başka bir buharlı gemi ile yollarına devam edebilmek için beklemek üzere gemiden inecekti.</p>

  <p>Bu gemi, Acapulco limanından Amerika kıyılarındaki bütün limanlara uğrayarak gelen iki bin beş yüz tonluk Smyth gemisiydi. Kıyı seferleri yapan bu gemi, yolcularını Vancouver'a bıraktıktan sonra bağlı olduğu limana dönecekti.</p>

  <p>Smyth'ten inen yolcular, Vancouver'da ya Skagway ya da Saint-Michel yoluyla Klondike'a gidecek olanların kalabalığını arttırmışlardı. Foot-Ball bütün bu insanları taşımaya kesinlikle yetmezdi ve Dawson-City'ye gidecek göçmenlerin çoğu diğer buharlı gemilerin gelişini beklemek zorunda kalacaktı.</p>

  <p>Ben Raddle ve Summy Skim koya girerken daha da belirginleşen düdük seslerinin Foot-Ball'u haber vermesini tercih ederlerdi elbette. Fakat her ne kadar gelen Smyth olsa da, yolcuların inişini izlemek onlara ilginç geldi.</p>

  <p>Yolcu gemisi dubalı köprüye yanaştığında, bir yolcunun, geminin iskele kapısına ilk varanlardan biri olmak için nasıl deli gibi çırpındığı görüldü. Şüphesiz, Foot-Ball'da yerini tutmak için telaşlanıyordu. Uzun boyu, kaba ve güçlü bedeniyle, siyah ve gür sakallı, güneyli erkeklere özgü esmerleşmiş teni, sert bakışları, vahşi görünüşü olan, antipatik bir adamdı. Görünüşüne bakılırsa aynı uyruktan olan ve ondan daha sabırlı, daha sevimli gözükmeyen bir başka yolcu ona eşlik ediyordu.</p>

  <p>Gemiden inmeye, buyurgan ve gürültücü yolcu kadar acele eden başkaları da vardı. Fakat polislerin ve kaptanın buyruklarını umursamadan, yanındakiler iterek, dirsekleyerek, boğuk bir sesle yarı İngilizce, yarı İspanyolca küfrederek iskeleye yönelen adamı geçmek imkânsızdı.</p>

  <p>“Eh!” diye haykırdı Summy Skim, “işte iyi bir yol arkadaşı diye ben buna derim, eğer Foot-Ball'a binecekse...”</p>

  <p>“Sadece birkaç günlük bir yolculuk,” diye cevap verdi Ben Raddle, “bu sırada ondan uzak durmayı ya da onu uzak tutmayı beceririz...”</p>

  <p>O anda, iki kuzenin yakınında duran meraklı biri haykırdı:</p>

  <p>“Güzel! Lanet olası Hunter bu. Demek ki bu akşam batakhanede arbede var, eğer hemen bu gün Vancouver'ı terk etmezse!..”</p>

  <p>Summy Skim, şu Hunter'ın çok ünlü olduğunu, fakat bunun hiç de iyi bir ün olmadığını anladı. Belki de Klondike'ta güzel mevsimi geçirdikten sonra, yeniden işe koyulmak için uygun zamanı beklerken kendi memleketine dönen şu serüvencilerden biriydi.</p>

  <p>Aslında asabi tiplerden biri olan, İspanyol kanma Amerikan kanı karışmış Hunter, kendi memleketi Texas'tan geliyordu. Altın arayıcılarıyla dolu bu kalabalık, onun aşağılık içgüdülerine, iğrenç alışkanlıklarına, kaba ihtiraslarına, her şeyin tesadüflere bırakıldığı düzensiz varoluşuna çok uyan bir ortamdı. Eğer bugün arkadaşıyla Vancouver'a geliyorsa, bu gerçekten de Foot-Ball'a binmek içindi. Fakat yolcu gemisinin otuz altı ya da kırk sekiz saatten önce gelmeyeceğini öğrenince, altı gün önce Summy Skim ve Ben Raddle'ın yerleştikleri Westminster Hotel'e<a href="../Text/DiPNOTLAR.xhtml#a5" id="k5"><sup>[→]</sup></a> gitti.</p>

  <p>Kuşkusuz iki kuzen, böyle bir adama katlanmak zorunda kalacakları için sevinç duymuyordu. Fakat hem otelde hem de olduğu kadar, Vancouver ile Skagway arasındaki yolculukta ondan uzak durmaya çalışacaklardı.</p>

  <p>Ancak Summy Skim, bu Hunter'ın kim olduğunu sorduğunda:</p>

  <p>“Eh! Onu kim tanımaz ki,” cevabını aldı, “hem Dawson-City'de, hem de Vancouver'da pek ünlüdür!...”</p>

  <p>“Bir madenin mi sahibi?...”</p>

  <p>“Evet... Kendi işlettiği bir madenin.”</p>

  <p>“Nerede bu maden?”</p>

  <p>“Forty Miles'da.”</p>

  <p>“Ya numarası kaç?..”</p>

  <p>“127...”</p>

  <p>“Pek güzel!” diye haykırdı Summy Skim, “bizimki de 129!.. Biz bu berbat Teksaslı'nın komşularıyız!..”</p>

  <p>İki gün sonra Kraliçe-Charlotte Boğazı'ndan Foot-Ball'un geçişi bildirildi ve gemi, yirmi dört saat moladan sonra 17 Nisan sabahı tekrar denize açıldı.</p>
</body>
</html>
