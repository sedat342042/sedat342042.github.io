<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>İKİ KUZEN</h3>

  <p>Summy Skim eve geri dönünce Bay Josias Lacoste'un ölümünün gerektirdiği bazı işlerle ilgilendi, tutulması gereken matemi ve aile dostlarına gönderilecek davetiyeleri ayarladı. Kiliseye bir cenaze töreni düzenleneceğini bildirmeyi de ihmal etmedi. Tören, ölünün ruhunun huzuru için düzenlenecekti, ancak Ben Raddle yolculuktan dönünce gerçekleştirilecekti, çünkü o da mutlaka katılmak isterdi.</p>

  <p>Dayısının kişisel işlerinin halledilmesi ve Forty Miles Creek madeniyle sınırlı gibi gözüken mirasın kabulü için ise, iki kuzen konu üzerinde fikir birliğine vardıklarında, Bay Snubbin ile bunu çok ciddi bir biçimde görüşmek gerekecekti. Noter sadece Dawson-City'deki Klondike valisine, Josias Lacoste'un vârislerinin bu mirası hangi şartlar altında kabul edeceklerini yakında bildireceklerini ve bunun, dayılarının mali durumunu gösteren bir envanter çıkartıldıktan sonra gerçekleşeceğini belirten bir telgraf göndermişti.</p>

  <p>Ben Raddle, New York'ta bir ay geçirdikten sonra, Montreal'e ancak beş gün sonra, 21 Mart sabahı geldi. Hudson üzerinde metropol ile New Jersey arasında, New York ile Brooklyn'i birbirine bağlayan köprüye benzeyen bir köprü kurmakla ilgili dev projeyi diğer mühendislerle birlikte incelemişti.</p>

  <p>Herkesin rahatlıkla kabul edeceği gibi, bu proje mühendisleri heyecanlandıracak cinstendi. Böylece Ben Raddle da buna bütün kalbiyle ve canla başla girişti; hatta Hudson-Bridge Şirketi için çalışmayı bile teklif etmişti. Ne var ki köprünün yapımına kısa süre içinde başlanacak gibi görünmüyordu. Gazeteler bu projeden çok söz ediyorlardı, kâğıt üzerinde de bir o kadar çalışılıyordu. Kış henüz bitmemişti ve Birleşik Devletlerim bu bölgesinde Nisan ortalarına kadar sürerdi. Çalışmaların yazın başlayıp başlamayacağını kim bilebilirdi? Dolayısıyla Ben Raddle da geri dönmeye karar vermişti.</p>

  <p>Yokluğu Summy Skim'e çok uzun ve acı verici gelmişti. Kuzenini kendi görüşlerini benimsemeye yöneltemediği ve kendi tasasız hayatını onun da paylaşmasını sağlayamadığı için öyle üzülüyordu ki! Üstelik bu Hudson-Bridge işi ona çok kaygı veriyordu. Eğer Ben Raddle buna katılırsa, New York'ta uzun süre, belki de yıllarca kalmak zorunda olmayacak mıydı? Ve o zaman Summy Skim ortak evlerinde de, Green Valley'deki çiftliklerinde de tek başına kalacaktı. Fakat Ben Raddle'ı boşu boşuna tutmaya çalışıyordu. iki kuzenin karakterleri birbirlerinden o kadar farklıydı ki, birbirlerine hemen hemen hiç etki edemiyorlardı.</p>

  <p>Mühendis döner dönmez, kuzeni ona, dayıları Josias Lacoste'un ölümünü haber verdi. Telgraf ya da mektupla New York'a haberi iletmemişse, bunun nedeni birkaç gün içinde dönmesini bekliyor olmasıydı.</p>

  <p>Bu haber Ben Raddle'ı derinden üzdü, çünkü Lacoste Dayı ailenin tümünden geriye kalan tek kişiydi. Ben Raddle, cenaze töreni konusunda kuzeninin girişimlerini onayladı ve gelişinin ertesi günü, kilisede düzenlenen törene ikisi birlikte katıldılar.</p>

  <p>İşte ancak o gün Ben Raddle dayısının işlerinden haberdar olabildi. Josias Lacoste'un, Dawson-City'de vefat ettiğini ve miras olarak sadece Klondike topraklarında bulunan Forty Miles Creek'deki 129 numaralı madeni bıraktığını öğrendi.</p>

  <p>O sıralarda herkesin ilgisini çeken Klondike ismi, bir mühendisin içgüdülerini ancak ve ancak kamçılayabilirdi. Elbette bir altın madeni yatağının vârisi olmak karşısında Ben Raddle, Summy Skim kadar ilgisiz değildi ve belki de elden çıkarmak yerine, kuzeninin tam tersine burayı işletmeyi düşündü.</p>

  <p>Yine de Ben Raddle bu konuda hiçbir şey söylemek istemedi. Her şeyi ciddi bir biçimde inceleme alışkanlığıyla, konuşmadan önce düşünmeyi arzu etmişti. Durumun artılarını ve eksilerini tartması için yirmi dört saat yeterliydi, ertesi gün onu garip bir biçimde düşünceli bulan Summy Skim ile kahvaltı ederken şöyle dedi:</p>

  <p>“Biraz Klondike konusunda konuşsak?..” “Madem ki sadece biraz konuşacağız, sevgili Ben, konuşalım o halde...”</p>

  <p>“Biraz... Belki de daha fazla konuşmamız gerekebilir Summy.”</p>

  <p>“Ne söyleyeceksen söyle Ben.”</p>

  <p>“Noter sana, bu 129 numaralı madenin tapusunu vermedi mi?”</p>

  <p>“Hayır,” diye cevap verdi Summy, “onda olduğu halde, görmemizin bir işe yarayacağını düşünmemiştim...”</p>

  <p>“Ben de seninle aynı fikirdeyim,” diye karşılık verdi Ben Raddle. “Yine de bu işe o kadar da ilgisiz değilim; bence bu iş ciddi bir dikkati ve derinlemesine bir incelemeyi hak ediyor...” Önce Summy Skim bu yoklamaya hiçbir karşılık vermedi, fakat sonra kuzeni daha da ileri gidince:</p>

  <p>“Sevgili Ben,” dedi, “bana öyle geliyor ki durumumuz oldukça basit... Ya bu mirasın bir değeri var ve en iyi şartlarla satarız, ya da hiçbir değeri yok, ki bu da son derece mümkün, çünkü dayımız hiç de zengin olabilecek bir adam değildi, o zaman da kabul etmeyiz...”</p>

  <p>“Aslında bu oldukça akıllıca,” dedi Ben Raddle. “Fakat acele etmeye hiç gerek yok... Bu altın yataklarında her zaman çok şans vardır. Verimsiz oldukları, tükendikleri sanılır ama bir kazma darbesi bir servet kazandırabilir...”</p>

  <p>“Eh pekâlâ Ben, işin içinde olanların, yani Klondike'taki şu ünlü maden yataklarını işletenlerin bileceği bir şey bu. Eğer Forty Miles Creek madeninin herhangi bir değeri varsa, en yüksek fiyatla bundan kurtulmaya çalışırız... Fakat, tekrar ediyorum, dayımız, sonuçlarına belki de bizim katlanmamızı gerektirecek kötü bir işin içine girmiş de olabilir. Hayatta hiç başarılı olamadı, milyoner olacağı anda bu dünyadan ayrıldığını sanmıyorum...”</p>

  <p>“Aydınlatılması gereken bir tek bu nokta kaldı,” diye cevap verdi Ben Raddle. “Maden arayıcılığı bu tür sürprizlerle doludur. İyi bir damar, yani altın külçeleriyle dolu bir yatak keşfetmek hep an meselesidir.”</p>

  <p>“Evet,” diye cevap verdi Summy Skim, “yüzde bir ihtimalle, üstelik de ne kadar yorgunluk ve ne kadar sefalet pahasına!..”</p>

  <p>“Her neyse,” diye devam etti Ben Raddle, “varsayımlar üzerinde durmayacağım, fakat karar vermeden önce ciddi incelemeler yapmak gerekiyor...”</p>

  <p>Summy Skim kuzeninin nereye varmak istediğini çok iyi görebiliyordu ve her ne kadar bu duruma üzülse de hayretini gizliyordu! Ben Raddle'ın çok iyi bildiği bir konuya bel bağlayarak şöyle dedi:</p>

  <p>“Arkadaşım, ebeveynlerimizin bize bıraktıkları servet yeterli değil mi?.. Mal varlığımız bize bağımsızlık ve iyi bir hayat sağlamıyor mu?.. Eğer seninle böyle konuşuyorsam, benim bu işe verdiğimden daha fazla önem verdiğini fark ettiğim içindir, oysa bence bu değeri hiç hak etmiyor. Bize ne türlü düş kırıklıkları getirecek kim bilir?.. Yeterince zengin değil miyiz?..”</p>

  <p>“insan daha zengin olabilecekken ‘yeterince zengin olmak' diye bir şey yoktur.”</p>

  <p>“Milyonları kadar da dertleri olan ve paralarını korumak için kazanırken olduğundan fazla çaba harcayan milyarderler gibi de olmamalı Ben...”</p>

  <p>“Hadi hadi, felsefe yapmak iyi hoş da aşırıya kaçmamak gerek; üstelik söylemediğim şeyleri söylemişim gibi göstermeye de çalışma,” diye karşılık verdi Ben Raddle. “Josias Dayı'mızın madeninde tonlarca altın bulmayı beklemiyorum, fakat bilgi edinmenin de akıllıca olduğunu tekrar ediyorum.”</p>

  <p>“Tamam, bilgi edineceğiz sevgili Ben, bilgileri edindikten sonra umarım Tanrı yardım eder de kendimizi ailemizin onurunun söz konusu olduğu zor bir durumda bulmayız. 129 numaralı madenin alım, donanım ve işletme masraflarının dayımızın olanaklarını aşıp aşmadığını kim bilir. Eğer öyle bir durum söz konusuysa, Bay Snubbin'e garanti verdim...”</p>

  <p>“Çok iyi yapmışsın Summy, ben de sana katılıyorum,” diye cevap verdi hiç tereddüt etmeden Ben Raddle. “Zaten işle ilgili derinlemesine bilgimiz olduğunda bunu da öğrenmiş olacağız. Klondike'taki maden yataklarıyla ilgili söylentilerle yetinmedim. O toprakların zenginlikleriyle ilgili yayınlanan her şeyi okudum, her ne kadar yaklaşık iki yıldır işletiliyor olsa da. Avustralya'dan, Kaliforniya'dan, Güney Afrika'dan sonra yerküremizdeki son maden yataklarınında tükendiği sanılıyordu... İşte Kuzey Amerika'nın bu bölgesinde, Alaska ile Dominion sınırında, tesadüfen yenileri bulundu... Öyle geliyor ki Amerika'nın kuzey yöreleri bu açıdan şanslı... Altın yatakları sadece Klondike'ta bulunmuyor, aynı zamanda Ontario'da, Michipicoten'da; İngiliz Kolombiya'sında, örneğin War Eagle, Standard, Sullivan Group, Alhabarca, Fern, Syndicate, Sans-Poel, Cariboo, Deer Trail, Georgie Reed de var; gümüş, bakır, manganez, demir, kömür madenlerini bir kenara bırakırsak hisseleri çok kazandıran başka birçok yerde altın var; Fakat Klondike'ı düşün bir Summy, bu altın bölgesinin genişliğini!.. İki yüz elli fersah uzunlukta ve yaklaşık seksen fersah genişlikte; üstelik de Alaska'daki maden yataklarını hesaba katmıyorum, sadece Dominion topraklarındaki bu kadar!.. Muazzam bir keşif alanı değil mi?.. Belki de yeryüzünde şimdiye kadar bilinenlerin en büyüğü!.. Bu bölgenin getirisini bir gün milyonla değil, milyarla hesaplayacağız!..”</p>

  <p>Ben Raddle bu konuda uzun süre konuşabilirdi ve Summy Skim çok şey bildiğini görebiliyordu. Sadece şunu demekle yetindi:</p>

  <p>“Öyleyse Ben, çok net görülüyor ki sen hummaya tutulmuşsun...”</p>

  <p>“Nasıl... Hummaya mı...”</p>

  <p>“Evet, pek çokları gibi altın humması, üstelik kininle de iyileşilmiyor, çünkü geçecek gibi değil.”</p>

  <p>“Emin ol, sevgili Summy,” diye cevap verdi Ben Raddle gülerek, “nabzım her zamankinden daha hızlı atmıyor... Sana ateşli bir hastalık bulaştırmak istemem...”</p>

  <p>“Aa, ben mi!.. Benim bağışıklığım var,” diye cevap verdi aynı ses tonuyla Summy Skim, “korkacak hiçbir şeyim yok. Fakat senin bu işe atıldığını görmek bana acı verecek...”</p>

  <p>“Sevgili arkadaşım, atılmak söz konusu değil, söz konusu olan sadece işin incelenmesi ve sonucunda da bir yarar sağlanabilecekse, bunu elde etmek. Dayımızın işlerinde hiç başarılı olmadığını söylüyorsun... Aslında ben de buna inanıyorum ve gerçekten de şu Forty Miles Creek madeninden külçeden çok çamur elde etmiş de olabilir... Bu mümkün... Fakat belki de işletmek için elinde gerekli olanaklar yoktu... Belki de bir başkasının yapacağı gibi deney ve yöntemle çalışmıyordu...”</p>

  <p>“Bir mühendis, değil mi Ben?..”</p>

  <p>“Kesinlikle bir mühendisin yapacağı gibi...” “Senin gibi mi?..”</p>

  <p>“Elbette... benim gibi,” diye cevap verdi Ben</p>

  <p>Raddle. “Ne olursa olsun, şimdi söz konusu olan bu değil... Mülkiyeti bize miras yoluyla geçmiş olan bu madenden kurtulmaya çalışmadan önce, sen de kabul edeceksin ki, Klondike'tan birtakım bilgiler istemek iyi olacak...”</p>

  <p>“Aslında mantıklı,” diye cevap verdi Summy Skim, “her ne kadar şu 129'un bir değeri olabileceğine ilişkin hiçbir hayalim olmasa da...” “Bilgi edindikten sonra bilebileceğiz ancak,” diye karşılık verdi Ben Raddle. “Haklı olabileceğin gibi, yanılıyor da olabilirsin. Konuyu kapatmak için Bay Snubbin'in yazıhanesine gideriz, yapılacak bütün girişimler için onu görevlendiririz, bilgilerin Dawson-City'den mektup ya da telgrafla gelmesini sağlar ve madenin değerini öğrendiğimizde, ne yapacağımıza da karar veririz.” Konuşma orada kaldı; sonuçta Summy Skim, kuzeninin önerilerine hiçbir itirazda bulunamadı. Bir karar vermeden önce bilgi edinmek çok doğaldı. Ben Raddle ciddi, zeki, pratik bir adamdı, Summy Skim bundan şüphe edemezdi. Kuzeninin geleceği nasıl bir ateşle düşündüğünü, hırsına yem olarak sunulmuş olan bu beklenmedik av üzerine nasıl bir açgözlülükle saldırdığını görmek ona az acı ve endişe vermiyordu. Acaba kuzenini dizginlemeyi becerebilecek miydi? Elbette Summy Skim, Ben Raddle'dan ayrılmayaçaktı. Çıkarları da ortaktı! Summy Skim, bu işin çabuk halledileceğine inanmakta ısrarlıydı ve Dawson-City'den istenen bilgilerin, işin peşini kovalatmayacak nitelikte olmasını arzuluyordu. Hem zaten Josias Dayı'nın Klondike'ta servet araması nasıl da kötü bir fikirdi, orada belki sefaleti ve kesinlikle ölümü bulmuştu!</p>

  <p>Öğleden sonra Ben Raddle noterin yazıhanesine gitti ve orada Dawson-City'den gönderilmiş belgelerden haberdar oldu.</p>

  <p>Bu belgeler müteveffa Josias Lacoste'un mülkü olan 129 numaralı madenin durumunu kesin bir biçimde gösteriyordu. Bu maden Klondike'ta, Forty Miles Creek'in sağ yakasında yer alıyordu. Sözü edilen akarsu, Dominion'un batı topraklarını suladıktan sonra bütün Alaska'yı geçen Yukon Irmağı'nın sol kıyısına katılıyordu. Yukarı kısımlarda İngilizlere ait olan Yukon suları, Alaska'nın bu geniş toprakları daha aşağılarda, Ruslar tarafından Birleşik Devletler'e bırakıldığından beri, Amerikalıydı.</p>

  <p>Bir plan sayesinde 129 numaralı madenin yerini tam olarak belirlemek mümkündü. Yukon'un sol kıyısında Hudson Körfezi Şirketi tarafından kurulmuş olan Fort Cudahy adlı küçük bir kasabaya (...)<a href="../Text/DiPNOTLAR.xhtml#a4%E2%80%9D%20id%3D"><sup>[→]</sup></a> kilometre mesafedeydi.</p>

  <p>Bu görüşmede Bay Snubbin mühendisin duruma diğer vâristen çok farklı baktığını anlamakta güçlük çekmedi. Ben Raddle mülkün tapu senetlerini büyük bir dikkatle inceledi. Klondike bölgesi ve Alaska'nın komşu kesimini gösteren haritadan gözlerini alamıyordu. Zihninde ufak bir yolculuk yaptı. İki ülke arasında sınır hattı olarak kabul edilen, yüzkırkıncı meridyen üzerindeki Forty Miles Creek'ten yukarı çıktı. Sınır yakınında, tam olarak Josias Lacosle'un madeninin dikmesinin bulunduğu yerde durdu. Alaska'nın sakladığı altın yataklarından biri olan Creek'in iki yakasındaki madenleri saydı. O sıralarda son derece verimli ve madencilerin çok rağbet ettiği Klondike River'daki madenler kadar, Klondike'ın kolu Bonanza ve daha küçük kolları Victoria, Eldorado ve öbür derelerdeki madenler kadar verimli olabilirdi bunlarda, neden olmasındı! Dawson-City'deki fiyatlara göre tonu iki milyon üç yüz kırk iki bin frank eden bu değerli madeni taşıyan akarsu ağını, bu olağanüstü yöreyi gözleriyle yiyip bitiriyordu...</p>

  <p>Bay Snubbin, Ben Raddle'ın tek kelime bile edemeyecek kadar düşüncelere daldığını görünce, şunu söylemek zorunda hissetti kendini:</p>

  <p>“Bay Raddle, müteveffa Josias Lacoste'un maden yatağını elden çıkartmayıp da işletmek niyetinde misiniz acaba?”</p>

  <p>“Belki,” diye cevap verdi Ben Raddle.</p>

  <p>“Fakat Bay Skim...”</p>

  <p>“Summy'nin düşüncesini açıklaması gerekmiyor, ben de bilgilerin doğruluğunu sınayana kadar fikrimi kendime saklayacağım... Kendi gözlerimle görene kadar...”</p>

  <p>“Öyleyse Klondike'a kadar o uzun yolculuğu yapmayı mı düşünüyorsunuz?” diye sordu Bay Snubbin başını sallayarak.</p>

  <p>“Neden olmasın? Summy ne düşünürse düşünsün, bence bu zahmete değer... Bir kere Dawson-City'ye vardıktan sonra karar verilir... Bu madeni satmak, değerini belirlemek için, siz de bana hak vereceksiniz Noter Bey, en iyisi gidip görmek...”</p>

  <p>“Bu gerekli mi?” diye şüpheyle sordu Bay Snubbin.</p>

  <p>“Şart,” diye açıkladı Ben Raddle. “Hem zaten satmayı istemek yeterli değil, bir de alıcı bulmak gerekiyor.”</p>

  <p>“Eğer bir tek bu gerekiyorsa,” diye cevap verdi noter, “böyle bir yolculuğun zahmetine girmenize gerek olmayabilir Bay Raddle...”</p>

  <p>“Niçin?..”</p>

  <p>“Bakın, işte daha bir saat önce gelen bu telgrafı, yazıhaneme teşrif etme nezaketini gösterdiğiniz sırada, size yollamak üzeriydim.”</p>

  <p>Bay Snubbin bunu söylerken, Ben Raddle'a sekiz gün öncesinin tarihini taşıyan, Dawson-City'den Vancouver'a getirildikten sonra Dominion'un telgraf telleriyle Montreal'e ulaştırılmış bir telgraf uzattı.</p>

  <p>Klondike'ta Chicago ve Dawson'da şubleri bulunan Anglo-American Transportation and Trading Co.'dan Yüzbaşı Healy'nin işlettiği sekiz maden ocağına sahip bir Amerikan sendikası vardı.</p>

  <p>Bu sendika, Forty Miles Creek'teki 129 numaralı maden için, kabul telgrafını alır almaz Montreal'e gönderilmek üzere beş bin dolarlık bir teklif yapıyordu.</p>

  <p>Ben Raddle telgrafı almış ve tapu senetlerini incelediği gibi dikkatle okumaya başlamıştı.</p>

  <p>“işte Bay Raddle,” diye dikkatini çekti noter, “sizi yolculuğunuzdan kurtaracak olan...”</p>

  <p>“Pek emin değilim,” diye cevap verdi mühendis. “Teklif edilen fiyat yeterli mi?.. Beş bin dolar, Klondike'ta bir maden!..”</p>

  <p>“Bu konuda size bir cevap veremem...” “Görüyor musunuz Bay Snubbin, eğer bu sendika 129'u satın almak için beş bin dolar teklif edebiliyorsa, satın alırken on katı, belki de işletilse yüz katı eder demektir...”</p>

  <p>“Fiyata bakılırsa, dayınıza pek yaramamış Bay Raddle. Bu kadar tesadüflere dayanan bir işe atılmak yerine, beş bin doları kasaya koyup her türlü tasadan kurtulmak daha mı iyi acaba?...” “Ben öyle düşünmüyorum Bay Snubbin.” “Görebiliyorum, fakat Bay Summy Skim'in düşüncesi öyle olabilir...”</p>

  <p>“Hayır, bu telgraftan haberdar olduğu zaman nedenlerimin hepsini ona açıklayacağım, anlayamayacak kadar akılsız değildir... Dahası, bu yolcuğun gerektiğine ikna olduğunda bana katılmaya karar verecek...”</p>

  <p>“O mu?..” diye haykırdı Bay Snubbin. “Bir noterin mesleği boyunca rastlayabileceği en mutlu, en bağımsız adam mı?..”</p>

  <p>“Evet, o mutlu... O bağımsız kişi. Ben de mutluluğu ve bağımsızlığını ikiye katlayacağım. Madem her zaman için sendikanın teklif ettiği fiyatı kabul etme şansımız var, neyi riske atıyoruz ki?..”</p>

  <p>“Her neyse Bay Raddle, çok dil dökmeniz gerekecek.”</p>

  <p>“Hayır, dil dökmeyeceğim, sadece mantığımı çalıştıracağım. Bana telgrafı verin Bay Snubbin. Onu Summy'ye ileteceğim ve gece olmadan bir karar verilecek...”</p>

  <p>“İsteklerinize uygun bir karar mı?..”</p>

  <p>“Uygun bir karar, Bay Snubbin ve en kısa zamanda da uygulanacak.”</p>

  <p>Görüldüğü gibi, durum açıktı, noter ne düşünürse düşünsün, Ben Raddle Summy Skim'i yolculuk tasarısına ikna edebileceğinden şüphe duymuyordu.</p>

  <p>Yazıhaneden ayrıldıktan sonra, en kısa yoldan Jacques-Cartier sokağındaki eve vardı ve hemen kuzeninin odasına çıktı.</p>

  <p>“Ee,” diye sordu kuzeni, “Bay Snubbin'den geliyorsun. Yeni bir şey var mı?..”</p>

  <p>“Evet yeni bir şey var, haberlerim var...”</p>

  <p>“İyi mi?..”</p>

  <p>“Mükemmel.”</p>

  <p>“Mülkün tapu senetlerini gördün mü?..” “Olması gerektiği gibi, kurallara uygunlar. Dayımızın vârisleri olarak, Forty Miles Creek madeninin sahipleriyiz.”</p>

  <p>“İşte bu da servetimizi ne de güzel arttıracak!” diye cevap verdi Summy Skim gülerek.</p>

  <p>“Bu mümkün,” diye açıkladı mühendis, “hem de senin düşündüğünden de fazla...”</p>

  <p>“Oo! Benimle böyle konuştuğuna göre yeni haberler mi aldın?..”</p>

  <p>“Daha bu sabah Bay Snubbin'in yazıhanesine gelen, 129 numaralı madenle ilgili bir teklif telgrafından öğrendiklerim var sadece.”</p>

  <p>Böylece Summy Skim, Anglo-American Transportation and Trading Company tarafından yapılmış olan teklifin içeriğini öğrendi.</p>

  <p>“İşte bu mükemmel,” diye cevap verdi, “tereddüt edecek hiçbir şey yok. Madenimizi bu nazik şirkete satalım, hem de olabildiğince çabuk...”</p>

  <p>“Kuşkusuz daha fazla edecekken niçin beş bin dolarla yetinelim ki?..”</p>

  <p>“Fakat sevgili Ben...”</p>

  <p>“Pekâlâ, senin sevgili Ben'in işlerin böyle yürütülmeyeceğini söylüyor; insanın kendi gözleri ile görmesi gibisi yoktur...”</p>

  <p>“Sen hâlâ orada mısın?..”</p>

  <p>“Hiç olmadığım kadar! Bir düşün Summy. Eğer bize böyle bir alım teklifi yapılıyorsa, demek ki madenin değeri biliniyor, demek ki bu değer göz ardı edilemeyecek kadar büyük... Dereler boyunca ya da Klondike dağlarında başka bir sürü maden ocağı var.”</p>

  <p>“Sen bu konuda ne biliyorsun ki?...” “Biliyorum Summy, hem zaten başka madenleri de olan bir şirket kesinlikle 129'u da elde etmek istiyorsa, beş bin dolar teklif etmesi için, beş bin değil, on bin, belki de yüz bin nedeni vardır...”</p>

  <p>“Gerçekten de sayılarla oynuyorsun Ben...”</p>

  <p>“Fakat sayılar hayattır ve bence sen sayılardan yeterince yararlanmıyorsun...”</p>

  <p>“Benim matematiğe hiç yeteneğim yok Ben...”</p>

  <p>“Söz konusu olan matematik değil ki Summy! inan bana, kafamda netleştirecek kadar uzun süre düşündüm, şimdi de seninle çok ciddi konuşuyorum... Belki de Dawson-City'ye gitmekte tereddüt ederdim, fakat bu telgraf geldiğinden beri cevabımı kendim götürmeye karar verdim.”</p>

  <p>“Ne!.. Klondike'a mı gitmek istiyorsun?..” “Bu şart...”</p>

  <p>“Daha fazla bilgi edinmeden mi?..”</p>

  <p>“Orada bilgi edinmeyi istiyorum.”</p>

  <p>“Beni tekrar yalnız mı bırakacaksın?..” “Hayır... Sen de bana katılacaksın...”</p>

  <p>“Ben mi?..”</p>

  <p>“Sen!”</p>

  <p>“Asla!”</p>

  <p>“Hiç de değil, çünkü bu iş ikimizi de ilgilendiriyor...”</p>

  <p>“Sana her türlü yetkiyi veririm...”</p>

  <p>“Hayır... Seni de götürüyorum...”</p>

  <p>“Fakat söz konusu olan iki bin millik bir yolculuk...”</p>

  <p>“Beş yüz daha ekleyelim...”</p>

  <p>“Ne kadar sürecek?”</p>

  <p>“Ne kadar sürmesi gerekiyorsa, o kadar... Eğer satmak yerine işletmek yararımızaysa...” “Nasıl... İşletmek mi?..” diye haykırdı Summy Skim. “Ama o zaman... Bu bütün bir yıl demek...”</p>

  <p>“Gerekirse iki!”</p>

  <p>“İki yıl! iki yıl!” diye tekrarladı Summy Skim. “Fakat her ay servetimiz artacaksa bunu hesaplamaya ne gerek var?” dedi Ben Raddle.</p>

  <p>“Hayır!.. Hayır!...” diye haykırdı Summy Skim, asla yerinden ayrılmak istemeyen bir adam gibi büzülüp koltuğuna gömülerek.</p>

  <p>O zaman Ben Raddle onu ikna etmek için son bir çaba gösterdi. Durumu her yönüyle tekrar ele aldı. Forty Miles Creek'te bulunmalarının şart olduğunu, tereddüt etmeye haklarının olmadığını çok zorlayıcı nedenlerle kanıtladı ve şunları ekleyerek konuyu bağladı:</p>

  <p>“Bana gelince Summy, Dawson-City'ye gitmeye kararlıyım ve senin de bana katılmayı reddettiğine inanmak istemiyorum!”</p>

  <p>Bunun üzerine Summy Skim bu yolculuğun hayatlarında yol açacağı karmaşa üzerinde durdu. İki aydan daha kısa bir süre içinde Montreal'den ayrılıp avcılık ve balıkçılıkla tekrar ilgilenecekleri Green Valley'ye yerleşmeleri gerekiyordu.</p>

  <p>“Tamam!” diye karşılık verdi Ben Raddle, “Klondike'ın düzlüklerinde ne av hayvanı eksik, ne de derelerinde balık ve sen de sana sürprizler hazırlamış olan yeni bir ülkede avlanır ve balık avlarsın!”</p>

  <p>“Fakat çiftçilerimiz... Bizi bekleyen iyi yürekli çiftçilerimiz...”</p>

  <p>“Onlara yeni evler yaptıracağımıza ve bütün bölgeyi satın alacak kadar zengin olacağımıza göre yokluğumuza üzülmelerine hiç gerek yok! Zaten Summy, sen şimdiye kadar fazlasıyla yerleşik bir hayat yaşadın!.. Biraz da dünyayı dolaşman gerekiyor...”</p>

  <p>“Eh!” dedi Summy Skim, “eğer isteseydim Amerika'da, Avrupa'da gezeceğim başka yerler vardı ve kesinlikle işe şu berbat Klondike'ın derinlerine dalarak başlamazdım...”</p>

  <p>“O toprakların altın tozları ekili ve külçelerle kaplı olduğunu gördüğünde Klondike sana nasıl da güzel gelecek..”.</p>

  <p>“Ben, sevgili Ben,” diye devam etti Summy Skim, “beni korkutuyorsun! Evet, beni korkutuyorsun!.. Hayal kırıklığı ve sıkıntıdan başka bir şey bulamayacağın bir işe kalkışıyorsun!” “Sıkıntı... belki!.. Hayal kırıklığı... asla...” “Büyük ihtimalle, Green Valley'deki bir metrekare patates ya da lahana kadar bile değeri olmayan bu uğursuz maden ile işe başlamak!..”</p>

  <p>“O zaman neden o şirket bize binlerce dolar teklif ediyor?..”</p>

  <p>“Düşünüyorum da Ben, hava sıcaklığının sıfırın altında elli dereceye kadar düştüğü yerlere gitmemiz gerekecek!.. ”</p>

  <p>“Soğuk çok iyidir!.. Her şeyi korur!..” Sonunda, bin bir konuşmadan sonra, Summy Skim mağlup olduğunu kabul etmek zorunda kaldı. Hayır! Kuzenini Klondike'a yalnız yollamayacaktı... Ona katılacaktı, en azından onu daha çabuk geri getirmek için...</p>

  <p>Hemen o gün Bay Ben Raddle ve Summy Skim'in yakında yola çıkacaklarını bildiren bir telgraf Anglo-American Transportation and Trading Company (Dawson-City, Klondike) sendikasının başkanı Yüzbaşı Healy'ye gönderildi.</p>
</body>
</html>
