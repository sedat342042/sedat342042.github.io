<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>SKAGWAY</h3>

  <p>Doğru dürüst yolun olmadığı, ulaşım imkânlarının yetersiz kaldığı bir bölgenin ortasındaki bütün mola yerleri gibi Skagway de, önceleri ilk altın arayıcılarının kamp yeriydi. Fakat kısa bir süre sonra, dağınık kulübeler, sonra daha düzenli bir biçimde inşa edilmiş barakalar, en sonunda da fiyatı sürekli artan topraklar üzerinde küçük evler kuruldu. Kim bilir, günün ihtiyaçlarıyla kurulmuş bu kentler gelecekte terk edilecek mi, altın yatakları tükendiğinde ıssız mı olacak?...</p>

  <p>Gerçekten, bu topraklar Avustralya, Kaliforniya ya da Transvaal ile karşılaştırılamazdı. Bu ülkelerde, maden yataklarının işletilmeye başlanmasından sonra bile, köyler kentlere, hatta metropollere dönüşebilmişlerdi. Kentlerin çevresindeki yöre yaşanabilir hale gelmiş, toprak verimli olmuş, ticaret ya da endüstri gerçek bir önem kazanabilmişti. Maden hâzineleri tükendikten sonra bile toprak hâlâ çalışmayı ödüllendirmeye yeterliydi.</p>

  <p>Fakat burada, Dominion'un bu bölümünde, Alaska sınırında, neredeyse Kutup dairesinin sınırında, bu dondurucu iklimin etkisi altında, sekiz ay süren kışlar boyunca ne beklenebilir, son altın külçeleri çıkartıldıktan sonra, kürk simsarları tarafından yarı yarıya tüketilmiş bu yoksul topraklarda ne yapılabilirdi ki?...</p>

  <p>Öyleyse bu kadar çabucak kurulmuş kentlerin, şimdilerde ne işlerin hareketliliğinin, ne de yolcuların eksik olduğu Skagway, Dyea, Dawson-City'nin, Klondike madenleri boşaldığı zaman yavaş yavaş yok olması kuvvetle muhtemeldi; finans kuruluşları kendi aralarında haberleşmeyi kolaylaştırsalar ve Wrangel'den Dawson-City'ye demiryolu hattı döşenmesi söz konusu olsa bile, durum böyleydi.</p>

  <p>Şimdi Skagway göçmenlerle dolup taşıyordu: Pasifik Okyanusu'ndan gelen yolcu gemilerinden inenler ve Kanada ya da Birleşik Devletler demiryollarının getirip Klondike topraklarına gitmek üzere buraya bıraktığı insanlardı bu göçmenler.</p>

  <p>Bu yolcuların bir bölümü Lynn Kanalı'nın ucunda kurulmuş küçük bir kasaba olan Dyea'ya kadar gidiyorlardı. Fakat eşyalarıyla birlikte onları taşıyan, buharlı gemiler değildi, çünkü kanalın derinliği o tür gemilerin Skagway'in yukarılarına kadar ilerlemesine izin vermiyordu. Bu yolcular, iki kenti birbirlerinden ayıran beş mili aşabilecek biçimde altı düz olarak inşa edilmiş gemilere biniyordu; böylece karada yapılan zor yolculuk da kısalmış oluyordu.</p>

  <p>Zaten kıyı boyunca işleyen bu gemilerle yapılan göreceli olarak daha kolay etaptan sonra, yolculuğun gerçek zorlukları Skagway'de başlıyordu.</p>

  <p>Her şeyden önce Amerikan gümrüğündeki katlanılması zor aşağılamaları saymak gerekiyordu.</p>

  <p>Gerçekte, Dominion'a ait olan Skagway'in ötesinde, Amerika'ya ait olan, otuz iki kilometre uzunluğunda bir şerit vardı. Hatta Amerikalılar bu şeritten geçerken kaçakçılığı engellemek için yolculara sınıra kadar eşlik edilmesini zorunlu kılmıştı; ısrarla talep edilen ve alman, eşlik ücreti hayli yüksekti.</p>

  <p>İki kuzen Skagway'deki pek çok otel arasından birini seçmişlerdi. Vancouver'daki otellerin bile fiyatını aşan bir odayı ikisi paylaşıyorlardı ve oradan mümkün olduğunca çabuk ayrılmak için ellerinden geleni de yapacaklardı.</p>

  <p>Doğal olarak bu otel, Klondike'a doğru yola çıkmak için bekleyen yolcularla doluydu. Yemek salonunda her ulustan insan dirsek dirseğeydi. Yiyecekler fena değildi; fakat aylarca birçok şeyden mahrum kalacak olan göçmenlerin müşkülpesentlik etmeye hakkı var mıydı?</p>

  <p>Skagway'de kaldıkları süre boyunca Summy Skim ve Ben Raddle, Foot-Ball'dayken yakın olmaktan kaçındıkları iki Teksaslı'yla karşılaşmayacaktı. Hunter ve Malone Skagway'e varır varmaz Klondike'a doğru yola çıkmışlardı. Altı ay önce ayrıldıkları yere geri dönmekte oldukları için, ulaşımlarını önceden garantiye almışlardı, Forty Miles Creek'teki işletmelerinde zaten hazır bulunan malzemelerle uğraşmadan rehberleriyle hemen yola koyuldular.</p>

  <p>“Tanrım,” dedi Summy Skim, “o kaba adamlarla yolculuk etmek zorunda olmamamız ne de büyük bir şans! Onlarla yolculuk yapacak olanlara acıyorum... Tabii yol arkadaşlarının onlara benzeme ihtimali de var, bu sevimli altın arayıcıları topluluğunda bu durum pek de mümkün.”</p>

  <p>“Şüphesiz,” diye cevap verdi Ben Raddle, “fakat adı geçen terbiyesiz adamlar, Skagway'de hiç vakit kaybetmemek gibi bir şansa sahipler, oysa bize birkaç gün gerekiyor...”</p>

  <p>“Eh! Varırız Ben, varırız!” diye haykırdı Summy Skim, “hatta bir kez vardıktan sonra 129'un komşusu olan 127 numaralı madende onları buluruz!... Ne de hoş bir fırsat... Böylece bir an önce kendi madenimizi en iyi fiyattan satıp dönüş yoluna koyuluruz!”</p>

  <p>Her ne kadar Summy Skim'in artık Teksaslılarla uğraşması gerekmiyorsa da, Foot-Ball'dan inen iki rahibe için aynı şey söz konusu değildi. Ben Raddle ve Summy Skim bu iki aziz kadının karşı karşıya kalacağı tehlikeleri ve yorgunlukları acıyarak, üzülerek düşündüler. Hırs, açgözlülük ve altın tutkusunun adalet ve onur duygusunu tamamen körelttiği bu göçmenlerin arasında kimden destek, kimden yardım alabilirlerdi? Daha şimdiden yüzlerce cesetle kaplı bu uzun Klondike yolunu hiç tereddüt etmeden aşmak için yola çıkmışlardı ve en kararlı adamın bile korkmasının affedilir olduğu tehlikeler karşısında geri adım atmıyorlardı.</p>

  <p>Ertesi gün Summy Skim ve Ben Raddle, iki Misericorde rahibesi ile karşılaşma fırsatı buldular. Rahibeler, yolculuk hazırlıkları birkaç gün içinde tamamlanacak olan bir kervana katılmak üzere gerekli işlemleri yapıyorlardı. Bu kafile sefil, yontulmamış ve kaba insanlardan oluşuyordu; Skagway ile Dawson-City arasında göller bölgesinden geçen (...) kilometrelik güzergâhta şu iki rahibeye ne de güzel yol arkadaşları olacaklardı!</p>

  <p>İki kuzen rahibeleri görür görmez yardımcı olmak amacıyla onlara doğru yöneldi. Rahibeler, geceyi, Skagway'deki küçük bir rahibe evinde geçirmişlerdi.</p>

  <p>Summy Skim yaklaştı ve son derece saygılı bir biçimde yolculuğun yorgunluğundan sonra, biraz dinlenmeyi düşünüp düşünmediklerini sordu.</p>

  <p>“Dinlenemeyiz,” diye cevap verdi, daha yaşlı olan Rahibe Marthe.</p>

  <p>“Klondike'a mı gidiyorsunuz?...” diye sordu Summy Skim.</p>

  <p>“Evet bayım,” diye cevap verdi Rahibe Marthe. “Davvson-City'de çok fazla hasta var. Hastanenin başrahibesi bizi bekliyor ve maalesef hâlâ oldukça uzaktayız...”</p>

  <p>“Nereden geliyorsunuz?” diye devam etti Ben Raddle.</p>

  <p>“Quebec'ten,” diye cevap verdi genç olanı, Rahibe Madeleine.</p>

  <p>“Hizmetlerinize gerek kalmadığı zaman herhalde Quebec'e geri dönersiniz...”</p>

  <p>“Bilmiyoruz bayım,” diye cevap verdi Rahibe Marthe. “Başrahibemiz gitmemizi söylediği için yola çıktık ve Tanrı ne zaman isterse o zaman geri döneceğiz.”</p>

  <p>Bunu, öyle bir boyun eğişle, daha doğrusu Tanrı'nın inayetine öyle bir güvenle söyledi ki, Summy Skim ve Ben Raddle derinden sarsıldılar. Ardından uzaklardaki Dawson-City'den, göller bölgesi ve Yukon toprakları boyunca katedilecek uzun mesafelerden, ulaşım güçlüklerinden, ovaların ve buz tutmuş göllerin sertleşmiş karları üzerindeki o zorlu kızak yolculuklarından bahsettiler. Rahibeler hedeflerine vardıklarında, bütün engeller, bütün güçlükler yok olmuş olacaktı. İsterse orada salgın hastalıklar korkutucu olsun, rahibeler gece gündüz en tehlikeli hastalıkları tedavi etmek zorunda kalsınlar, fark etmiyordu, bu onların göreviydi ve görevlerini tamamlamış olmaktan memnunluk duyacaklardı. Onların hayatları zavallılara, acı çeken herkese adanmıştı... Dawson-City hastanesinde o hasta ve acı çeken insanlara ulaşmaları gerekiyordu; başrahibe tarikatından yeni rahibeler gelmesini istemişti. İşte bu nedenle Rahibe Marthe ve Rahibe Madeleine, ellerindeki pek az kaynakla uygun bir ulaşım yolu sağlamaya çalışıyorlardı.</p>

  <p>“Siz Kanadalı mısınız, kardeşler?” diye sordu Summy Skim.</p>

  <p>“Fransız-Kanadalı,” diye cevap verdi Rahibe Marthe, “fakat artık ailemiz yok, daha doğrusu zavallılardan oluşan o büyük aileden başka ailemiz yok...”</p>

  <p>“Biz Misericorde rahibelerini tanıyoruz,” diye açıkladı Raddle, “bütün dünyada ne hizmetler yaptıklarını ve durmaksızın yapmakta olduklarını biliyoruz...”</p>

  <p>“Dolayısıyla,” diye ekledi Summy Skim, “siz hemşerilerimiz bizden yardım alabilirsiniz ve eğer size hizmet etme şerefine...”</p>

  <p>“Size teşekkür ederiz baylar,” diye cevap verdi Rahibe Madeleine, “fakat Klondike'a hareket etmeye hazırlanan şu kervana katılabileceğimizi umuyorum...”</p>

  <p>“Dawson-City'ye mi gideceksiniz baylar?” diye sordu Rahibe Marthe.</p>

  <p>“Evet,” diye cevap verdi Summy Skim, “Dawson-City'ye kadar çıkmayacak olsak, neden Skagway'e gelmiş olalım ki?...”</p>

  <p>“Bütün mevsim orada kalmayı düşünüyor musunuz?” diye sordu Rahibe Madeleine.</p>

  <p>“Yoo hayır!” diye haykırdı Summy Skim, “bizi oraya çağıran işleri halledene kadar sadece, bu da birkaç günde olup biter. Madem ki Klondike yoluna koyulacağız kardeşler, bu kafileyi ayarlamadığınız takdirde hizmetinizdeyiz...”</p>

  <p>“Size teşekkür ederiz baylar,” diye cevap verdi Rahibe Marthe. “Her ne olursa olsun, başrahibenin hemşerilerini karşılamaktan mutlu olacağı Dawson-City'de sizi bulacağız.”</p>

  <p>Skagway'e gelir gelmez Ben Raddle Klondike'ın başkentine ulaşımlarını ayarlamakla meşgul olmuştu. Montreal'de onlara verilen öğüde uyarak, Bill Stell adında biri konusunda bilgi almıştı, o adamla görüşüp anlaşmayı planlıyordu.</p>

  <p>Bill Stell tam da o sıralarda Skagway'de bulunuyordu. Kanada kökenli, Prairie'nin eski bir müdavimiydi. Birkaç yıl boyunca, şeflerini gayet memnun ederek Dominion birliklerinde İzci ve keşif eri olarak çalışmıştı. Bu sırada Kızılderililerle yapılan savaşlara da katılmıştı. Çok cesur, çok soğukkanlı ve çok enerjik bir adam olarak kabul ediliyordu.</p>

  <p>İzci o sıralarda baharın Klondike'a çağırdığı ya da geri çağırdığı göçmenlere refakatçilik yapıyordu. Sadece bir rehber değildi, aynı zamanda bir grup şefi ve bu zor yolculuk için gerekli malzemelerin sahibiydi, göl geçişleri için teknelerde hizmet edecek adamları, Chilkoot geçitlerinin ötesindeki donmuş buzlu ovalarda kızakları çekecek köpekleri vardı, aynı zamanda kafilenin erzağını da temin ediyordu.</p>

  <p>Ben Raddle, Bill Stell'in hizmetlerinden yararlanmayı düşündüğü için Montreal'den ayrılırken rahatsız edici bagajlarla uğraşmamıştı. İzci'nin, Klondike'a varmak için gereken bütün malzemeyi sağlayacağını biliyordu ve gidiş-dönüş için uygun bir fiyata anlaşacağından da emindi.</p>

  <p>Skagway'e gelişlerinin ertesi günü Ben Raddle, Bill Stell'in evine gitti, ona İzci'nin evde olmadığını söylediler. White Pass'tan geçerek Benett Gölü'nün ucuna bir kafile götürmek üzere yola çıkmıştı; fakat gideli on gün olmuştu, geç kalmadan kısa süre içinde dönerdi. Eğer yolda bir gecikme olmamışsa, ya da geçitten çıkışta başka bir yolculuğa başlamamışsa, ertesi gün Skagway'de olurdu.</p>

  <p>Her şey tam olarak böyle gerçekleşti ve ertesi gün Raddle, Bill Stell'in evine tekrar gittiğinde onunla görüşebildi.</p>

  <p>İzci elli yaşlarında, orta boylu, demir gibi gövdeli, sakalı kırlaşmış, kökünden kesilmiş sert ve kabarık saçlı, insanın içine işleyen sert bakışlı bir adamdı. Sevimli dış görünüşünden tam bir dürüstlük okunuyordu. Kanada Ordusu'nda keşif eri olarak görev yaparken, dikkatlilik, uyanıklık ve ihtiyatlılık gibi az bulunan özellikler kazanmıştı. Düşünceli, yöntemli ve yetenekli olduğu için onu kandırmak kolay değildi. Aynı zamanda kendince filozof bir yanı da vardı, hayatı güzel tarafından görürdü, zaten hep güzel tarafları yok mudur hayatın? Mesleğinden çok memnun olduğundan, altın çıkan topraklara götürdüklerini taklit etme hırsına hiç kapılmadı, zaten pek çoğunun acıdan pes ettiğini ya da o çetin bölgelerden, eskisinden daha sefil bir halde geri döndüklerini bilmiyor muydu?...</p>

  <p>Böylece Ben Raddle İzci'ye en kısa sürede Dawson-City'ye gitme projesinden bahsetti. Montreal'de kendisine, Skagway'de Bill Stell'den daha iyi bir rehber bulamayacağını söyledikleri için şimdi İzci'ye başvuruyordu.</p>

  <p>“Tamam bayım,” diye cevap verdi İzci, “sizi Dawson-City'ye götürmemi istiyorsunuz. Yolculara kılavuzluk etmek benim işim ve bu yolculuk için gerekli adamlara ve malzemeye sahibim.”</p>

  <p>“Bunu biliyorum İzci,” dedi Ben Raddle, “size güvenebileceğimi biliyorum...”</p>

  <p>“Dawson-City'de yalnızca birkaç hafta mı kalmayı düşünüyorsunuz?” diye sordu Bill Stell.</p>

  <p>“Bu mümkün.”</p>

  <p>“Demek ki bir maden işletmek söz konusu değil?...”</p>

  <p>“Hayır, sahip olduğumuz maden kuzenime ve bana miras yoluyla geçti. Satmamız için bize bir teklif yapıldı; fakat kabul etmeden önce değerini öğrenmek istedik.”</p>

  <p>“İhtiyatlı bir karar, Bay Raddle, çünkü bu tür işlerde, insanları aldatmak için yapılmayacak kurnazlık yoktur ve hiçbir şeye güvenmemek gerekir...”</p>

  <p>“Klondike'a doğru bu yolculuğa çıkma kararı verme nedenimiz bu.”</p>

  <p>“Peki madeni sattığınızda Montreal'e geri mi döneceksiniz?...”</p>

  <p>“Niyetimiz öyle, siz bizi oraya götürdükten sonra, geri dönüşte de bize eşlik etmenizi rica edeceğiz.”</p>

  <p>“Bu konuda anlaşabiliriz,” diye cevap verdi Bill Stell, “benim fahiş fiyat verme alışkanlığım olmadığına göre, işte sizinle şu şartlarda anlaşabiliriz Bay Raddle.”</p>

  <p>Sonuçta otuz otuz beş gün sürecek bir yolculuk söz konusuydu; atları ya da katırları, köpeklerin koşumlarını, kızakları, tekneleri, kamp çadırlarını İzci temin edecekti. Zaten Summy Skim ve Ben Raddle, altın arayıcılarının edinmesi gereken gereçlerle hiç uğraşmamışlardı. Ayrıca Bill Stell kafilenin bakımını da üstlenecekti ve bu konuda ona güvenmekten başka yapacak bir şey yoktu, çünkü özellikle kış mevsimi boyunca her türlü kaynaktan yoksun olan bu topraklardaki uzun yolculuğun gereklerini ve ihtiyaçlarını ondan daha iyi hiç kimse bilemezdi.</p>

  <p>Bütün hesaplar tamamlandıktan sonra Skagway'den Dawson-City'ye kadar yolculuğun fiyatı olarak bin üç yüz frankta ve Dawson-City'den Skagway'e dönüş için de aynı miktar üzerinde anlaşıldı.</p>

  <p>Ben Raddle kiminle iş yaptığını biliyordu ve İzci gibi ciddi ve dürüst bir adamla şartları tartışmak yakışık almazdı.</p>

  <p>Bunun dışında, bu dönemde ulaşım ücretleri göller bölgesine kadar geçitleri aşmak için bile, iki yolun güçlüklerinden dolayı oldukça yüksekti, biri için yarım kiloluk yük başına dört beş kuruş, diğerinde ise altı yedi kuruştu. Bu durumda Bill Stell'in istekleri oldukça makuldü.</p>

  <p>“Anlaştık,” dedi Ben Raddle, “unutmayın ki en kısa zamanda yola çıkmak istiyoruz...”</p>

  <p>“Bana gereken süre kırk sekiz saat,” diye cevap verdi İzci.</p>

  <p>“Dyea'ya kadar tekneyle yol almamız zorunlu mu?” diye sordu Ben Raddle.</p>

  <p>“Yanınızda bir sürü malzeme olmadığına göre gerek yok. Hareket saatine kadar Skagway'de kalmak ve beş altı millik bir yoldan kaçınmak bana daha uygun geliyor.”</p>

  <p>Şimdi kafilenin, göller bölgesinden önce gelen ve en büyük güçlüklerin toplandığı bu dağlık bölümde hangi yolu takip edeceğine karar vermek gerekiyordu.</p>

  <p>Ben Raddle'ın bu konudaki sorularına Bill Stell cevap verdi:</p>

  <p>“İki yol, daha doğrusu iki hat var, White Pass ve Chilkoot geçitleri. Bu iki geçit bir kez aşıldıktan sonra, kafilelerin Benett Gölü ya da Lindeman Gölü'ne doğru inmekten başka yapacağı bir şey kalmıyor.”</p>

  <p>“Ya bu ikisinden hangisini tercih edeceksiniz İzci?”</p>

  <p>“Chilkoot Geçidi'ni; böylece doğrudan Lindeman Gölü'nün ucuna ulaşabilir, oradaki Sheep Camp'te konaklayıp erzak temin edebiliriz. Zaten benim malzemelerim de Lindeman Gölü'nün yakınında, böylece onları Skagway'e taşımak ve dağdan geçmek zorunda kalmıyorum.” “Bir kez daha söylemek gerekirse,” dedi Ben Raddle, “deneyiminize güveniyoruz, ne yaparsanız iyisi odur. Bize gelince, işaret verdiğinizde yola çıkmaya hazırız.”</p>

  <p>“İki gün içinde, dedim size,” diye devam etti Bill Stell. “Son hazırlıklar için vakte ihtiyacım var Bay Raddle. Sabahın erken saatlerinde yola çıkarak, Skagway'i Chilkoot doruğundan ayıran dört fersahı aşmak imkânsız değil.”</p>

  <p>“Bu zirve kaç metrede?...”</p>

  <p>“Yaklaşık üç bin ayak yüksekliğinde,” diye cevap verdi İzci, “fakat geçit dar, kıvrımlı ve bu da geçişi zorlaştırıyor, bu mevsimde madenciler, araçlar, arabalara koşulmuş hayvanlarla dolu, tabii ara sıra yolu tıkayan karı saymazsak.”</p>

  <p>“Ve yine de diğerine tercih ediyorsunuz,” dedi Ben Raddle.</p>

  <p>“Evet, çünkü Lindeman Gölü'ne varmak için Chilkoot'un kuzey yamacından inmek yeterli olacak.”</p>

  <p>Bill Stell ile her şey ayarlandıktan sonra, Ben Racldle'a, kırk sekiz saat içinde Skagway'den ayrılmaya hazır olması için Summy Skim'i haberdar etmekten başka yapacak bir şey kalmamıştı.</p>

  <p>Ben Raddle haberi hemen Summy Skime ulaştırdı; gerçekten zor şartlar altında yapılacak bu yolculuk ile ilgili her türlü hazırlığı üstlenen ve Ben Raddle'a tam bir güven duygusu veren İzciyle anlaşmış olmak çok büyük bir şanstı. Skagway ve Dawson-City arası beş haftadan kısa sürede aşılamadığına göre; istenen ve kabul edilen fiyata gelince, aşırı hiçbir yanı yoktu.</p>

  <p>Summy Skim'e, kuzeninin yaptıklarını onaylamak düşüyordu; Skim şunları söylemekle yetindi:</p>

  <p>“İşlerin mümkün olduğunca iyi gideceğine eminim sevgili Ben. Fakat aklıma mükemmel bulacağın ve bize hiçbir sıkıntı vermeyecek bir fikir geliyor...”</p>

  <p>“Nedir Summy?...”</p>

  <p>“Söz konusu olan, bizimle aynı zamanda Skagway'e gelen iki rahibe. Onları gördüm, acınacak durumdalar. Zaten onlar için hiç de uygun olmayan şu kafileyi ayarlayamadılar ve Klondike'a nasıl gideceklerini bilemiyorlar. Niçin bizimle birlikte İzci eşliğinde yola çıkmalarını teklif etmiyoruz?...”</p>

  <p>“Bu çok iyi bir fikir,” diye cevap verdi Ben Raddle hiç tereddüt etmeden.</p>

  <p>“Şüphesiz Ben, ulaşım ve yiyecek için fazladan bazı masraflar çıkacak....”</p>

  <p>“O masrafları biz üstleniriz Summy. Sadece bu rahibelerin bunu kabul edebileceklerini nasıl düşündün?...”</p>

  <p>“Neden olmasın Ben, Kanadalı beylerle yolculuk yapacak* olan Kanadalı hanımlar; yetmez mi?”</p>

  <p>“Tamam, Rahibe Marthe ve Rahibe Madeleine'i bul ve hazır olmalarını...”</p>

  <p>“Ben! Bir saat içinde yola çıkmaya hazır olurlar!”</p>

  <p>Kuşkusuz bu yolculuğu iki hemşerilerinin koruması altında yapmak iki rahibe için en mükemmel şartlardı. Dünyanın dört bir tarafından gelmiş serserilerle aynı kafileyi paylaşmak zorunda kalmayacaklardı. Uzun yol boyunca hiçbir şeyleri eksik olmayacak, gerektiğinde hiçbir yardım onlardan esirgenmeyecekti.</p>

  <p>Hemen o gün Summy Skim ve Ben Raddle, Klondike'a gidebilmek için boşu boşuna bir ulaşım olanağı arayan iki rahibenin bulunduğu yere gittiler.</p>

  <p>Rahibe Marthe ve Rahibe Madeleine, kendilerine sunulan teklifi büyük bir heyecanla kabul ettiler ve minnettarlıklarını dile getirmek istedikleri için:</p>

  <p>“Teşekkür etmeniz gereken bizler değiliz kardeşler,” dedi Summy Skim. “Sizi orada bekleyen ve bakımınızın son derece gerekli olduğu zavallı hastalardır!”</p>
</body>
</html>
