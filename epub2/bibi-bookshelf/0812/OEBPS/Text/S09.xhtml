<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>BENETT GÖLÜ'NDEN DAWSON-CİTY'YE KADAR</h3>

  <p>Bu bölgenin en geniş göllerinden biri olan Benett Gölü güneyden kuzeye on fersah uzunluğundaydı.</p>

  <p>Eğer buharlı gemiler -bu hizmeti gerçekleştirmek gerekiyordu- göçmenleri White Horse'a kadar götürseydi, bu ivinti yerlerinin ötesine kadar yüklerle ilerledikten sonra da bir buharlı gemi onları Labarge Gölü'nün kuzey ucuna bıraksaydı, Fort Selkirk'ten itibaren Yukon'a dönüşen Lewis Nehri'ne ulaşmak için bunca yorgunluğa, sefalete ve acıya katlanmak zorunda kalmamış olurlardı. Gerçekten buzların çözülmesinden sonra, göller ve nehirler kimi zaman Mayıs ayının son günlerine kadar inmeye devam eden buz parçalarından tamamen kurtulduğunda, bu ulaşım gerçekleştirilebilirdi. Bundan sonra, geriye Dawson-City'ye kadar olan mesafeyi aşmak kalıyordu ve bu mesafenin yüz yirmi yüz otuz fersah olduğu tahmin edildiğine göre yol oldukça uzundu.</p>

  <p>Bu dönemde buharlı gemiler ne göllerde ne de Lewis üzerinde hizmet veriyordu. Başlangıç noktası Skagway olan demiryolu gibi buharlı gemi işletilmesi de henüz proje halindeydi ve göçmenler çetin bir yolculuğu kabullenmek zorundaydılar.</p>

  <p>Kuşkusuz Klondike en son maden yataklarına varıncaya kadar altüst edilip boşaltıldığında, bu madenci kalabalığı bir daha geri dönmemek üzere buraları terk edecekti. Fakat belki de kazmalar en son altın külçesini çıkartana kadar yarım yüzyıl geçecekti.</p>

  <p>Benett Gölü durağında kalabalık, Chilkoot Geçidi'ndeki Sheep Camp'te ve Lindeman Gölü'ndeki durakta olduğu kadar büyüktü. Binlerce göçmen yollarına devam etme fırsatı kollayarak burada bekliyordu. Her tarafta çadırlar kurulmuştu, eğer Klondike'a göç birkaç yıl daha sürerse çadırların yerini çok geçmeden kulübeler ve evler alacaktı.</p>

  <p>Daha sonra kasaba ve kente dönüşecek olan bu köye benzer yerleşimde, daha şimdiden, ileride otele dönüşecek olan hanlar bulunuyordu. Konfor eksikliğine rağmen barınma ve yemekler için istedikleri fahiş fiyatla çoktan birer otel olmuşlardı! Dahası, durak yerinde bir polis karakolu da vardı; gölün sık ağaçlıklı kıyılarında, farklı noktalarda şantiyeler ve bıçkıhaneler bulunuyor; tekne yapımı hızla sürüyordu.</p>

  <p>Şunu da belirtmemiz gerekir ki polisler sadece bu yerleşimde görevli değildiler. Dominion Hükümeti onları arazinin tümüne dağıtmıştı. Bölgede serbestçe dolanan serüvenciler arasında görevleri bazen tehlikeliydi ve Klondike yollarında düzeni ve güvenliği sağlıyorlardı.</p>

  <p>Kızılderili Neluto hava tahminlerinde yanılmamıştı. Öğleden sonra hava durumunda ani bir değişiklik oldu. Güneye dönen rüzgârla birlikte hava sıcaklığı sıfır dereceye kadar yükseldi ki bunlar yanıltmayacak göstergelerdi. Soğuk mevsimin sonuna geldiğine, buzların kesin olarak çözülmeye başladığına, göllerde ve akarsularda teknelerin rahatça seyredebileceğine inanmak doğru olurdu.</p>

  <p>Dahası, Mayıs ayının bu ilk haftasında Benett Gölü'nün tamamı donmuş değildi. Buz alanları arasında teknenin takip edebileceği geçitler kıvrılıyordu ve yolu uzatmak şartıyla ilerlemek mümkündü. Bu durumda gölün uzunluğu olan kırk kilometre ikiye katlanacaktı; fakat böylece tekneyi çekmekten kurtulmuş olacaklardı ve ister kürekle ister yelkenle ilerlesinler zaman kazanacaklardı. Her iki durumda da geçiş daha az yorucuydu.</p>

  <p>Öğleden sonra sıcaklık artmaya devam etti; buzların çözülmesi hızlandı; bazı buzullar kuzeye doğru çekilmeye başladılar. Böylece ertesi gece boyunca şiddetli bir soğuk çıkmadığı takdirde, İzci gölün kuzey ucuna rahatça ulaşabilecekti.</p>

  <p>Summy Skim, Ben Raddle ve Misericorde rahibeleri ertesi güne kadar konaklama yerindeki kulübelerden birinde barınabileceklerdi. Her ne kadar bir gün önce İzci'nin evinde olduğu gibi rahat olmasalar da, yine de kampın kalabalığına katlanmak zorunda kalmayacaklardı.</p>

  <p>Gece boyunca sıcaklık düşmedi ve günün ağarmasıyla birlikte, 9 Mayıs'ta, Bill Stell gölde seyrin oldukça uygun koşullar altında gerçekleşeceğini söyledi. Rüzgâr sert değildi ve güneyden esiyordu; bulutlar gökyüzünün yüksek yerlerinde kıpırtısız duruyordu ve rüzgâr devam ettiği takdirde yelkenin arkadan şişmesini sağlayacaktı.</p>

  <p>Şafak söker sökmez, İzci teknenin hazırlanmasıyla ilgilendi, bagajları ve erzağı yükledi. Neluto ve normalde Skagway'den Dawson-City'ye yolcu götürdüğü zamanlarda ekibini oluşturan dört Kanadalı da ona bu işte yardım ettiler, iki kuzen kıyıya gittiklerinde:</p>

  <p>“Eee,” diye sordu Summy Skim, “hava hakkında ne düşünüyorsunuz? Klondike kışlarının soğuğundan kurtulduk mu?”</p>

  <p>“Kesin bir şey söylemek istemem,” diye cevap verdi İzci, “fakat göllerdeki ve nehirlerdeki buzlar çok geçmeden çözülecek gibi gözüküyor. Zaten geçitleri takip ederek daha fazla zaman geçirerek, teknemiz...”</p>

  <p>“Suyu terk etmek zorunda kalmayacak,” diye sözünü tamamladı Summy Skim, “bu gayet iyi...” “Ya Neluto ne düşünüyor?” diye sordu Ben Raddle.</p>

  <p>“O da benimle aynı fikirde,” diye cevap verdi İzci.</p>

  <p>“Fakat kopan buzlar tehlikeli değil mi?...” “Kılavuzumuz beceriklidir ve onlardan uzak durmak için her türlü tedbiri alacaktır,” diye cevap verdi Bill Stell. “Zaten tekne sağlam, daha önce de çözülen buzlar arasında yüzerek bunu kanıtladı ve tehlike halinde gölün kıyılarında rahatça sığınak bulunabilir...”</p>

  <p>“Eğer tekneden inmek zorunda kalırsak, bu çok yorucu olur,” dedi Summy Skim, “yol arkadaşlarımızı bu zahmetten kurtarabilmek isterdik...”</p>

  <p>“Bunun için her şeyi yapacağız Bay Skim,” diye cevap verdi İzci, “sonuçta, on iki fersah boyunca tekneyi halatlarla çekmekten daha iyidir, çünkü o iş bir hafta sürer.”</p>

  <p>Ve o zaman kıyıya henüz inmiş olan Neluto'yu çağırarak dedi ki:</p>

  <p>“Neluto, buzların çözülmesi hakkında ne düşünüyorsun?...”</p>

  <p>“İki gündür ilk buzlar hareket halindeler,” diye cevap verdi kılavuz, “bu da gölün üst kısmının çözülmüş olduğunun kanıtı...”</p>

  <p>“Ya rüzgâr?...”</p>

  <p>“Şafaktan iki saat önce çıktı ve bu da bizim için gayet uygun...”</p>

  <p>“Devam edecek mi?...”</p>

  <p>Neluto döndü ve Chilkoot Dağları'na bir fersah kalana kadar uzanan güney ufkunu bakışlarıyla taradı. O yöne doğru bulutlar pek hareket etmiyordu; hafif bir pus dağların yamacında kayıyordu.</p>

  <p>Elini o yöne uzattıktan sonra kılavuz cevap verdi:</p>

  <p>“Rüzgârın bu akşama kadar süreceğini sanıyorum...”</p>

  <p>“Peki yarın?...” diye sordu Ben Raddle.</p>

  <p>“Yarın... göreceğiz,” dedi sadece Neluto.</p>

  <p>“Tekneye binelim,” dedi Bill Stell ve rahibeler hemen onu izlediler.</p>

  <p>İzci'nin teknesi bir tür şalupaydı, daha doğrusu otuz beş ayak uzunluğunda, dibi düz bir tekneydi. Kıç tarafında, kar ya da yağmur fırtınaları sırasında, gece ya da gündüz iki üç kişinin sığınabileceği bir tente vardı. Dibi düz olan, böylece mümkün olduğu kadar az su çeken bu deniz aracı altı ayak genişliğindeydi ki bu da oldukça geniş bir yelken taşımasına imkân tanıyordu. Baş tarafta, balıkçı şalupalarının mizana yelkeni gibi bir yelkeni vardı, on beş ayak uzunluğunda küçük bir serenin üzerindeydi bu yelken. Hava kötü olduğunda bu seren yatırılıyordu ve tekne küreklerle ilerliyordu.</p>

  <p>Yelkenin ve gövdenin biçimi böyle olduğu için, rüzgâr ters yönden eserse tekne kıyıya yakın seyredemezdi. Ama rüzgârı arkadan alırsa iyi yol alıyordu. Buzların arasındaki geçitlerin kıvrımları sayesinde, kaptan sık sık baştan rüzgâr alıyordu. O zaman yelkeni toplayıp gemi direğini yatırarak, kürekleri taktırıyordu ve dört Kanadalının güçlü kolları ile tekne daha hızlı hareket ediyordu.</p>

  <p>Benett Gölü'nün yüzeyi pek büyük değildi ve Amerika'nın kuzeyinde, son derece şiddetli fırtınaların koptuğu geniş iç denizlerle karşılaştırılamazdı. Dominion'un ve Alaska'nın bu yüksek bölgeleri, Hudson Körfezi'ndekiler gibi, kutup akıntılarına karşı dağlarla korunmuyordu ve bazen gölün sularını devasa dalgalar halinde kaldıran kasırgalarla altüst oluyordu. Bundan dolayı da denizde seyretmeye pek elverişli olmayan bazı tekneler karşı koyamıyor ve bir mola yerine ulaşacak zaman bulamazlarsa alabora oluyorlardı.</p>

  <p>Saat sekizde bagajlar teknedeydi, hazırlıklar tamamlanmıştı. İzci bir miktar erzak, konserve et, peksimet, çay, kahve, küçük bir fıçı içki ve teknenin baş tarafındaki ocak için kömür götürüyordu. Zaten balık avlayacaklarına bel bağlamışlardı, çünkü bu sularda bol balık vardı ve gölün kıyılarında dolanan keklik, dağtavuğu gibi av hayvanları da boldu.</p>

  <p>İzci, fazla istekte bulunan gümrükle iyi ilişkiler içindeydi ve yolcularının biraz bile hırpalanmasına izin vermiyordu. Dolayısıyla hemen yola çıkılabildi ve yelkeni çekilmiş olan tekne kıyıdan uzaklaştı.</p>

  <p>Kılavuz Neluto, rahibelerin yerleştikleri tentenin arkasındaki dümene geçmişti. Summy Skim ve Ben Raddle, Bill Stell'in yakınında duruyorlardı. Baş taraftaki dört adam, gemi kancalarıyla buzları uzaklaştırıyorlardı. Tekne, arkadan gelen rüzgâr sayesinde yarım fersah kadar oldukça geniş bir kırığı takip ediyordu. Fakat daha sonra yandan esen rüzgârda yelkeni toplayarak batıya yöneldi, sonuçta pek hızlı ilerlenmiyordu.</p>

  <p>Kılavuzun başlıca uğraşı, aşağı doğru inen ve çarpması teknenin zarar görmesine neden olacak buzlardan kaçınmaktı. Bu, her zaman kolay değildi, çünkü birçok tekne geçitlerden geçiyordu. Buzların çözülmesinden ve uygun rüzgârdan yararlanan yüzlerce tekne, günün ilk ışıklarıyla Benett durağını terk etmişlerdi. Bu tekne kalabalağının ortasında çarpışmaları önlemek çoğu zaman güçtü. Ve bu çarpışmalar meydana geldiğinde, bir tekneden diğerine savrulan hakaretleri saymazsak, öyle çok bağırtı çağırtı, öyle çok küfür, öyle çok tehdit duyuluyordu ki...</p>

  <p>Ben Raddle ve Summy Skim merakla gölün yaklaşmakta oldukları sağ kıyısını gözlüyorlardı. Kumsalda sarı diken kümeleri yetişmişti, gerilerde ise rüzgârın kımıldatamadığı, kardan bembeyaz kesilmiş ormanlar uzanıyordu. Ormanın içlerinde bıçkılar işliyor, talaşlar havada uçuşuyor ve metalik gıcırtılar duyuluyordu.</p>

  <p>Aynı zamanda kıyıya serpiştirilmiş barakalar, bazen de kanoları kumların üzerinde gölde seyrin yeniden elverişli olmasını bekleyen, balıkçılıkla geçinen Kızılderililerin kulübelerinden oluşmuş bir köy görülüyordu.</p>

  <p>Arka planda ufkun en uzak yerinde, kuzeyin buzlu rüzgârlarına karşı savunmasız birkaç çıplak tepe seçiliyordu.</p>

  <p>Sabahtan itibaren güneye doğru kümelenmiş olan pus, zaten yumuşama eğiliminde olan rüzgârın etkisiyle dağılmamıştı. Güneş sisi delip geçemiyordu, sisin suyun yüzeyine kadar inmesinden endişeleniliyordu. Serbest kalmış buzların arasında, bu şartlarda seyretmek neredeyse imkânsız olurdu. Bu durumda, yapılacak en iyi şey, kıyının herhangi bir noktasına yanaşmak ve bir sonraki hava değişimine kadar orada mola vermek olurdu.</p>

  <p>Öğleden sonra geçitler arasında dolaşan ve sık sık kavgalara müdahale etmek zorunda kalan bir polis teknesine rastladılar.</p>

  <p>İzci bu teknenin kaptanını tanıyordu ve aralarında şu konuşmalar geçti:</p>

  <p>“Hep Skagway'den Klondike'a giden göçmenler...”</p>

  <p>“Evet,” diye cevap verdi Kanadalı, “gerekenden çok daha fazla...”</p>

  <p>“Ve geri dönecek olanlardan da daha fazla...” “Bu kesin! Ne kadarının Benett Gölü'nü geçtiği tahmin ediliyor?...”</p>

  <p>“Yaklaşık on beş bin kişi.”</p>

  <p>“Peki bitti mi?...”</p>

  <p>“Daha çok var.”</p>

  <p>“Aşağı kısımda buzların çözülüp çözülmediği biliniyor mu?...”</p>

  <p>“Öyle deniyor.”</p>

  <p>“Öyleyse Yukon'a tekneyle gidilebilir...”</p>

  <p>“Evet, eğer soğuk tekrar gelmezse.”</p>

  <p>“Bu umulabilir mi?...”</p>

  <p>“Umulabilir.”</p>

  <p>“Teşekkürler."</p>

  <p>“İyi yolculuklar.”</p>

  <p>Bu arada hava sakindi; her ne kadar Bill Stell Benett Gölü üzerinde büyük zorluk çekmese de, çok hızlı yol almadı ve iki gece mola verdikten sonra gölün diğer ucunda ancak 10 Mayıs günü öğleden sonra durabildi.</p>

  <p>Bu yerde küçük bir nehir, ya da daha doğrusu Cariboo Kanalı başlıyordu, bu akarsu oradan bir fersah ötede Tagish Gölü'ne dökülüyordu.</p>

  <p>Yola çıkış, ancak gece molasından sonra, ertesi gün olacaktı. Kamp kurmaya gerek yoktu: Tekne, İzci ve yolcularına yeterli olacaktı.</p>

  <p>Summy Skim günün son saatlerini değerlendirmek istedi ve yakın çayırlarda savan kekliği ve açık yeşil tüylü dağtavuğu avlamaya gitti. Bu kuşlardan çifter çifter vurmuş olarak ve pek çok ördekle döndü. Bu göl bölgesinde sayıları pek çoktu ve bütün yolculuğa yetecek kadar avlanabilirdi. Summy Skim iyi bir avcı ise de, ona katılmış olan Bill Stell de daha beceriksiz değildi. Kıyıda kuru dallarla bir ateş yaktılar; çıtırdayan alevler üzerinde pişirilmiş bu av hayvanları pek lezzetli bulundu.</p>

  <p>Yedi buçuk fersah uzunluğunda olan Tagish Gölü, gece eriyen buzların tıkadığı dar bir geçitle Marsh Gölü'ne bağlıydı. Açılmasını beklemektense İzci bir katır koşumu kiraladıktan sonra yarım fersah kadar bir mesafe boyunca tekneyi çekmeyi tercih etti. Böylece gün içinde Marsh Gölü üzerinde geçitlerin arasından tekneyle suda ilerlemek mümkün olacaktı.</p>

  <p>Bu noktaya gelince, her ne kadar Skagway'i on iki gün önce terk etmiş olsalar da, Bill Stell ve arkadaşları ancak yüz altmış iki kilometre yol alabilmişlerdi.</p>

  <p>Marsh Gölü yedi sekiz fersahı aşmasa da, gölü baştan başa geçmek için en azından kırk sekiz saate ihtiyaçları vardı. Gerçi rüzgâr kuzeyden esmişti, fazla sert olmayacak ama ters olacaktı. Yelkenlerden yararlanmak imkânsız hale gelecekti ve küreklerle hızlı derleneceğini beklememek gerekirdi.</p>

  <p>Gölün genişliği yalnızca üç kilometre olduğu için doğu ve batı kıyıları hep gözle görülür mesafedeydi. Göl, kar ve kırağı ile bembeyaz, güzel bir manzara oluşturan oldukça yüksek tepelerle çevriliydi. Tekneler Benett Gölü'ndekine göre daha az gibiydi, çünkü bir kısmı çektikleri zorluklar yüzünden geride kalmıştı.</p>

  <p>Marsh Gölü'nün ucunda, 13 Mayıs günü öğleden sonra mola verildi ve Ben Raddle haritayı inceledikten sonra İzci'ye şöyle dedi:</p>

  <p>“Geçmemiz gereken sadece bir göl, bölgenin tek gölü mü kaldı?...”</p>

  <p>“Evet, Bay Raddle,” diye cevap verdi Bill Stell, “bu Labarge Gölü'dür. Fakat en büyük sıkıntı yolculuğun bu kısmında...”</p>

  <p>“Yine de İzci, teknemizi iki gölü birleştiren</p>

  <p>Lewis üzerinde sürükleyip, kuzeye ilerlemek söz konusu olmayacak değil mi?”</p>

  <p>“Nehirde hayır, fakat karada evet,” diye cevap verdi Bill Stell, “eğer tekneyi taşımadan White Horse'u aşmak mümkün değilse... Çünkü orası pek çok teknenin can ve mal kaybına uğradığı çok tehlikeli bir geçittir.”</p>

  <p>Aslında bu akıntı yerleri Skagway ile Dawson-City arasındaki tekne yolculuğunun en ciddi tehlikeleriydi. Marsh Gölü ile Labarge Gölü'nü birbirinden ayıran seksen beş kilometrenin üç buçuk kilometresini kaplıyorlardı ve bu kısa mesafede nehrin sularının seviye farkı otuz iki ayaktan az değildi. Aynca suyun içinde pek çok resif vardı, akıntı sürüklediği takdirde tekneler bunlara engel olunamaz bir biçimde çarparak parçalanabilirdi.</p>

  <p>“Öyleyse kıyılan takip edemez miyiz?” diye sordu Summy Skim.</p>

  <p>“Kıyılar buna elverişli değil,” diye cevap verdi İzci. “Fakat tekneleri yükleriyle birlikte akıntı yerlerinin yukarısına taşıyacak bir tramvay yapımıyla uğraşılıyor.”</p>

  <p>“Madem ki tramvayla uğraşılıyor,” diye söze devam etti Summy Skim, “demek ki hâlâ bitmedi, İzci...”</p>

  <p>“Hayır, yüzlerce işçinin çalışmasına rağmen...”</p>

  <p>“Göreceksiniz, cesur Bill, geri dönüşümüzde de hâlâ tamamlanmamış olacak...”</p>

  <p>“Klondike'ta sandığınızdan daha uzun süre kalmadığınız takdirde,” diye cevap verdi Bill Stell. “Ne zaman gidileceği bilinir, ama ne zaman dönüleceği bilinemez... ”</p>

  <p>“Duyuyor musun Ben?” dedi Summy Skim kuzenine.</p>

  <p>Zaten o da hiç cevap vermeye kalkışmadı.</p>

  <p>İki gün sonra 15 Mayıs'ta öğleden sonra tekne nehirden inerek White House akıntı yerine vardı. Bu tehlikeli geçitte dolanan tek tekne onlarınki değildi. Başka tekneler de onları takip ediyordu, pek çoğu nehrin aşağısına ulaşamayacaktı!..</p>

  <p>White Horse'ta hizmet veren kılavuzların bu üç kilometreyi aşmak için neden yüksek bir ücret istedikleri anlaşılıyordu. Bu ücret yüz elli frank olduğundan, onlara iyi kârlar kalıyordu ve bu kazançlı mesleği bırakıp madenci olmayı düşünmüyorlardı.</p>

  <p>Çoğu zaman, tekneleri akıntıya bırakmadan önce, daha sonra tekrar yüklemek üzere yüklerin bir kısmını indirmek gerekiyordu. Böylece hafiflemiş olan tekneler, resifler arasında daha emniyetli bir biçimde yüzdürülebiliyorlardı.</p>

  <p>Fakat teknesi çok fazla malzemeyle ağırlaşmamış olan İzci buna gerek görmedi, Neluto da onunla aynı fikirdeydi. Zaten ikisi de geçidi gayet iyi tanıyorlardı.</p>

  <p>“Korkmayın,” dedi İzci rahibelere.</p>

  <p>“Size güveniyoruz,” diye cevap verdi Rahibe Marthe.</p>

  <p>Burada, akıntının hızı saatte beş fersahtı. Demek ki üç kilometrelik akıntı yerini aşmak kısa bir süre alacaktı. Fakat iki kıyı arasında rastgele serpiştirilmiş bazalt kayalıkları arasından geçerken, çarpmanın en sağlam tekneyi bile parçalayacağı hareketli kör kayaları yani buzları atlatmak için o kadar çok manevra yapmak gerekiyordu ki, süre son derece uzamış oluyordu. Pek çok yerde küreklerle ilerleyen tekne, kimi zaman bir buzu, kimi zaman da bir başka tekneyi sıyırarak geçiyordu ve bunlardan Neluto'nun becerikliliği sayesinden kurtuldu.</p>

  <p>“Dikkat... dikkat!” diye bağırdı İzci yolun üç çeyreğini geçtiklerinde.</p>

  <p>Gerçekten de düşmemek için tekneye tutunmak gerekiyordu. Bu akıntıların aşılması gereken son yeri en tehlikelisiydi ve en çok felaket de orada meydana geliyordu. Fakat Neluto'nun keskin gözleri, becerikli elleri, hiç kaybetmediği bir soğukkanlılığı vardı ve İzci ona güvenebileceğini biliyordu.</p>

  <p>Bu korkunç karmaşanın ortasında tekneye biraz su doldu, ama adamlar tekneyi hemen bu yükten kurtardılar ve sıçrayışın hemen ardından her şey yeniden yola girdi.</p>

  <p>Tekne böyle, nerdeyse boşlukta asılı kaldığında, iki kuzen korkmadan edememişlerdi. Rahibelerse, gözlerini kapatarak, titreyen ellerle haç çıkartmışlardı.</p>

  <p>“Peki şimdi, en zoru bitti mi Bili?...” diye haykırdı Summy Skim.</p>

  <p>“Ona ne şüphe,” dedi Ben Raddle.</p>

  <p>“Gerçi baylar,” diye açıkladı İzci, “geçmemiz gereken bir tek Labarge Gölü kaldı, bir de yaklaşık yüz altmış fersah takip etmemiz gereken Lewis. White Horse akıntılarıyla karşılaştırılamayacak biraz zorlu bir iki geçit dışında...”</p>

  <p>“Öyleyse rahibe kardeşlerim,” diye devam etti gülerek Summy Skim, “yüz altmış fersahtan fazla değil, neredeyse geldik sayılır, endişeleneceğiniz bir şey kalmadı.”</p>

  <p>“Hayır, biz sizler için endişeleniyoruz baylar,” diye cevap verdi Rahibe Madeleine, “geri dönüşte o akıntı yerlerini tırmanmanız gerekecek, ki bu belki de daha tehlikeli...”</p>

  <p>“Haklısınız kardeşlerim,” diye karşılık verdi Summy Skim, “geri dönmemek çok daha iyi olur!..”</p>

  <p>“Tramvay işlemeye başlamadığı takdirde,” dedi Ben Raddle.</p>

  <p>“Dediğin gibi Ben, birkaç yıl beklememiz gerekiyor ancak...”</p>

  <p>Daha avantajlı olan, yolculuğu daha kolaylaştıracak olan da, Skagway'den White Horse'a, oradanda Dawson-City'ye inşa edilecek demiryolu olacaktı. O zaman göllerden geçmeye, zaman zaman tekneyi taşımaya hiç gerek kalmayacaktı. Chilkoot'tan Klondike'a gitmek haftalar değil, günler alacaktı. Fakat bu projeler ne zaman uygulamaya geçirilecekti, üstelik kim bilebilirdi bir gün gerçekleştirilip gerçekleştirilmeyeceğim?</p>

  <p>İzci'nin kafilesi 16 Mayıs akşamı Labarge Gölü'nün alt ucuna ulaştığında, Skagway'den üç yüz beş kilometre uzaklıkta bulunuyordu.</p>

  <p>Neluto ile konuştuktan sonra, Bill Stell bu konaklama yerinde yirmi dört saat mola vermeye karar verdi. Rüzgâr kuzeyden şiddetle esiyordu. Kılavuz, büyük bir fırtınanın ortasında kalmaktan endişelenerek gölü bu şartlar altında geçmek istemedi. Zaten tekne, kürekler yardımıyla ancak açığa ulaşabilirdi. Bir buz birikmesi de meydana gelebilirdi, çünkü ısı düşüyordu ve termometre sıfırın altında iki dereceyi gösteriyordu.</p>

  <p>Lindeman ve Benett göllerindekilerle aynı biçimde ve aynı ihtiyaçlarla kurulmuş olan bu konaklama yeri şimdiden yüz kadar baraka ve ev içeriyordu. Bu evlerden biri, fahiş fiyatla olduğunu söylemeye bile gerek yok, hiçbir konforu olmasa da otel adını taşıyordu. Neyse ki Summy Skim, Ben Raddle ve rahibeler için boş oda vardı.</p>

  <p>Akşam, otelin alt salonunda toplanmış olan iki kuzen ve Bill Stell yolculuğun süresi üzerine konuştular.</p>

  <p>“Labarge Gölü'nü geçtikten sonra,” dedi İzci “Lewis Irmağı'nı katederken günde dört beş fersahtan fazla yol alınamaz. Oysa Dawson-City'den hâlâ yüz altmış fersah uzakta olduğumuza göre, Haziran ayının ilk haftasından önce varmayı ummuyorum.”</p>

  <p>“Peki gece yol almayacak mıyız?” diye sordu Ben Raddle.</p>

  <p>“Bu emniyetli olmaz, çünkü Lewis hâlâ buzlarla dolu,” diye cevap verdi Bill Stell, “ve Neluto riske girmek istemez...”</p>

  <p>“Öyleyse,” dedi Summy Skim, “iki kıyadan birine mi yanaşacağız?..”</p>

  <p>“Evet Bay Skim, çevrede av hayvanı varsa, istediğiniz gibi avlanabilecek zamanınız olacak...” “Fırsatı kaçırmam İzci, onlara birkaç el ateş ederim.”</p>

  <p>“Ve eminim ıskalamazsınız.”</p>

  <p>“Fakat,” dedi Ben Raddle, “Klondike'a Haziran ayının ancak ilk haftası varmak madenleri işletmek için geç olmaz mı?..”</p>

  <p>“Hayır Bay Raddle,” diye cevap verdi İzci. “Düşünün ki binlerce göçmen hâlâ arkamızda ve bizden sonra varacaklar! Madenlerin işletilmesi, toprağın tamamen çözüldüğü Haziran ayının ortasından önce pek mümkün olmaz...”</p>

  <p>“Zaten bizim için çok önemli değil,” diye ekledi Summy Skim. “Biz oraya 129 numaralı madeni işletmek için gitmiyoruz, onu en iyi fiyata satmak için gidiyoruz. Ve işin bizi Temmuz ayma kadar orada tuttuğunu düşünürsek, kıştan evvel Montreal'e dönebiliriz.”</p>

  <p>Yaklaşık elli kilometre uzunluğundaki Labarge Gölü, kuzeye doğru yönelen Lewis Nehri'nin çıktığı yerden iki bölüme ayrılıyordu. 18 Mayıs sabahında hareket eden tekne, gölün bu ilk bölümünü kırk sekiz saatte aştı.</p>

  <p>20 Mayıs'ın öğleden sonrasında saat beşe doğru İzci ve arkadaşları sağanağı atlatarak Lewis'e vardılar. Lewis Nehri Fort Selkirk'e doğru kuzeydoğuya kıvrılıyordu. Ertesi günden itibaren tekne, akıntının serbest olduğu nehrin ortasında kalmaya çalışarak, çözülen buzların arasına daldı.</p>

  <p>Akşam saat beşte İzci, yakınında geceyi geçirmeyi planladığı sağ kıyıya yanaşma emri verdi. Summy Skim hemen indi. Bir süre sonra birçok silah sesi duyuldu; bir çift ördek ve dağtavuğu akşam yemeğinde konservelerden tasarruf yapmayı sağladı.</p>

  <p>Bill, Stell'in gerekli gördüğü bu gece molalarını, Lewis'ten inen diğer tekneler de uyguluyorlardı ve kıyılarda pek çok kamp ateşi yanıyordu.</p>

  <p>O günden itibaren buzların çözülmesi sorunu tamamen hallolmuş gözüküyordu. Termometre, güneyden esen rüzgârların etkisiyle, sıfırın beş altı derece üstünde duruyordu. Nehrin tekrar donmasından endişelenmek için hiçbir neden yoktu. Göçmenlerin tekneleri taşımakla ya da sürüklemekle uğraşmasına gerek kalmamıştı. Büyük olasılıkla Lindeman, Benett, Tagish, Marsh, Labarge gölleri çözülmüştü ve akıntı buzları hızla aşağı doğru taşıyordu.</p>

  <p>Bu gece kamplarında, hiçbir vahşi hayvan saldırısından korkmaya gerek yoktu. Lewis civarlarında ayıların bulunduğu haberi alınmamıştı. Summy Skim birini vurma fırsatı bulamadığı için belki de çok üzülmüştü. Fakat buna karşılık kıyıyı istila eden sivrisinek ordusundan korunmak gerekiyordu ve bütün gece ateşi söndürmeyerek, hem acı verici, hem de rahatsız edici ısırıklardan ancak kurtulunabiliyordu.</p>

  <p>Lewis'i elli kilometre indikten sonra İzci ve arkadaşları Lewis Nehri'nin iki kolunu, 23 Mayıs öğleden sonra Hootalinga Deresi'ni, sonra ertesi gün Big Salmon'u gördüler. Nehrin mavi sularının, kolların akmasıyla nasıl bulandığı gözüküyordu. Ertesi gün tekne, şimdi madenciler tarafından terk edilmiş olan Walsh Deresi'nin ağzından geçti. Bir zamanlar burada bir elekten on kuruş elde ediliyordu, sonunda kaynakların tamamı tükendi. Ardından sıra Cassiar'a geldi, burası sığ sulardan yükselen bir kum bankıydı; birkaç madenci bir ay içinde otuz bin franklık altın elde etmişlerdi. Burada hâlâ altın tozları bulunabiliyordu.</p>

  <p>Yolculuk, soğuktan fazla rahatsız olmadan, kâh iyi kâh kötü havayla sürüyordu. Tekne bazen kürekle, bazen yelkenle ilerliyor, hatta çok kıvrımlı geçitlerde adamlar tekneyi halatlarla çekiyorlardı. Fakat muazzam çığların kopup düştüğü yüksek falezlerle çevrelenmiş kıyılarda yol alırken dikkat etmek gerekiyordu.</p>

  <p>30 Mayıs'ta, yakında Yukon'a dönüşecek olan Lewis'in büyük kısmı en iyi şartlarda geçilmişti. Kafile Labarge Gölü'nden altmış fersah uzakta bulunuyordu. Geriye, Five Fingers denilen akıntı yerlerini aşmak kalmıştı. Bu sırada biraz güçlükle karşılaşıldı. O noktada nehir, bir kılavuzun kaçınması gereken geniş burgaçlar ve hatta seviye farklılıkları oluşturan beş adayla doluydu. Nelutö'nun fikriyle karaya çıkıldı, çünkü suların alçalması akıntıyı neredeyse sele dönüştürüyordu. Fakat bu akıntı yerini ve birkaç kilometre aşağıdaki Rink adlı akıntı yerini geçtikten sonra yolcular, hâlâ yirmi fersah kadar ötedeki Fort Selkirk'e gelmeden önce başka ciddi engelle karşılaşılmayacağından, teknedeki yerlerini aldılar.</p>

  <p>31 Mayıs'ta İzci, her tarafı ilkbaharın ilk çiçekleriyle, dağlaleleri, safranlar ve kokulu ardıçlarla süslü bir falez üzerinde yer alan Turenne çayırında kamp kurdu. Pek çok göçmen orada çadırlarını kurmuşlardı. Tamire ihtiyacı olan tekne burada yirmi dört saat kalacaktı. Böylece Summy Skim en sevdiği uğraşıyla ilgilenebilirdi. Av hayvanları, özellikle de ardıç kuşları çok fazlaydı; Summy Skim bütün gece avlanabilirdi, çünkü bu enlemde ve yılın bu döneminde güneşin batışı ile doğuşu arasında tam olarak karanlık olmazdı.</p>

  <p>Daha sonraki iki gün boyunca, hızı saatte üç fersah olan bir akıntı sayesinde, tekne hızla nehirden aşağı indi. 2 Haziran sabahı, Myersall Adaları'nın oluşturduğu labirenti geçtikten sonra, sol kıyıya yaklaştı ve Fort Selkirk'in yamacına palamannı bağladı.</p>

  <p>Bu kale, Hudson Körfezindeki görevliler için 1848'de inşa edilmişti; fakat Kızılderililer onu 1852'de yıktılar ve şimdi eskiden kale olan yer hayli çeşitli mallarla dolu bir pazardan ibaretti. Kızılderili kulübeleri ve göçmen çadırlarıyla çevrili Fort Selkirk, buradan itibaren ana kolu Pelly'nin sularıyla genişleyerek Yukon adını alan, nehrin geniş bir yaylasını kaplıyordu.</p>

  <p>İzci Fort Selkirk'te erzakları yeniledi ve orada kendisine gerekli olan her şeyi buldu, aslında fiyatlar gerçekten de fahişti, en kötü handa bile en basit yemek için üç dolar ödeniyordu.</p>

  <p>Yirmi dört saatlik moladan sonra 3 Haziran sabahı tekne tekrar Yukon'un akıntısına açıldı. Hava çok kararsızdı, bir yağmur yağıyor, bir güneş açıyordu; fakat büyük soğuklardan korkmaya gerek yoktu ve termometre sıfınn üstünde on dereceye kadar yaklaşıyordu.</p>

  <p>İzci, altın arayıcılarını çekmeye başlamış olan Stewart Nehri'nin kolu önünde duraklamadan geçti. Doğudan gelen üç yüz kilometrelik nehir boyunca mantar gibi biten madenler vardı. Tekne, Yukon'un sağ kıyısındaki Ogilvie'de yarım günlük bir mola verdi.</p>

  <p>Aşağı inerken, nehir şimdiden genişlemeye başlamıştı ve tekneler, kuzeye giden çok sayıdaki buzun arasında rahatça yol alabiliyordu.</p>

  <p>India River ve Sixty Miles River'ın karşı karşıya bulunan ağızlarını, Dawson-City'ye kırk sekiz kilometre mesafede arkalarında bıraktıktan ve sağ tarafta Baker Creek'in ağzını geçtikten sonra, İzci ve arkadaşları 6 Haziran öğleden sonra Klondike'ın başkentine ayak bastılar.</p>
</body>
</html>
