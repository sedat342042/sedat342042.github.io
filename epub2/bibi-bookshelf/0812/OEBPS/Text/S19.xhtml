<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>AÇIKLAMANIN SONUÇLARI</h3>

  <p>Zavallı Fransız'ı ertesi gün gömdüler. Ben Raddle ve Summy Skim, Klondike altın yataklarına gelen pek çok göçmenin yattığı mezarlığa kadar ona eşlik ettiler. Dawson-City kilisesi rahiplerinden birinin okuduğu son dualardan sonra Jacques Laurier'nin adını taşıyan ahşap bir haç mezarın üzerine dikildi.</p>

  <p>Geri döndüklerinde, Ben Raddle ölen adama verdiği sözü tutarak Fransa nın Nantes kentinde yaşayan, bir daha oğlunu asla göremeyecek olan zavallı anneye bir mektup yazdı.</p>

  <p>Golden Mount ile ilgili sır tuhaf bir biçimde Ben Raddle'ın kafasını meşgul etmekteydi, bu durum aslında hiç şaşırtıcı değildi. Bir an bile Jacques Laurier'nin sözlerinin doğruluğundan şüphe etmemişti. Kanada topraklarının kuzeyinde, Mackenzie'nin kolu olan Rubber Creek kıyısında, Fransız'ın ve arkadaşının keşfettikleri dağın varlığından emindi. Onu görmüşlerdi. Bir gün kendi kendine boşalacak altın dolu kocaman bir cep gibiydi. Volkan hâlâ aktifse, binlerce külçeyi patlamayla fırlatacaktı, eğer sönmüşse kraterin içindekileri toplamak yetecekti.</p>

  <p>Zaten Mackenzie ve kollarının suladığı topraklarda zengin maden yataklarının bulunduğu biliniyordu. Jacques Laurier'nin haritasındaki yerden hiç bahsedilmese bile, Kuzey Buz Denizi'nin bu kıyılarında dolaşan Kızılderililer altın taşıyan nehirlerden söz ediyorlardı. Sendikalar da aramalarını Dominion'un kutup dairesi ile buzul denizi arasındaki kesimine kaydırmayı planlıyorlardı. Maden işletmecileri gelecek mevsim oraya gitmeyi düşünüyorlardı ve en şanslılar ilk varanlar olacaktı. Kim bilir, Jacques Laurier'nin verdiği sır sayesinde belki de varlığını sadece Ben Raddle'ın bildiği volkanı da bulabilirlerdi.</p>

  <p>Mühendisin ortada dolaşan haberlerin tamamını bilmek istemesi normaldi ve Forty Miles Creek'teki madenin kaybını kabullenemeyen ustabaşı Lorique de ondan geri kalmıyordu. Böylece ikisi sık sık biraraya gelerek bu konuda konuşuyorlardı. Fakat Ben Raddle henüz ustabaşına Altın Volkam'nın sırrını verme konusunda tereddüt ediyordu, Summy Skim'e de uzun süre düşündükten sonra söyleyecekti. Acelesi de yoktu. Klondike'ta sekiz ay süren kışın henüz üç ayı geride kalmıştı.</p>

  <p>Komisyon, sınırın değiştirilmesine ilişkin çalışmalarını tamamlamıştı. Büyük bir özenle yaptıkları incelemeler sonucunda ne Amerikalıların, ne de İngilizlerin haklı olmadıklarına karar verilmişti. Greenwich'in batısındaki yüzkırkbirinci meridyenin geçtiği yer yanlış değildi. Alaska ve Dominion arasındaki sınır, ne Kanadalıların yaranna batıya, ne de onların zararına doğuya çekilmeliydi ve sınırdaki madenlerde de herhangi bir el değişikliği yapılmayacaktı.</p>

  <p>“Epeyce ilerledik!” dedi Summy Skim, haberi aldığı gün. “Artık var olmadığına göre, 129 numaralı madenin İngiliz topraklarında mı, Amerikan topraklarında mı olduğunun hiçbir önemi yok.”</p>

  <p>“Forty Miles Creek'ten türeyen derenin altında kaldı,” diye cevap verdi umudunu kaybetmemeye çalışan ustabaşı.</p>

  <p>“Tamam Lorique! Hadi bakalım, gidip suyun altı yedi ayak altındaki madeni işletin! Belki de yeni bir deprem olur da her şeyi tekrar yerli yerine gelir!”</p>

  <p>Summy Skim omzunu silkti ve ekledi:</p>

  <p>“Plüton ile Neptün Klondike'ta tekrar işbirliği yapacaklarsa, bu berbat bölgeyi tamamen yok etsinler, öyle bir sular altında bıraksınlar, altüst etsinler ki bundan sonra bir tek altın külçesi bile çıkartılanlasın!”</p>

  <p>“Aa Bay Skim!” dedi ustabaşı.</p>

  <p>“Böyle konuşmaya hakkın yok Summy,” dedi Ben Raddle.</p>

  <p>“Hayır... hakkım var, Klondike'ın milyonları yok diye dünya şimdikinden daha kötü olmazdı!...”</p>

  <p>Söylemek istemediği sözleri ağzından kaçırmayan bir adam olan Ben Raddle karşılık verdi: “Kanada'nın yatakları Klondike ile sınırlı değil.” “Üstelik,” dedi Summy Skim biraz sinirlenerek, “yaşadığım felaket Alaska'dakilerden, Dominion'dakilerden farklı değil. Dürüst olmak gerekirse, dünya üzerindeki herhangi bir felaketten farklı değil.”</p>

  <p>“Fakat Bay Skim,” diye devam etti ustabaşı, “altın altındır...”</p>

  <p>“Hayır Lorique, altın hiçbir şey değildir, sadece zavallı insanların kafalarını karıştırarak aldatmaya ve binlerce kurban vermeye yarar!”</p>

  <p>Konuşma, hiç kimse galip gelmeden bu minval üzre daha uzun süre devam edebilirdi. Fakat Summy Skim şunları söyleyerek konuyu kapattı: “Öncelikle işin bizi ilgilendiren tarafına bakarım... Montreal'e doğru yola koyulmak için 129'un yok olması benim için yeterli...”</p>

  <p>Fakat Summy Skim projesini gerçekleştirme zamanı geldiğinde, bunu yapamayacağını bilmiyordu.</p>

  <p>Göller bölgesinden Vancouver'a çıkmak ya da Yukon'un ağzına inmek için uygun zamana daha çok vardı. Yıl henüz sona ermişti. Summy Skim bu Noel haftasını asla unutmayacaktı. Her ne kadar sıcaklık sıfırın altında yirmi derecenin altına düşmese de, durum pek de iyi değildi. Belki de sert ve kuru kuzey rüzgârlarıyla daha şiddetli soğuğu tercih ederlerdi.</p>

  <p>Bu son hafta boyunca, Dawson-City'nin sokakları neredeyse terk edilmişti. Kar burgaçlarına fenerlerin hiçbiri dayanamamış ve hepsi sönmüştü, kar tabakası altı ayaktan daha kalındı. Arabalar ve koşum hayvanları ilerleyemez olmuşlardı; eğer soğuk her zamanki şiddetine geri dönerse, kazma ve kürekler işlemez hale gelecek, dinamit kullanmak zorunda kalınacaktı. Yukon ve Klondike River kıyılarındaki bazı mahallelerde birinci katlarına kadar gömülmüş olan pek çok eve sadece pencerelerinden girilebiliyordu. Neyse ki Front Street'tekiler kar altında kalmamıştı; dışarıda dolaşmak tamamen imkânsız olmasaydı, iki kuzen otelden çıkabilirlerdi. Birkaç adım yürüyecek olsalar boğazlarına kadar kara batabilirlerdi. “Blizzard” diye adlandmları bu fırtınalar bütün Kuzey Amerika'da kış aylarında çok sık görülürdü, fakat hiçbir yerde Alaska ve yukarı Dominion'daki kadar şiddetli değildi.</p>

  <p>Yılın bu mevsiminde, gündüz sadece birkaç saat sürüyordu. Kenti çevreleyen tepelerin arasından güneş, ancak öğleden önce ile öğleden sonra arasında belirip kayboluyordu. Fırtına dindiğinde bile Dawson-City'ye ışıkları ulaşmıyordu. Kar o kadar şiddetle ve iri tanelerle yağıyordu ki, elektrik ışığı bile aralarından geçemiyordu. Böylece kent yirmi dört saatin yirmisini derin bir karanlıkta geçiriyordu.</p>

  <p>Ulaşım olanaksız hale gelmişti, Summy Skim ile Ben Raddle da odalarına kapanmak zorunda kalmışlardı. Alt mahallelerden birinde mütevazı bir han odasında birlikte kalan ustabaşı ve Neluto her zamanki gibi kuzenleri ziyarete gelemiyorlardı. Doktor Pilcox'un -neyse ki sadece ulaşım ile ilgili nedenlerden dolayı— yerleşmek zorunda kaldığı hastaneye kadar gitmeleri de imkânsız olduğu için doktoru göremiyorlardı. Summy Skim fırtınaya karşı koyarak dışarı çıkmayı denediğinde, karlar altında kalma tehlikesi geçirdi ve Northern Hotel'dekiler onu güçlükle fakat sağ salım kurtardılar. Odasına götürdüler, ona masaj yaptılar; Summy Skim kendine geldiğinde haykırdı:</p>

  <p>“Keşke 90 dereceli paralelde geçirseydik kışı!... En azından Kuzey Kutbu'na ayak basma şerefine ermiş olurduk!”</p>

  <p>Klondike'ta hiçbir hizmetin yerine getirilemediğini söylemeye gerek bile yoktu. Mektuplar ulaşmıyor, gazeteler dağıtılmıyordu ve herhalde telgraflar teller boyunca iletilirken donup kalıyorlardı. Halkın açlık tehlikesi ile karşı karşıya kalması gibi ciddi bir korku da söz konusuydu. Otellerde ve evlerde bu korkunç olayları öngörerek yiyecek stoklanmış olmasaydı, Dawson-City'nin tamamı açlıktan ölürdü. Gazinolarla kumarhaneler de tabii ki işsiz kalmışlardı. O zamana kadar kentte hiç bu kadar tehlikeli bir durum ile karşılaşılmamıştı ve yönetim de çaresizdi. Valinin konutuna ulaşılamıyordu; hem Kanada hem de Amerika topraklarında bütün idari ilişkiler kesintiye uğramıştı. Her gün salgın hastalıklara kurban olanların son istirahatgâhlarına nasıl ulaştırılacakları bir sorundu ve soğuk da bozulmadan kalmaları için yeterli değildi. Veba baş göstermişti ve Dawson-City'de kısa bir süre sonra kimse sağ kalmayacaktı.</p>

  <p>1899 yılının ilk günü kesinlikle dehşet vericiydi. Bir gece önce ve o gün boyunca öyle çok kar yağdı ki, evler birinci katlarına kadar karla dolma tehlikesi ile karşı karşıya kaldılar. Klondike River'ın sağ kıyısındaki bazı evlerin sadece çatılan gözüküyordu. Pompei ya da Herculanum'un Vezüv'ün külleri altında kaybolması gibi, kent de az kalsın bu tipinin beyaz örtüsü altında yok olacaktı. Eğer fırtınayı sıfırın altında kırk elli derecelik soğuklar takip ederse, kar tabakası sertleşecek ve bütün nüfusu ölmüş olan kent ancak Nisan ya da Mayıs ayında karlar erimeye başladıktan sonra tekrar gözükecekti.</p>

  <p>2 Ocak'ta hava durumunda ani bir değişiklik oldu. Rüzgârın etkisiyle termometre hızla sıfır dereceye kadar yükseldi. Don tehlikesi tamamen ortadan kalkmıştı. Birkaç saat içinde karlar eridi; buna inanabilmek için ancak görmek gerekirdi. Fakat ardından büyük hasar veren bir su baskını geldi. Sokaklarda seller akıyordu ve buzlu yüzeylerin üzerinden önüne gelen her şeyi sürükleyen akıntı, büyük bir gürültüyle Yukon ve Klondike River'a yöneliyordu. Dawson-City'nin etrafındaki tepelerden çığ iniyordu. Her tarafı sel basmıştı. Forty Miles Creek kabarmış, aşağıdaki madenleri doldurmuştu. Bu da yeni bir felaketti ve eğer Ben Raddle 129'a tekrar kavuşma umudu taşıyorsa bile, bundan tamamen vazgeçmek zorundaydı.</p>

  <p>Sokaklar yürünür hale gelir gelmez, ustabaşı ve Neluto Northern Hotel'e geldiler; onlar iki kuzeni, kuzenler de onları çok merak etmişlerdi.</p>

  <p>Ardından Summy Skim ile Ben Raddle, Rahibe Marthe ve Rahibe Madeleine'in onları heyecanla karşıladıkları hastaneye gittiler. Doktor Pilcox her zamanki neşesinden hiçbir şey kaybetmemişti.</p>

  <p>“Eee,” diye sordu ona Summy Skim, “hâlâ ülkenizden memnun musunuz?”</p>

  <p>“Hem de nasıl Bay Skim,” diye cevap verdi doktor. “Çok şaşırtıcı bir yer şu Klondike, çok şaşırtıcı! Karlar altında yok olmak üzereyken bunun da üstesinden geldi ve daha iyisi de olamazdı! Daha önce hiç bu kadar çok kar yağmamıştır! İşte bütün bunlar yolculuğunuzdan geriye kalacak anılardır Bay Skim.”</p>

  <p>“Kesinlikle öyle, doktor!”</p>

  <p>“Örneğin karlar erimeden şiddetli soğuklar olsaydı, hepimiz mumya olurduk! Yeni ve eski dünyadaki gazeteler için ne de güzel bir haber!” “Siz bütün bunları böyle mi değerlendiriyorsunuz, doktor?”</p>

  <p>“Evet Bay Skim, zaten böyle değerlendirmek gerekir! Bu bir felsefe.”</p>

  <p>“Evet,” diye açıkladı Summy Skim, “sıfırın altında elli derecede felsefe!”</p>

  <p>Kent bir süre sonra normal manzarasına ve yaşantısına kavuştu, fakat sonraki günler boyunca salgınlar sırasında ölmüş ve gömülememiş o kadar çok kişi Dawson-City mezarlığına gömüldü ki!</p>

  <p>Yine de Ocak ayında Klondike soğuklarının bitmesi için hâlâ çok zaman vardı. Sonraki on beş gün çok soğuk geçti. Fakat bazı önlemler almak şartıyla ulaşım yapılabiliyordu. Sıcaklık sıfırın altında elli dereceye kadar düştü, ama bu durum Summy Skim ile Neluto'nun ava çıkmalarını engelleyemedi.</p>

  <p>Ben Raddle, doktor, rahibeler onu kentten uzaklaşmamaya ikna edemediler. Günler kumar heyecanı ya da gazino eğlenceleriyle ilgilenmeyen Summy Skim'e o kadar uzun geliyordu ki... Ve fazla baskı yaptıkları bir gün çok ciddi bir tavırla cevap verdi:</p>

  <p>“Pekâlâ, avlanmayacağım, size yemin ediyorum, fakat bir tek şartla...”</p>

  <p>“Nedir?” diye sordu Doktor Pilcox.</p>

  <p>“Barutun ateş almayacağı kadar havanın soğuması şartıyla!”</p>

  <p>O ay daha iyi hava şartları altında geçti, daha az tipi oldu, artık pek şiddetli de değildiler. Klondike'lıları asıl kötü etkileyen ise havanın soğuması oldu. Hava durgun olduğunda soğuklar da daha katlandırdı, fakat kutbu aşarak kuzeyden esen rüzgârda insanın yüzü kesiliyor, nefesi buz tutuyordu ve odada kalmak çok daha iyiydi.</p>

  <p>Ben Raddle ile Lorique otelde sık sık görüşüyorlardı, birbirlerini ziyaret etmedikleri gün olmuyordu. Summy Skim Neluto ile birlikte avdan döndüğünde çoğunlukla onları yan yana buluyordu. Konuşmalar dönüp dolaşıp Forty Miles Creek'in sahne olduğu felakete geliyordu ki bu da doğaldı. Fakat oradaki altın yataklarının bir daha işletilemeyeceğini düşünerek umutsuzluğa kapılıyorlardı.</p>

  <p>Summy Skim, kuzeni ve ustabaşının başka bir şeylerden konuşup konuşmadıklarını merak ediyordu. Kafası bu konuyla oldukça meşgûldü.</p>

  <p>“Acaba neden bahsediyorlar?” diye kendi kendine soruyordu. “Acaba Ben'e bunlar yetmedi mi?... Buralardan sıkılmadı mı?... Başka bir maden ocağında servet aramayı istiyor mu?... Lorique'in peşinden gidecek mi?... Gelecek mevsim de maden işletmek isteyecek mi?... Ah, hayır, asla! İzci bizi Skagway'e götürmek üzere gelir gelmez, onu geri dönmeye ikna etmek için her şeyi yaparım, güç bile kullanırım!... Eğer Mayıs ayında hâlâ bu berbat yerde kalmış olursam, Pilcox iki ayağımı birden kesmiş demektir, yine de yerlerde sürünerek bile olsa yola koyulurum!...”</p>

  <p>Jacques Laurier'nin Ben Raddle'a verdiği sırrı, Summy Skim hâlâ bilmiyordu. Fakat Summy Skim'in bilmediği şeyi ustabaşı biliyordu. Zaten</p>

  <p>Forty Miles Creek felaketinden beri ustabaşı yeni bir maden için mühendisi sürekli kışkırtıyordu. Madem ki Klondike'a gelmek için bu kadar uğraşmıştı, neden başka bir maden almaya çalışmasındı?... Bonanza'daki, Eldorado'daki madenler hâlâ çok kârlıydı... Daha yukarılara çıkarak 129 kadar değerli başka maden ocakları da bulunabilirdi... Dome taraflarında, madencilerin hâlâ gitmedikleri koca bir altın havzası uzanıyordu... Maden ocakları, onları ilk işletenlerin olacaktı... Ustabaşı işçi bulma işini üstleniyordu; hem zaten nehir madenlerinden başka, çoğunlukla daha da verimli olan dağ madenleri yok muydu?...</p>

  <p>Herkesin tahmin edebileceği gibi, mühendis bu konuşmalara büyük bir merakla kulak kabartıyordu ve Lorique'e de Golden Mount sırrını işte böyle açıkladı.</p>

  <p>Bu açıklamanın ustabaşı üzerindeki etkisi, olması gerektiği gibiydi. Bu keşfin ne değerinden, ne de gerçekliğinden bir an bile şüphe etmedi... Bir maden, bir madenden de fazlası, içinde milyonlarca külçe saklayan koca bir dağ... Hâzinesini kendiliğinden sunan bir volkan... Altını toplama zahmetine katlanmak gerekecekti yalnızca... Bu fırsatı kaçırmamalıydılar... Böyle bir madenin kârını başka kimseye bırakmamalıydılar. Altın arayıcıları Klondike'ın kuzeyine gelmeye çoktan başlamışlardı...</p>

  <p>Jacques Laurier'den sonra, Amerikalılar ve Kanadalılar Mackenzie ve kollarına doğru tırmanacaklardı... Dağa varacaklardı... Yukon'un kollarından iki yılda elde edilen altını toplamak için birkaç hafta yeterdi!... Hayır! Kaybedecek zaman yoktu. Üç aydan önce kuzey yolları kullanılır hale gelecekti, bu yollardan ilk geçecek gözüpek insanları, daha doğrusu uyanıkları orada neler bekliyordu!</p>

  <p>Ben Raddle ve ustabaşı, Fransız'ın çizdiği krokiyi inceleyerek saatler geçiriyorlardı. Klondike haritası üzerindeki yerini belirlemişlerdi. Enlem ve boylamı yardımıyla, Dawson-City'ye uzaklığını hesaplamışlardı ve bu mesafe iki yüz seksen mili, yani yüz yirmi beş fersahı aşmıyordu...</p>

  <p>“Bay Raddle, iyi bir araba ve koşum hayvanlarıyla on gün içinde Mackenzie'nin ağzına kadar çıkılabilir,” diye tekrarlıyordu Lorique “Mayıs ayının ikinci haftasından itibaren hem de...”</p>

  <p>Ustabaşı, mühendisi bunun için zorlarken, Summy Skim de kendi kendine şunları soruyordu:</p>

  <p>“Acaba bu ikisi neler çeviriyor?”</p>

  <p>Her ne kadar olanlardan haberi olmasa da, bu sık görüşmelerin nedeninin yeni bir keşif yolculuğuyla ilgili olduğundan şüpheleniyordu ve buna karşı çıkmak için elinden gelen her şeyi yapmakta kararlıydı. Eğer Ben Raddle depremde yaralanmamış olsaydı, üç ay önce Montreal'e geri dönmüş olacaklardı... Geri dönüş kararlaştırılmıştı; geçen yılın Eylül ayında gerçekleştirilmediğine göre, en azından bu yılın Mayıs ayında yola çıkmalıydılar.</p>

  <p>Mart ayı, şiddetli soğuklarla geldi, iki gün boyunca sıcaklık sıfırın altında altmış derece oldu. Summy Skim, Vancouver'dan aldığı termometreyi kuzenine göstererek, “eğer böyle devam ederse” aletin derecelerinin yetmeyeceğini söyledi.</p>

  <p>Ben Raddle önce cevap vermedi, sonra da şöyle dedi:</p>

  <p>“Çok sert bir soğuk, fakat rüzgâr olmadığı için, benim tahmin ettiğimden daha kolay katlanılıyor.”</p>

  <p>“Evet! Ben, evet... aslında hava oldukça da sağlıklı... mikropları öldürdüğünü düşünmek isterdim...”</p>

  <p>“Buralarda yaşayanların söylediklerine göre şunu da eklemek gerekir ki,” dedi Ben Raddle, “soğuklar devam etmeyecekmiş gibi gözüküyor... Hatta, Lorique'in dediğine bakılırsa, kış mevsimi bu yıl fazla uzun olmayacakmış, çalışmalara Mayıs ayının hemen başında başlanabilecekmiş.” “Çalışmalar... Bizi hiç ilgilendirmez,” dedi.</p>

  <p>Summy Skim, “yola erken çıkmak için kışın erken bitmesinden yararlanabiliriz... O zaman İzci de gelmiş olur...”</p>

  <p>“Yine de,” dedi itiraf zamanının geldiğini sanan mühendis, “belki de yola çıkmadan önce 129'a bir ziyarette bulunmak gerekir.”</p>

  <p>“129 denizin dibine batmış eski bir gemi iskeleti gibi, Ben, artık onunla ilgilenmeye hiç gerek yok.”</p>

  <p>“Fakat orada milyonlar gitti.”</p>

  <p>“Milyonlar hakkında hiçbir şey bilmiyorum Ben, tek bildiğim kayboldukları, tamamen kayboldukları... Bu tartışılamayacak bir şey. Bu yüzden sana sadece kötü anılan hatırlatacak olan Forty Miles Creek'i bir daha görmenin hiçbir anlamı yok.”</p>

  <p>“İyileştim, artık çok iyiyim, Summy.”</p>

  <p>“Belki de sandığın kadar iyileşmemişsindir, bence hâlâ biraz ateşin var... hani şu ünlü ateş... biliyorsun, altın ateşi; eğer önlem almazsan, ateşin tekrar yükselebilir.”</p>

  <p>Ben Raddle kuzenine baktı, ardından başını çevirdi, sonra ne yapmak istediğini bilen bir adam gibi konuştu:</p>

  <p>“Dinle beni Summy ve daha ilk sözlerimde sinirlenme...”</p>

  <p>“Tam tersine sinirleneceğim,” diye haykırdı</p>

  <p>Summy Skim, “beni hiçbir şey tutamaz... eğer bir proje ima ediyorsan, ya da geri dönüşün gecikeceğini...”</p>

  <p>“Dinle dedim sana, bilmen gereken bir sır var.”</p>

  <p>“Bir sır mı... kiminle ilgili?”</p>

  <p>“Senin yan yarıya ölü bir halde bulduğun ve Dawson-City'ye getirdiğin Fransız'la ilgili.” “Jacques Laurier sana bir sır mı verdi Ben?” “Evet Summy.”</p>

  <p>“Ve sen de bunu bana söylemedin, öyle mi?” “Hayır... çünkü üzerinde düşünmeye değecek bir projeydi.”</p>

  <p>“Önce sırrı öğrenelim bakalım, sonra da şu ‘proje'den bahsedersin.” Summy Skim bu konuda mücadele etmek zorunda kalacağını çok iyi biliyordu.</p>

  <p>O zaman Ben Raddle, Jacques Laurier'nin Mackenzie'nin ağzı ile Kuzey Buz Denizi kıyılarının yakınında, yerini tam olarak belirlediği, Golden Mount adındaki bir dağın varlığından bahsetti. Summy Skim krokiye göz attı, ardından mühendisin üzerinde dağı işaretlediği haritaya baktı. Dawson-City ile arasındaki mesafe, kuzey-kuzeydoğu yönünde, yaklaşık yüzotuzaltıncı meridyenin üzerindeydi. Sonra dağın bir volkan olduğunu öğrendi.... Kraterinde altınlı kuvars kütleleri, derinliklerinde binlerce külçe altın bulunan bir volkan...</p>

  <p>“Sen de şu ‘Binbir Gece' volkanının varlığına inanıyorsun, öyle mi?” diye sordu Summy Skim oldukça alaycı bir ses tonuyla.</p>

  <p>“Binbir gece diyebiliriz Summy, ama binbir milyon da diyebiliriz.” Ben Raddle, bu konuda tartışmak istemiyordu.</p>

  <p>“Pekâlâ,” diye devam etti Summy Skim, “tamam, böyle bir volkan var... Fakat bunun bizimle ilgisi nedir?”</p>

  <p>“Ne demek bizimle ilgisi ne?” diye devam etti daha da heyecanlanan Ben Raddle. “Nasıl olur da böyle bir sırdan haberdarken bundan yararlanmayız? Bunu nasıl başkalarına bırakırız?”</p>

  <p>Soğukkanlılığını korumaya çalışan Summy Skim sakinleşerek, şunu demekle yetindi:</p>

  <p>“Demek ki Jacques Laurier'nin sırrından faydalanmak istiyorsun, öyle mi?”</p>

  <p>“Tereddüt etmeye ne gerek var Summy?” “Fakat onu yolculuğundan geri dönerken yolda bulduk, açlık ve yorgunluktan ölmek üzereydi!”</p>

  <p>“Çünkü kış bastırmıştı.”</p>

  <p>“Fakat bu dağa varmak için kuzeye doğru yaklaşık yüz fersah gitmek gerekir.”</p>

  <p>“Evet tam olarak yüz fersah.”</p>

  <p>“Fakat Montreal'e hareketimiz Mayıs ayının ilk günleri olarak kararlaştırılmıştı.”</p>

  <p>“Ne yapalım! Birkaç ay gecikecek, hepsi bu.” “Fakat o zaman yola çıkmak için çok geç kalmış oluruz.”</p>

  <p>“Eğer geç kalırsak, Dawson-City'de bir kış daha geçiririz.”</p>

  <p>“Asla!” Summy Skim o kadar kararlı bir ses tonuyla haykırdı ki, Ben Raddle bu ilginç konuşmayı kesmek zorunda kaldı.</p>

  <p>Zaten ileride bu konuşmaya kaldığı yerden devam etmeyi düşünüyordu ve kuzeninin bütün karşı çıkmalarına rağmen bunu yaptı. Tahmin edileceği gibi öne sürecek fikir sıkıntısı çekmiyordu; ustabaşı da en az onun kadar kararlıydı. Bu yolculuk karların erimesinden sonra rahatlıkla yapılabilirdi... iki ay içinde Golden Mount'a varabilir, birkaç milyon daha zenginleşir ve Dawson-City'ye geri dönebilirlerdi... Hâlâ Montreal'e doğru yola çıkmak için vakitleri kalırdı ve en azından bu Klondike gezisinin masraflarını çıkartmış olurlardı...</p>

  <p>Ardından Ben Raddle son bir neden daha gösterdi. Jacques Laurier bu sırrı sadece Ben Raddle'ın yararlanması için vermemişti. Fransız'ın Avrupa'da bıraktığı, çok sevdiği bir de annesi vardı... uğrunda bir servet yapmaya çabaladığı zavallı bir kadın... Eğer oğlunun son isteği gerçekleşirse, yaşlılık günlerini daha rahat geçirecekti.</p>

  <p>Summy Skim sözünü kesmeden Ben Raddle'ı dinliyor, bir yandan da kendi kendine, kuzeninin mi yoksa kendisinin mi deli olduğunu soruyordu -akıl almaz şeyler söylediği için Ben deliydi ve bütün bunları dinlediği için de kendisi! Kuzeni sözlerini bitirdiğinde, ne düşündüğünü sordu:</p>

  <p>“O zavallı Fransız'ı kurtardığım ve sırrını mezara götürmesine engel olduğum için pişmanım! dedi artık kendini tutamayan Summy Skim.</p>

  <p>Doğal olarak iki kuzen arasında ustabaşının de katıldığı pek çok tartışma geçti. Golden Mount'a gitmeye o da hevesliydi. Summy Skim, kendisine verilmiş sözleri hatırlatarak, Jacques Laurier'nin iddiasının hiçbir temelinin olmadığını söyleyerek boşu boşuna kendini savunmaya çalıştı... Hayır! Bilinmezliklerin ortasına atılarak başa çıkmak zorunda kalacakları tehlikeler bir kenara, yeni bir hayal kırıklığı olacaktı bu. Forty Miles Creek felaketi ve 129'un yok olmasının ardından hava düzelir düzelmez yapılacak tek şey Klondike'tan kaçmaktı ve madem ki yaz erken gelecekti, bu berbat yerden kurtulmak için fırsattan yararlanabilirlerdi.</p>

  <p>Fakat Ben Raddle kararlıydı. Summy Skim kuzeninin, bu macerayı sonuna kadar götürme kararında olduğunu anladı. Onu geri döndürmeyi başaramayacaktı..: Bu sefer onu tek başına mı bırakacaktı?... Montreal'e onsuz geri dönecek miydi? Ama o zaman da endişe ve korkularla nasıl yaşayacaktı?...</p>

  <p>Doğal olarak Doktor Pilcox bu bitip tükenmek bilmeyen tartışmalardan haberdar edildi. Bilmediği tek şey, bunun Altın Volkanı ile ilgili olduğuydu. En azından Jacques Laurier'nin ölüm anında Ben Raddle'a, önemli bir keşfin sırrını verdiğini, Dominion'un kuzeyinde bulunan inanılmaz zenginlikte bir altın yatağından bahsettiğini biliyordu.</p>

  <p>Summy Skim bir gün ona, kuzeninin kutuplarda macera peşinde koşmasına engel olacağını söylediğinde:</p>

  <p>“Hayır, ona engel olamazsınız,” diye cevap verdi Doktor Pilcox.</p>

  <p>“Her ne olursa olsun, ona katılmayacağım.”</p>

  <p>“Katılacaksınız sevgili Skim. Kendinize rağmen Montreal'den Dawson-City'ye geldiniz ve yine kendinize rağmen Dawson-City'den Klondike'ın içlerine ve eğer Ben Raddle isterse Kuzey Kutbu'na kadar gideceksiniz!”</p>

  <p>Belki de böyle konuşmakta haklıydı!</p>
</body>
</html>
