<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>FOOT-BALL'IN GÜVERTESİNDE</h3>

  <p>Buharlı gemi Foot-Ball on iki bin tonilatoluktu ve eğer bir o kadar yolcusu olamıyorsa, bunun nedeni denizcilik müfettişinin daha fazla yolcunun binmesine izin vermemesiydi. Zaten şimdiden, geminin gövdesinde üzeri çizili sıfır ile boyanmış olan su kesimi çizgisi normal seviyesinin altındaydı. Yirmi dört saatte iskeledeki vinçler güverteye ağır malzemeleri yerleştirmişti, yüz kadar sığır, at ve eşek, kırk kadar rengeyiği, buzların bulunduğu bölgelerde kızakları çekecek olan yüzlerce köpek...</p>

  <p>Bu arada şunu da belirtmek gerekir ki, köpekler Saint-Bernard ve eskimo ırkındandı. Köpeklerin büyük bir kısmı Kanada kentlerinin pazarlarından satın alınmıştı; Montreal ile Vancouver arasında trenle ulaşımın maliyeti, Vancouver ile Skagway arası ile aynı yani 45 franktı, taşıma maliyetleri bile eklenince köpekleri oradan almaktan daha ucuza geliyordu.</p>

  <p>Foot-Ball'un yolcularına gelince, her ulustan insan vardı; İngilizler, Kanadalılar, Fransızlar, Norveçliler, İsveçliler, Almanlar, Avustralyalılar, Kuzey ve Güney Amerikalılar, bazıları aileleriyle, bazıları yalnız gelmişlerdi. Anlaşıldığı kadarıyla kamaralar birinci ve ikinci sınıf diye ayrılabilseydi, kimse güvertedeki izdihama katlanmak zorunda kalmazdı. Daha şimdiden, kamaralardaki asma yatakların sayısı ikiye katlanmıştı, iki yerine dört asma yatak konulmuştu. İki güverte arasına gelince, aralarına hamaklar gerilen direkleriyle bir yatakhaneye benzemişti. Güvertede dolaşmak zordu ve güverte köşkü ve küpeşte boyunca birçok zavallı üst üste yığılmıştı, çünkü bir kamaranın fiyatı otuz beş dolardı. Gerçekten de, fırtınaların soğuğuna karşı korunulabildiği sürece, yolcular durumun üstesinden gelebilirlerdi ve adaların yakınlarından geçeceklerinden Vancouver ile Skagway arasında deniz genellikle sakin olurdu.</p>

  <p>Ben Raddle kıç tarafındaki kamaralardan bir tanesinde önceden iki yer ayırtabilmişti. Kamarada üçüncü bir yer daha vardı; Klondike River'ın kollarından biri olan Bonanza üstünde bir madene sahip, Boy en adında bir Norveçli'ye aitti. Boyen, hem huzurlu ve sakin, hem de tedbirli ve cesur bir adamdı, Avdrec'lerin ve Nansen'lerin geldiği İskandinav ırkındandı. Christiania kökenliydi, kışın ana vatanını tekrar gördükten sonra, Dawson-City'ye geri dönüyordu. Kısaca pek rahatsız edici, pek konuşkan olmayan bir yol arkadaşıydı ve Summy Skim birkaç nezaket sözü dışında onunla hiç konuşamadı.</p>

  <p>İki kuzenin, yolculuk boyunca Teksaslı'nın kamarasını paylaşmak zorunda olmamaları mutluluk vericiydi. Hunter ve arkadaşı, iki kişi olsalar da dört kişilik yeri tutmuşlardı. Hatta güvertede yer bulamayan yolcular, iki boş yeri kendilerine vermeleri için bu kaba adamlara boşuna yalvarmışlardı. İsteklerine karşılık çok kaba bir yanıt almışlardı.</p>

  <p>Görüldüğü gibi, Hunter ve Malone -diğerinin adı buydu- fiyatla ilgilenmiyorlardı. Madenlerinin işletmesinden çok kazanıyor olsalar da bütün paralarını harcamaya hazırdılar; Dawson-City'nin karanlık işlerin döndüğü ortamında sayısı gitgide artan batakhanelere alışkın birer kumarbaz ve sefihtiler. Foot-Ball'da bir (...) salonu ve bir poker salonu bulunduğuna göre, büyük ihtimalle orada uzun saatler geçireceklerdi. Yolcuların çoğu onlarla birlikte olmak istemiyordu ve onlar da kimseyle samimiyet kurma çabasında değildiler.</p>

  <p>Sabahın altısından itibaren, limandan ve Vancouver Körfezi'nden çıktıktan sonra Foot-Ball adanın kuzey ucuna ulaşacak kanala yöneldi. Bu noktadan sonra, çoğunlukla Kraliçe-Charlotte ve Prince-of-Wales adalarının korumasında olarak, Amerikan kıyıları boyunca yukarı doğru çıkılacak kısa bir mesafe kalıyordu.</p>

  <p>Zaten kıç tarafındaki yolcuların kendilerine ayrılmış olan kıç güverteyi terk etmemeleri gerekiyordu. Güverte, ortada serbestçe gezinmesine izin verilemeyecek hayvanları, sığır, at, eşek, rengeyiği barındıran barakalarla doluydu. Fakat köpekler için aynı şey geçerli değildi, onlar havlayarak ve hırlayarak ikinci sınıf yolcularının, yüzlerinden sefalet okunan genç erkeklerin, bitkin kadınların ve huzursuz çocukların arasında dolanıyorlardı. Bu insanlar kendi hesaplarına maden işletmek için değil, ücret pazarlıklarına girdikleri sendikalara kol emeklerini satmak için geliyorlardı.</p>

  <p>“Her ne olursa olsun,” dedi Summy Skim, “bunu sen istedin Ben ve bu sefer Eldorado'ya doğru yoldayız. Madem ki bu yolculuğu yapmak gerekti, buraya kadar gördüklerim de, bundan sonra göreceklerim de merak uyandırıyor. Bana pek de makbul gözükmeyen bu altın arayıcıları topluluğunu tanımaya çalışacağım!...”</p>

  <p>“Başka türlü olması da çok zordu, sevgili Summy”, diye cevap verdi Ben Raddle, “onları olduğu gibi kabul etmek lazım...”</p>

  <p>“Onlardan biri olmamak şartıyla Ben; biz onlardan değiliz, ne sen, ne de ben, onlardan olamayacağız! Sen bir beyefendisin, ben de bir beyefendiyim, bize bir maden miras kaldı, külçelerle dolu olduğuna da inanmak isterim, fakat en küçük parselini bile elimizde tutmayacağız...”</p>

  <p>“Tamam”, diye cevap verdi Ben Raddle belli belirsiz bir omuz hareketiyle ki bu da Summy Skim'e hiç güven vermedi.</p>

  <p>Diğeri devam etti:</p>

  <p>“Her ne kadar bu yolculuğu yapmadan madeni satmak daha kolay olsa da, Josias Dayı'mızın madenini satmak için Klondike'a gidiyoruz... Yüce Tanrım! Şu serüvenciler yığınının duygularını, ihtiraslarını, arzularını paylaşma düşüncesi bile...”</p>

  <p>“Sakin ol Summy,” dedi Ben Raddle, “bana <i>auri sacra fames</i>'i<a href="../Text/DiPNOTLAR.xhtml#a6" id="k6"><sup>[→]</sup></a> mi okuyacaksın...”</p>

  <p>“Haksız yere değil Ben,” diye devam etti Summy Skim. “Evet, benim nefret ettiğim bu tiksindirici altın açlığı, bunca sefalete meydan okuyabilmeyi sağlayan zenginlik tutkusu! Bu çalışma değil, bir kumar! Büyük ikramiyeye, en iri külçeye doğru bir yarış! Akıl almaz yerlere doğru buharlı geminin güvertesinde yol almak yerine Green Valley'nin güzellikleri içinde yazı geçirmek için Montreal'de hazırlıklar yapıyor olacağım aklıma</p>

  <p>“Yakınmayacağına söz vermiştin Summy...”</p>

  <p>“Bitti Ben, bu sondu, artık şeyi düşünmeyeceğim...”</p>

  <p>“Dawson-City'ye varmayı mı?” diye sordu alaycı bir tavırla Ben Raddle.</p>

  <p>“Oradan geri dönmeyi Ben, geri dönmeyi!” diye cevap verdi dürüst bir biçimde Summy Skim.</p>

  <p>Foot-Ball, Kraliçe-Charlotte Boğazı'na doğru hızını hiç arttırmadan ilerlediği için yolcuları deniz tutmadı. Yalpalayışı hissedilmiyordu bile. Fakat gemi Vancouver Adası'nın ucunu geçtiğinde, açıktan gelen büyük dalgalara maruz kaldı.</p>

  <p>Kraliçe-Charlotte Adası'nın hizasına kadar bu şartlar altında katedecekleri en uzun mesafe buydu, yani yaklaşık (...) mil. Bu ada ve Prince-of-Wales Ada'sı arasında, Dixon Entrance'ı geçerken yine açık denizde gideceklerdi, ama yalnızca (...) millik bir yoldu bu. Ardından Skagway limanına kadar karanın koruması altında ilerleyeceklerdi.</p>

  <p>Plava soğuktu, rüzgâr şiddetliydi, gökyüzü batıdan esen rüzgârların getirdiği bulutlarla doluydu. Oldukça büyük dalgalar İngiliz Kolombiyası kıyılarını dövüyordu. Yağmur ve karın birbirine karıştığı şiddetli bir yağış vardı. Ne iki güverte arasında, ne de kıç güvertede kendilerine bir sığınak bulabilen göçmenlerin ne kadar zahmet çektiği tahmin edilebilirdi. Çoğu deniz tutmasından bitkin düşmüştü, çünkü yalpalara öne arkaya sallanmalar eklenmişti ve tutunmadan baştan kıça yürümek imkânsızdı. Hayvanlar da daha iyi durumda değildiler ve fırtınanın ıslıklarının arasında böğürmeler, kişnemeler ve anırmalardan oluşan hayal bile edilemeyecek korkunç bir konser işitiliyordu. Güverte köşkü boyunca ne kapatılabilen, ne de tasma ile zaptedilebilen köpekler koşuyor, yuvarlanıyordu. Çıldırmış durumdaki bu hayvanlardan bir kısmı kendilerini yolcuların üstüne atıyor, boyunlarına saldırıyor, onları ısırmaya çalışıyorlardı. Hatta baş tayfa birkaçını tabancayla vurmak zorunda kaldı. Ve bütün bunlar, kaptanın ve gemi subaylarının bastırmakta çok zorluk çektikleri büyük bir karmaşaya neden oldu.</p>

  <p>Kararlı bir gözlemci olarak Summy Skim kötü havayla başa çıkıyor ve yalnızca dinlenme saatinde kamarasına geri dönüyordu.</p>

  <p>Bu arada ne kuzeni, ne de kendisi deniz tutmasından rahatsızlandılar; güvertede olup bitenlerden etkilenmiş gibi gözükmeyen soğukkanlı kamara arkadaşları Norveçli Boyen kadar rahatsız oldular ancak.</p>

  <p>Teksaslı Hunter ve arkadaşı Malone için de aynı şey geçerliydi. İlk günden itibaren etraflarına bir grup kumarbaz toplamayı başardılar ve bir masanın çevresinde, ellerinde Brüksel biralarıyla gece gündüz bağırıp çağırıp her türlü barbarlıklarını gösterdiler.</p>

  <p>Son Montreal treninin Vancouver'a getirdiği hanım yolcular arasında ikisi Summy Skim'in dikkatini çekmişti.</p>

  <p>Yola çıkıştan önceki gün Vancouver'a gelmiş olan rahibelerdi bunlar, Foot-Ball'daki yerleri de önceden ayırtılmıştı. Doğuştan Fransız Kanadalıydılar, biri otuz iki, öbürü de yirmi yaşındaydı, Dawson-City hastanesinde personelin arttırılmasını isteyen başrahibenin talebi üzerine oraya gönderilen Misericorde rahibeleriydiler.</p>

  <p>Montreal'deki manastırlarından aldıkları emir üzerine hemen ve büyük ihtimalle hiç itiraz ve tereddüt etmeden yola çıkmış olan bu rahibeleri gören Summy Skim duygulanmaktan kendini alamadı. Önlerinde nasıl da tehlikeli bir yolculuk vardı; her türden, her kökenden nasıl da aşağılık bir serüvenciler dünyasına girmişlerdi! Bu uzun yolculuk boyunca ne acılara katlanacaklardı, Klondike'ta onları nasıl bir sefalet bekliyordu; belki de oradan hiç dönemeyeceklerdi!.. Fakat merhamet duygusu onlara dayanma gücü veriyor, fedakârlık başlarını döndürüyordu. Görevleri zavallılara yardım etmekti ve bundan geri durmayacaklardı.</p>

  <p>Daha şimdiden, onları uzaklara götüren bu geminin güvertesinde, hiç ayırım gözetmeden, kadınların ve çocukların acılarını yatıştırmaya çalışıyorlar ve onları rahatlatmak için bazı şeylerden kendilerini mahrum ediyorlardı.</p>

  <p>Gemi ancak dördüncü günde Prenses-Charlotte Adası'nın korumasına girebildi. Açık deniz dalgalarına karşı korumalı olarak daha iyi şartlar altında ilerlemeye başladı. Kıyıda, Norveç'tekilere benzeyen fiyordlar peş peşe sıralanıyordu, bunlar Summy Skim ve Ben Raddle'ın kamara arkadaşlarında kendi ülkesiyle ilgili sayısız hatıra canlandırmış olmalıydı. Fiyordların etrafında, çoğunlukla ağaçlarla kaplı, aralarında köyler olmasa da balıkçı kulübeleri bulunan ya da avcılık ve balıkçılıkla geçinen tek tük yerli kulübelerine rastlanan yüksek falezler yükseliyordu. Foot-Ball geçerken kolayca alıcı buldukları mallarını satmak için geliyorlardı.</p>

  <p>Eğer falezlerin arkasında, oldukça uzak bir mesafede, Prenses-Charlotte Adası taraflarında, karlarla kaplı dağ zirveleri gözükmeseydi, bakışlar uçsuz bucaksız ovalar ya da kırağı ile bembeyaz olmuş sık ormanlar arasında kaybolurdu. Yer yer, uygun rüzgârı bekleyen balıkçı teknelerinin çekilmiş olduğu küçük koylarda birkaç yerleşim görünüyordu.</p>

  <p>Prenses-Charlotte Adası'nın kuzey ucunu geçtikten sonra, Foot-Ball kuzeyini Prince-of-Wales Adası'nın kapattığı Dixon Entrance'ı geçerken tekrar açık denize çıktı. Bu geçiş yirmi dört saat sürdü; fakat kuzeybatıdan, karadan esen rüzgâr nedeniyle gemi daha az şiddetle yalpaladı. Zaten Prince-of-Wales Adası'ndan itibaren Skagway limanına varana kadar geminin etrafı adacıklar ve Sitka Yarımadası'yla çevrelenmiş olacaktı. Denizci diliyle, sefer akıcı olacaktı.</p>

  <p>Prince-of-Wales ismi, kuzeyde son noktaları bir adalar sürüsü arasında kaybolup giden, oldukça karmaşık birtakımadanın tamamı için kullanılıyordu. Ana adanın başkenti, batı kıyısında kurulmuş Shakan limanıydı, gemiler burada açıktaki fırtınalara karşı korunuyordu.</p>

  <p>Rusların Yeni-Arkhangel kalesini kurdukları Baranof Adası'nda, bütün Alaska eyaletinin de başkenti olan Sitka bulunuyordu. Alaska Rus Çarlığı tarafından Birleşik Devletler'e bırakıldığında, Sitka Dominion'a ya da İngiliz Kolombiyası'na geçmedi ve 1867 antlaşmasından sonra Amerikalılara ait oldu.</p>

  <p>Foot-Ball'un geçtiği ilk Kanada limanı, İngiliz Kolombiya'sı kıyılarında, Dixon Entrance'ın sonundaki Port-Simpson'du; ama gemi ne Port-Simpson'a ne de Prince-of-Wales Adaları'nın en güneyindeki Jackson limanına uğradı.</p>

  <p>Bunun dışında, her ne kadar 149. paralel Vancouver'ın biraz üzerindeki iki toprağın sınırını oluşturuyorsa da, Alaska ile Dominion'u birbirinden ayıran ve kuzeydeki altın yataklarından geçen boylamın kesin olarak belirlenmesi gerekiyordu. Uzak ya da yakın bir gelecekte, Büyük Britanya bayrağı ile elli bir yıldızlı Amerika Birleşik Devletleri bayrağı arasında bir anlaşmazlık konusu olup olmayacağını kim bilebilir ki?...</p>

  <p>24 Nisan sabahı Foot-Ball, Stikeen'in ağzındaki Wrangel limanında mola verdi. O sıralarda kent, aşağı yukarı elli haneden ve çalışır durumdaki birkaç bıçkı fabrikasından, bir otel, bir gazino ve mevsiminde pek de boş kalmayan kumarhanelerden oluşuyordu.</p>

  <p>Klondike'a, Skagway'in ilerisideki gölleri takip ederek değil de, Telegraph Creek yolundan varmak isteyen madenciler Wrangel'de indiler. Fakat bu güzergâh daha az masraflı olmasına rağmen en zor şartlarda aşılması gereken dört yüz otuz kilometreyi buluyordu. Nitekim, İngiliz Kolombiyası'nın kuzeyindeki sonu gelmez ovalarda yorgunluklara ve tehlikelere göğüs germeye karar vermiş elli kadar göçmen gemiyi terk etti.</p>

  <p>Wrangel'den itibaren geçitler daha daraldı, kıvrımlar daha zorlaştı, buharlı gemi gerçek bir adacıklar labirentinde ilerlemeye başladı. Bir Hollandalı kendisini Zeeland labirentlerinin ortasında sanabilirdi, fakat kutuplardan gelen buzlu rüzgârların etrafında ıslıklar çaldığını, takımadaların hâlâ karlara gömülü olduğunu görünce, kıyıdaki falezlerin tepelerinden fiyortlara çığların homurdanarak düştüğünü duyunca, hemen acı gerçekleri hatırlardı. Bir Rus daha az yanılsamaya kapılırdı çünkü Sen-Petersburg ile aynı paraleldeydi.</p>

  <p>Fort Simpson'un yakınlarındaki Mary's Island'da, Foot-Ball son Amerikan sınır karakolunu geçti. Wrangel'de gemi Kanada sularına varmıştı ve her ne kadar daha önce bir grup yolcunun karaya çıktıklarını söylediysek de, kızak yollarının hâlâ kullanılamaz durumda olduğundan haberleri yok değildi.</p>

  <p>Gemiye gelince, girinti çıkıntısı daha da artan karayı takip ederek gitgide daralan geçitlerden Skagway'e doğru tırmandı. Taker Nehri'nin ağzından sonra Juneau'da birkaç saat mola verdi.</p>

  <p>Burası önce kasaba, sonra da kent haline dönüşme aşamasında olan bir köydü.</p>

  <p>Köyün 1882 yılındaki kurucusunun adı olan Juneau'ya, onlara birkaç ay içinde altmış bin franklık altın külçesi kazandıran Silver Bow sin madenlerini iki yıl önce birlikte keşfettiklerine göre Richard Harris'in adını da eklemek gerekirdi.</p>

  <p>Bu keşfin uyandırdığı yankılardan ve Klondike'tan önce Telegraph Creek'in kuzeyinde altın çıkarılmasından ötürü buraya gelmiş ilk madencilerin istilası da o döneme rastlıyordu. O günlerden beri, iki yüz kırk işçinin kazma salladığı Treadwille madeni yirmi dört saatte bin beş yüz ton kuartz öğütmüş ve iki milyon beş yüz bin frank getirmişti; yüzyıl boyunca işletilse yine de tükenmeyecek bir madendi Treadwille.</p>

  <p>Ben Raddle, bu topraklarda elde edilmiş başarılardan Summy Skim'e bahsettiğinde:</p>

  <p>“O zaman,” diye cevap verdi diğeri, “Josias Dayı'nın madeninin Taku River üzerinde değil de, Forty Miles Creek üzerinde olması ne kadar üzücü...”</p>

  <p>“Neden?...”</p>

  <p>“Çünkü o zaman Skagway'e kadar gitmemiz gerekmezdi!”</p>

  <p>Yine de şunu söylemek gerekir ki, eğer yalnızca Skagway'e gitmek söz konusu olsaydı, yakınmaya gerek olmazdı. Foot-Ball ertesi gün oraya varacaktı. Fakat gerçek güçlükler ve belki de çok büyük sefaletler, Chilkoot geçitlerini aşmak ve göller yoluyla Yukon'un sol yakasına ulaşmak gerektiğinde başlayacaktı.</p>

  <p>Yine de bütün yolcular Foot-Ball'u terk edip büyük Alaska Nehri'nin suladığı topraklarda tehlikeye atılmaya hevesliydiler. Her ne kadar gelecekten başka bir şey düşünmüyorlardıysa da, yorgunlukları, felaketleri, tehlikeleri, hayal kırıklıklarını akıllarına bile getirmiyorlardı, kafalarında sadece, geleceğin onlara şöyle bir gösterdiği bir serap vardı.</p>

  <p>Juneau'dan sonra, buharlı gemi Lynn kanalından geçti; belli bir tonajın üzerindeki gemiler için Skagway'de yol bitiyordu; altı düz olan gemiler Dyea kasabasına kadar iki fersah daha bu kanalda ilerleyebilirdi. Kuzeybatıda, iki yüz kırk ayak yüksekliğindeki, Pasifik'e gürültülü çığlarını gönderip duran Muir buzulu ışıldıyordu. Yerlilerin sürdüğü birkaç kayık, Foot-Ball'a eşlik etti, hatta geminin yedeğinde çekildi.</p>

  <p>Yolcuların gemide geçireceği bu son akşam, oyun salonunda, yolculuk boyunca orada zaman geçirmiş olanların son dolarlarını da kaybetmeleri için müthiş bir oyun partisi düzenlendi. Teksaslı Hunter ve Malone'un oyun salonuna en düzenli biçimde devam edenlerden, ama en sinirlilerinden olduğuna kimse şaşırmayacaktır. Fakat diğerleri de hangi ulustan olurlarsa olsunlar daha iyi değildiler. Zaten Vancouver'da, Wrangel'de, Skagway'de ve Dawson-City'de batakhanelerde genellikle aynı tip serüvenciler vardı.</p>

  <p>Bu zamana kadar iki Teksaslı'nın şansları yaver gitmiş gibi gözüküyordu. Acapulco limanında Foot-Ball'a bindiklerinden beri kumarda binlerce dolar kazanmışlardı. Gemide geçirmeleri gereken son akşamda da şansın onlara sadık kalacağını umuyorlardı kuşkusuz.</p>

  <p>Fakat öyle olmadı ve oyun salonundan gelen gürültülere bakılırsa oldukça kötü sahneler yaşandı. Çığlıklar yankılanıyor, kaba sövgüler duyuluyordu, belki de Foot-Ball'un kaptanı düzeni tekrar sağlamak için müdahale etmek zorunda kalacaktı. Fakat temkinli ve bu adamlara nasıl davranması gerektiğini bilen biri olduğundan, son noktaya kadar hiçbir şey yapmayacaktı. Eğer gerekirse limana varınca Skagway polisini haberdar ederdi; böylece tutuklayarak rakiplerin arasındaki sorunları polis çözerdi.</p>

  <p>Summy Skim ve Ben Raddle kamaralarına geri dönmeyi düşündüklerinde saat dokuzdu. Aşağı inerken makine dairesinin arkasındaki oyun salonunun önünden geçtiler.</p>

  <p>Birden salonun kapısı büyük bir gürültüyle açıldı ve bir düzine kadar yolcu güverteye fırladı.</p>

  <p>O adamların arasında, kumarbazlardan birinin yakasına yapışmış, küfürler savuran, öfkesi son raddesine varmış Hunter da bulunuyordu.</p>

  <p>Kumardaki bir hamle yüzünden tartışma çıkmış, bu çılgınların kavgaya tutuşmasına yol açmıştı.</p>

  <p>Çoğunluk Hunter'dan yana değildi, ona tehditler savuruyorlar, o da en korkunç küfürlerle karşılık veriyordu. Hatta belki de sonuçta bu öfkeli bağırış çağırışlara tabancaların gürültüsü karışacaktı.</p>

  <p>Bir anda Hunter kendisini çevreleyen gruptan ayrılıp ve bir hamlede ileri atıldı.</p>

  <p>Kıç güverteye geri dönmekte olan iki rahibe oradan geçiyordu ve ikisinden biri, daha yaşlı olan yere düştü.</p>

  <p>Çok öfkelenen Summy Skim Hunter'ın üzerine yürüdü, bu arada Ben Raddle da rahibeyi ayağa kaldırıyordu.</p>

  <p>“Alçak!” diye haykırdı Summy Skim, “sizin hak ettiğiniz asıl...”</p>

  <p>Hunter durmuştu, kınında duran bıçağını çekmek için elini kemerine götürüyordu ki fikrini değiştirerek Summy Skim'e şunları dedi:</p>

  <p>“Ah! Siz misiniz Kanadalı? Aşağıda buluşacağız ve bekleyerek hiçbir şey kaybetmeyeceksiniz!”</p>

  <p>Hunter, arkadaşı Malone ile kamarasına geri dönerken, rahibe Summy Skim'e geldi:</p>

  <p>“Bayım,” dedi, “size teşekkür ederim... Fakat bu adam ne yaptığını bilmiyordu... onu affetmeniz gerekir, tıpkı benim onu affettiğim gibi!”</p>
</body>
</html>
