<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>LİNDEMAN GÖLÜ'NDE</h3>

  <p>O günün öğleden sonrası dinlenmeye ayrıldı. Göllerden tekneyle geçmek için birkaç hazırlık yapmak gerekiyordu, İzci de gecikmeden bunlarla ilgilenmeye başladı.</p>

  <p>Summy Skim ve Ben Raddle kendileri ve yol arkadaşları için bu kadar ihtiyatlı ve becerikli bir rehberle anlaştıklarına çok seviniyorlardı.</p>

  <p>Bill Stell'in malzemeleri, Lindeman Gölü'nün ucunda, daha şimdiden bin kadar yolcunun yerleşmiş olduğu bir kampta bulunuyordu. Orada, bir tepenin öbür tarafında onun asıl yerleştiği yer vardı. Yapı, birçok odaya bölünmüş küçük bir ahşap evdi. Evin bitişiğinde, kızakların ve diğer ulaşım araçlarının bulunduğu hangarlar vardı. Arka tarafta, yük hayvanlarının ahırları ve Chilkoot'tan inişte gerekli olan köpekler için kulübeler vardı.</p>

  <p>Daha şimdiden bu geçit, White Pass'tan daha çok kullanılır hale gelmişti, oysa White Pass, Lindeman Gölü'nden geçmeye gerek duymadan doğrudan Benett Gölü'ne ulaşılmasını sağlıyordu, ister soğuktan katılaşmış olsun, ister sular buzlardan kurtulmuş olsun, bu göl üzerinde madencilerin personelinin ve malzemelerinin taşınması geniş ovalardan ve White Pass'ın ucuyla Benett Gölü'nün güney kıyısı arasındaki dağlardan taşınmasından çok daha iyi şartlarda gerçekleşiyordu. Dolayısıyla İzci'nin seçtiği bu mola yeri daha da önem kazanıyordu. Böylece İzci, Skagway ile Dawson-City arasında bu tür bir ulaşımı gerçekleştirerek iyi iş yapıyordu ve bu iş Klondike'taki maden yataklarını işletmekten kesinlikle daha güvenceliydi.</p>

  <p>Bill Stell bu kârlı işi yapan tek kişi değildi. Lindeman Gölü kenarındaki bu durakta, ya da Benett Gölü kenarındakinde başkaları da bu işi yapıyordu. Hatta denebilirdi ki, genellikle Mayıs ayının ilk haftalarında açılan maden işletme mevsiminin başlangıcında Dawson-City'de olmak için acele eden binlerce göçmen yılın bu döneminde akın ettiğinde, Kanada ya da Amerika kökenli bu girişimciler yeterli gelmiyordu.</p>

  <p>Göçmenlerin birçoğu İzci'ye ya da meslektaşlarına tasarruf nedeniyle başvurmuyordu. Fakat o zaman Skagway'den itibaren malzemelerini taşımaya, kızaklarının üzerine ahşaptan hatta sacdan yapılmış sökülebilir tekneler yüklemeye mecbur kalıyorlardı. Chilkoot Geçidi'ni bu ağır yüklerle ne zor geçtiklerini görmüştük. White Pass geçişi de daha kolay sayılmazdı ve her iki güzergâhta da malzemenin büyük bölümü ziyan oluyordu.</p>

  <p>Bazıları, sıkıntıdan ya da masraftan kurtulmak için başka bir yönteme başvuruyorlardı. Teknelerini göllerin kıyısına getirmek yerine, orada inşa ettirmek ya da bizzat inşa etmek daha çok işlerine geliyordu. Bu ağaçlık bölgede malzeme sıkıntısı çekilmiyordu. O zaman da gecikme ihtimali vardı: Ağaçları kesmek, kereste haline getirmek, keresteleri ıskarmoz ve borda kaplamasına dönüştürmek, tekne buzullara ya da kayalara sık sık ve sert biçimde çarpacağı için bütün o parçalan sağlamca bir araya getirmek zaman alıyordu. Konaklama yeri çevresinde şimdiden birkaç şantiye olmuştu, bıçkılar işliyordu ve inşaat devam ediyordu.</p>

  <p>Kafilenin gelişinde, Bill S teli, kendisi gibi Kanadalı olan birkaç adamla birlikte küçük evde oturan ustabaşı tarafından karşılandı. Tekneleri gölden göle Yukon Irmağı'na kadar götürmekte kılavuz olarak çalışıyorlardı. Becerikliliklerine güvenilebilirdi; buzlar çözüldükten sonra bile zor olan bu nehir seferinin gerekliliklerini biliyorlardı.</p>

  <p>Hava çok serindi, Summy Skim, Ben Raddle ve rahibeler, en iyi odaları kendilerine ayrılmış olan İzci'nin evine yerleşmekten çok memnun kaldılar. İçerisi ile dışarısı arasındaki ısı farkı yirmi dereceden fazlaydı. Orada yalnızca yirmi dört saat kalacaklardı. Tekneler bagajlar için hazırdı, erzağı da Benett Gölü durağında daha elverişli koşullarda edineceklerdi.</p>

  <p>İlk önce Rahibe Marthe ve Rahibe Madeleine sobayla ısıtılmış kendi küçük odalarına çekildiler; Summy Skim onlara odalarına kadar eşlik ederken, Skagway ile Dawson-City arasındaki yolcuğun en zor kısmını geçtiklerini söyleyerek onları rahatlattı.</p>

  <p>Fakat Summy Skim ortak kullanılan salona geldiğinde onu duymuş olan İzci, şunları söylemek zorunda hissetti kendisini:</p>

  <p>“Yorgunluk açısından evet, en zor kısım tamamlandı, ama zaman açısından hayır; Klondike'a varmak için aşılması gereken yüzlerce fersah var hâlâ.”</p>

  <p>“Bunu biliyorum cesur Bill,” diye cevap verdi Summy Skim, “fakat yolculuğun bu ikinci kısmının tehlikesiz ve yorgunluksuz atlatılacağını düşünmek için birtakım nedenlerim var.”</p>

  <p>“Bu konuda yanılıyorsunuz Bay Skim,” diye cevap verdi İzci.</p>

  <p>“Yine de kendimizi göllerin, nehirlerin ve ırmakların akıntısına bırakmaktan başka yapacak bir şeyimiz yok...”</p>

  <p>“Şüphesiz, fakat kış mevsiminin bitmesine hâlâ çok var. Buzlar çözülmeye başladıklarında teknemiz serbest kalan buzlara karşı savunmasız kalacak ve pek çok kereler yorucu bir taşıma işine girişmek zorunda kalacağız...”</p>

  <p>“Turistlerin Dominion'un bu topraklarında rahatça yolculuk edebilmeleri için,” diye sözüne devam etti Summy Skim, “hâlâ yapacak çok iş var! Hatta bunların hiçbir zaman tamamlanamayacağını düşünüyorum...”</p>

  <p>“Neden olmasın ki?” diye karşılık verdi Ben Raddle, “madem ki söz konusu olan buraya bir demiryolu döşemek. Skagway'den Benett Gölü'ne kadar gidecek olan ve Fort Selkirk'e kadar uzatılması gereken demiryolu çalışmalarına yakında başlanmayacak mı?... Biletin tanesi elli frank, yükün tonu otuz franga, günde üç seferle göle kadar beş saatlik bir mesafe... Mühendis Hawkins tarafından bu çalışmalarda iki bin adam kullanılacak ve saat başına bir buçuk frank ödenecek...”</p>

  <p>“İyi... iyi!” diye haykırdı Summy Skim, “bu konuda çok bilgili olduğunu biliyorum sevgili Ben. Fakat senin ve mühendislerin unuttuğunuz bir şey var: Demiryolu tamamlanmadan Klondike'ın bütün altını tükenmiş olacak, ondan sonra maden yatağı yok, madenci yok, ticaret yok... Bölge terk edilecek...”</p>

  <p>“Hadi canım,” diye cevap verdi Ben Raddle.</p>

  <p>“Siz de böyle mi düşünüyorsunuz, Bill Stell?..” İzci başka bir cevap vermeden başını sallamakla yetindi.</p>

  <p>Ben Raddle'ın başka bir sorusu üzerine, göller bölgesinden Klondike'ın ötesinde Alaska sınırına kadar Yukon'un suladığı toprakları gösteren, kabaca çizilmiş bir harita yaydı.</p>

  <p>“Öncelikle,” dedi, “Chilkoot'un eteklerinde uzanan Lindeman Gölü'nü boydan boya geçmek gerek.”</p>

  <p>“Gölün uzunluğu ne kadar?” diye sordu Summy Skim.</p>

  <p>“iki fersah sadece,” diye cevap verdi İzci, “tamamen buz tuttuğunda ya da tamamen eridiğinde uzun bir zaman almaz...”</p>

  <p>“Ya sonra?”'dedi Ben Raddle.</p>

  <p>“Sonra Benett Gölü'ne kadar bagajlarımızı ve tekneyi taşımamız gereken yanın fersahlık bir yolumuz var. Orada da yolun süresi hava sıcaklığına bağlı ve günden güne sıcaklığın nasıl değişebildiğini siz de gördünüz...”</p>

  <p>“Aslında,” diye açıkladı Ben Raddle, “rüzgârın kuzeyden ya da güneyden esmesine göre on beş yirmi derecelik bir farklılık.”</p>

  <p>“Sonuçta,” diye ekledi Bill Stell, “topraktaki karı katılaştıran kuru bir soğuk tercih edilir, çünkü o zaman tekne tıpkı bir kızak gibi kaydırılabilir ve iyi bir köpek sürüsünü bu kızağa koşmak yeterli olur.”</p>

  <p>“En sonunda,” dedi Summy Skim, “işte Benett Gölü'ne geldik...”</p>

  <p>“Evet,” diye cevap verdi İzci, “kuzeyden güneye gölün uzunluğu yaklaşık on iki fersah. Fakat zorunlu molalardan dolayı geçişin en az üç gün süreceğini göz önüne almak lazım, zaten buzları henüz çözülmedi.”</p>

  <p>“Daha ileride,” dedi Summy Skim haritayı inceleyerek, “yine yük taşımak gerekecek mi?” “Hayır, Benett Gölü'nü Tagish Gölü'ne bağlayan bir fersah uzunluğundaki Cariboo Deresi var. Tagish Gölü yedi sekiz fersah uzunluğunda ve aşağı yukarı aynı uzunluktaki Marsh Gölü'ne açılıyor. Gölden çıkınca, on iki fersah boyunca bir nehrin girinti çıkıntılarını takip etmek gerekir ve bu güzergâhta White Horse adlı ivinti yerleriyle karşılaşılır. Akıntının hızlandığı bir fersah uzunluğundaki bu yerleri aşmak oldukça zor ve tehlikelidir. Ardından, sizi Labarge Gölü'nün başına kadar götüren, Tahkeena Nehri'nin bir yan koluna ulaşılır. Zaten akıntının hızlandığı o White Horse denilen yerlere gelince en büyük gecikmeler de bu yolda olur. Bir keresinde Labarge Gölü'nün yukarısında tam bir hafta boyunca beklemek zorunda kalmıştım.”</p>

  <p>“Peki bu gölde,” diye sordu Ben Raddle, “tekneyle seyredilemez mi?..”</p>

  <p>“On üç fersahında evet,” diye cevap verdi Bill Stell. “Fakat buzlar çözülürken orada olmak pek hoş olmaz, çünkü Lewis Nehri'ne sürüklenen buzlar arasında bir teknenin ezilmemesi mucize olur. Bu nedenle, soğuklar sürdükçe, tekneyi gölün üzerinden çekip götürmek tercih edilir...”</p>

  <p>“Bu daha uzun sürer,” dedi Summy Skim. “Çok daha emin,” diye karşılık verdi İzci, “ben tecrübelerimle bunu söylüyorum, çünkü pek çok kere eriyen buzlar arasında kaldım ve hiç kimsenin canlı kurtulamayacağını sandım.”</p>

  <p>“Labarge Gölü'ne vardığımızda, ne yapmanın uygun olduğuna karar veririz,” diye açıkladı Ben Raddle.</p>

  <p>“Hayır, bu konuda güçlük çekeceğimizi sanmıyorum,” diye cevap verdi Bill Stell. “Bu yıl bahar erken gelecek gibi gözükmüyor...”</p>

  <p>“Bunu nereden anladınız?” diye sordu Summy Skim.</p>

  <p>“Av kuşlarının, bozkır kekliğinin, dağtavuğunun ve diğerlerinin olmamasından...”</p>

  <p>“Ne yazık,” diye cevap verdi Summy Skim, “birkaç el ateş etme fırsatım olurdu.”</p>

  <p>“Her şeyin bir zamanı var,” diye cevap verdi İzci, “önce şu göller bölgesinden çıkmaya bakalım! Onu aştıktan sonra, teknemiz Lewis ve Yukon nehirlerinden aşağı inerken, eğer av hayvanı çıkarsa Bay Skim, istediğiniz gibi ateş edebilirsiniz...”</p>

  <p>“Bundan hiç geri durmam, Bill, böylece erzağımızı da yenilemiş oluruz!”</p>

  <p>“izci,” diye sordu o zaman Ben Raddle, “sadece birkaç taşımadan sonra teknemiz bizi Dawson-City'ye kadar götürecek mi?..”</p>

  <p>“Dosdoğru, Bay Ben Raddle, en kolay yolculuk nehir yolculuğudur.”</p>

  <p>“Lewis Nehri ya da Yukon yoluyla,” diye sordu Ben Raddle, “Klondike'la Labarge Gölü arasında ne kadar mesafe var?..”</p>

  <p>“Yaklaşık yüz elli fersah, dönemeçleri de hesaba katarsak.”</p>

  <p>“Anlıyorum,” dedi Summy Skim, “ki henüz önümüzde epeyce yol var...”</p>

  <p>“Kesinlikle,” diye cevap verdi İzci, “gölün kuzey ucundan Lewis Nehri'ne ulaştığımızda, haritaya göre yolu yarılamış bile olmayacağız,”</p>

  <p>“Fakat öyle sanıyorum ki,” dedi Ben Raddle, “Chilkoot Geçidi'ndeki kadar büyük zorluklarla karşılaşmayacağız...”</p>

  <p>“Beş ya da altı hafta sonra akarsular buzlardan temizlendiğinde zahmetsizce yol alınacağı söylenebilir. Fakat Mayıs başında henüz tam olarak yaz gelmediği için, yolculuğun süresi çok uzun olacak...”</p>

  <p>“Elverişli şartlar altında yolculuğun ne kadar süreceğini tahmin ediyorsunuz?” diye sordu Summy Skim.</p>

  <p>“On beş günlük bir yanılmayla bile bir tahmin yürütemem,” diye cevap verdi İzci. “Skagway'den Dawson-City'ye üç haftada giden yolcular da gördüm, iki aydan fazla sürede varan yolcularda. Size tekrar ediyorum, hangi mevsimde yola çıkıldığına bağlı.”</p>

  <p>“Umarım,” dedi Ben Raddle, Haziran ayının ilk haftasında Klondike'a varırız...”</p>

  <p>“Ben de umarım,” diye cevap verdi Bill Stell, “fakat buna garanti veremem.”</p>

  <p>“Eh pekâlâ,” diye karşılık verdi Summy Skim, “yolculuğun uzun süreceğini düşünerek gücümüzü toplayalım, Lindeman Gölü kenarında rahat geçireceğimiz bir gece var önümüzde, hadi gidip uyuyalım!” iki kuzenin Vancouver'dan çıktıklarından beri geçirdikleri en güzel gecelerden biri oldu. Ateşi güzelce körüklenmiş sobalar, korunaklı ve iyi yalıtılmış bu küçük evi ısıtıyorlardı şimdi.</p>

  <p>Ertesi gün,. 8 Mayıs'ta Rahibe Marthe ve Rahibe Madeleine ortak kullanılan salonda ilk gözükenler oldular ve kahveyi onlar hazırladı. Summy Skim ile Ben Raddle'da masanın üzerinde iki sıcacık fincan kahve buldu böylece. İzci ve arkadaşlarının Lindeman Gölü'nü geçmek için yola koyumadan önceki son yemekleri bu oldu.</p>

  <p>Yola saat dokuzdan önce çıkılmayacaktı. Bill Stell gölün ucuna varabilmek için yarım günün yeterli olacağını hesaplamıştı, sonra aşağı yukarı aynı şartlar altında Benett Gölü kenarındaki kampta ertesi geceyi geçireceklerdi.</p>

  <p>Çok deneyimli olduğu bu yolculuk konusunda her şey için ona güvenmekte fayda vardı ve şimdiye kadar yaptıklarını gördükten sonra iki kuzen onun gönlünce davranmasına izin verme konusunda hemfikirdiler.</p>

  <p>Evin içinde hava sıcaklığı yedi dereceyi geçiyorsa da, dışarıdaki termometre sıfırın altında on beşi gösteriyordu. Bu sıcaklık farkı da kaçınılmaz olarak bazı önlemler almalarını gerektirdi.</p>

  <p>Summy Skim bu sabah kahvaltısını rahibelerle paylaşırken, onları, gölün yüzeyinde köpeklerin çekeceği tekne içinde sıkı sıkı sarınarak oturmaya ikna ediyordu.</p>

  <p>“Battaniye eksiğimiz yok,” dedi, “soğuk hava Misericorde rahibelerine de diğer yolculara yaptığını yapıyor. Tarikatınızın kuralları buna izin versin ya da vermesin, tepeden tırnağa kürklere sarınacaksınız.”</p>

  <p>“Bu yasak değil,” diye cevap verdi Rahibe Madeleine gülümseyerek.</p>

  <p>“Tamam o zaman,” dedi Summy Skim, “fakat yasak olan, kendinizi korumamanızdır; Dawson-City'de bu korkunç iklimin gerektirdiği bütün önlemleri alacağınıza güveniyoruz -sıfırın altında elli derecelik soğuklar oluyor orada.”</p>

  <p>“Kış...” diye söze girdi Ben Raddle.</p>

  <p>“Evet kış,” diye karşılık verdi Summy Skim. “Yaz olsaydı bir de! Simdi Rahibe Marthe ve Rahibe Madeleine, sıkı sıkı giyinin; yola koyuluyoruz!”</p>

  <p>Yola çıkma işareti verildiğinde saat dokuzdu. Skagway'den beri İzci'ye eşlik eden adamlar onunla Klondike'a kadar gideceklerdi. Göllerde ve Lewis ya da Yukon'un sularında yüzdürülmeyi beklerken kızağa dönüştürülmüş olan teknenin sürülmesi için bu adamların vereceği hizmet çok yararlı olacaktı.</p>

  <p>Köpeklere gelince, onlar bu bölgenin iklimine son derece iyi uyum sağlamış bir ırktandı. Ayakları tüysüz olan bu hayvanların, hiçbir engele takılmadan kar üzerinde koşmakta üzerlerine yoktu. Fakat iklime uyum sağladıkları için vahşi kalmışlardı. Gerçekte tilkiler ya da kurtlar kadar vahşi gözüküyorlardı. Efendileri şeker ve okşamalarla onları idare edebiliyorlardı.</p>

  <p>Bill Stell'in adamları arasında, tekne yüzdürüldüğünde idare edecek olan bir kılavuz vardı.</p>

  <p>İşini iyi bilen, çok deneydi, göl, nehir ve sert akıntıları geçerken karşılaşılan bütün zorlukları bilen Neluto adında bir Klondike Kızılderilisi'ydi. Dokuz yıldır İzci'nin yanında kılavuz olarak çalışıyordu, ustalığına güvenilebilirdi.</p>

  <p>Kırk yaşlarında, güçlü, becerikli, yorulmaz bir yürüyüşçü olan Neluto, Summy Skim'in gözlemlerine göre bu bölgenin Kızılderililerinden farklıydı.</p>

  <p>Gerçekte, İngiliz Kolombiyası'nın yukarı kesimindeki Kızılderililer, genel olarak Alaska Kızılderilileri gibi çirkin, çelimsiz, dar omuzlu, çöp gibi gövdeli, yok olmaya yüz tutmuş bir ırktı. Uzak kuzeyin yerlileri gibi çok koyu renk bir tene sahip olsalar da, eskimo değildiler, fakat onlara benzeyen yarıları omuzlarına bıraktıkları, uzun, dalgalanan, yağlı saçlarıydı.</p>

  <p>Hiç şüphesiz, Neluto onu sürekli yabancılarla iletişime sokan mesleğinden çok şey kazanmıştı, her ne kadar söz konusu yabancılar her yerden gelen göçmenlerin Klondike'ı istilasından beri birinci sınıf insanlar olmasalar da. Zaten İzci'nin hizmetine girmeden önce, Hudson Körfezi Şirketi'nin hizmetindeydi ve bu uçsuz bucaksız topraklarda kürk avcılarına rehberlik ediyordu. Her tarafı dolaştığı için bölgeyi çok iyi tanıyordu, hatta Dawson-City'nin ötesindeki bölgenin bir kısmını, Yukon Irmağı boyunca kuzey kutup dairesinin sınırına kadar olan yöreyi de biliyordu.</p>

  <p>Sonuçta pek konuşkan olmayan Neluto İngilizceyi anlayacak ve kendini anlatacak kadar biliyordu. İşiyle ilgili şeyler dışında pek konuşmuyordu ve ağzından cımbızla laf almak gerekiyordu. Altın yataklarının işletilmesiyle ilgili olarak</p>

  <p>Ben Raddle ve Summy Skim ondan pek bir şey öğrenemeyeceklerdi.</p>

  <p>Yine de Klondike iklimine çok alışkın olan bu adama o konuda soru sormak işe yarayabilirdi. Nitekim Ben Raddle hava hakkında neler düşündüğünü ve göllerde buzların çözülmesinin yakın olup olmadığını sordu.</p>

  <p>Büyük ihtimalle bir yabancı ona sorular sorduğundan Kızılderili cevap vermeye karar veremediği için Bill Stell lafa karıştı ve soruyu tekrarladı.</p>

  <p>O zaman Neluto, soğukların on beş gün içinde biteceğini ve ondan evvel ne karların erimesini, ne de buzların çözülmesini beklemediğini açıkladı.</p>

  <p>Bu açıklamadan çıkartılacak sonuç, teknenin, yolculuğun başlangıcında buzsuz sularla karşılaşmayacağıydı, en azından, yüksek enlemlerde görülebilen çok ani bir atmosfer değişimi olmadıkça bu mümkün değildi.</p>

  <p>Her halükârda, su üzerinde seyir olmayacaktı, tekne Lindeman Gölü yüzeyi üzerinde çekilecekti. Rahibeler bir tarafı üzerinde kayan teknede kalabileceklerdi ve adamlar da onları yürüyerek takip edeceklerdi.</p>

  <p>Yola çıkıldı, fakat tekneye koşulu hayvanları bağırarak ve kırbaçlayarak ayağa kaldırmak gerekti, çünkü hiç de yola çıkmaya hazır görünmüyorlardı. Bu arada göl, kalabalağın, türlü türlü araca eşlik eden yüzlerce göçmenin gidiş gelişi ile hareketliydi.</p>

  <p>Buz yüzeyi oldukça düzgün olduğu için, Ben Raddle ve Summy Skim mokasenlerini giymişlerdi ve teknenin yanından fazla uzaklaşmadan ilerlemek gerekmeseydi, gölü yarım saatte geçebilirlerdi. Fakat kafilenin dağılmaması ve sürekli olarak İzci'nin emirlerine uyması daha iyiydi.</p>

  <p>Hava sakindi; bir gün öncenin sert rüzgârı yumuşamıştı ve güneye dönmüştü. Yine de soğuk keskindi -sıfırın altında on iki derece- sonuç olarak, kar fırtınalarının son derece güçleştirdiği bir yolculuğu kolaylaştıran, elverişli koşullar vardı.</p>

  <p>Yine de hızlı ilerleyemediler, zaten rahibeler yolun bir kısmını yürüyerek katetmeyi tercih ettiler. Bazı yerlerde buz o kadar engebeli hale geliyordu ve tekne o kadar sarsılıyordu ki, içinde kalmak mümkün değildi, alabora olma tehlikesi geçiriyordu.</p>

  <p>Kısacası, Lindeman Gölü'nün sekiz kilometresi sabah on birden önce aşılamadı. Onu Benett Gölü'nden ayıran yalnızca yarım fersahlık mesafe bir saatlerini daha alacaktı. Böylece İzci ve kafilesi gölün güney ucundaki konaklama yerinde öğleyin mola verdiler.</p>
</body>
</html>
