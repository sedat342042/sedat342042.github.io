<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>KANADA GEYİĞİ AVI</h3>

  <p>Kubber Creek'in sol kıyısı, kraterin bacasına tünel açılan yerden elli kulaç mesafede belirgin bir dirsek yapıyordu. İşte bu dirseğin oluşturduğu açı sayesinde suyun yönü değiştirilecekti. Yani söz konusu olan, suyu galeriye getirmek için üç yüz ayaklık bu mesafeyi kazmaktı. Güzergâh mühendis tarafından belirlenmişti ve 28 Temmuz sabahından itibaren herkes işe koyuldu.</p>

  <p>Bu kanalın kazılmasının güçlük yaratmayacağı ve çok çaba gerektirmeyeceği bekleniyordu. Zemin, kayaya rastladıkları yedi ayak derinliğe kadar gevrek bir topraktan oluşmuştu. Bu derinlik ve hemen hemen ona eşit bir genişlik yeterli olacaktı. Böylece kazma ve külünk yetecekti ve dinamit kullanmalarına gerek kalmayacaktı, barut stoku da azalmamış olacaktı. Kamp sırasında olmasa da, en azından Dawson-City yoluna koyulduklarında yarılarında cephane bulundurmaları akıllıca olurdu, çünkü maceracılar ve Kızılderililer altın yataklarının bulunduğu toprakların ucunda bile cirit atıyorlardı.</p>

  <p>Kafilenin bütün personeli büyük bir gayretle çalışıyordu ve bu cesur Kanadalılardan hiçbiri başarıya ulaşacaklarından şüphe etmiyordu. Hepsi, Ben Raddle'ın Golden Mount'un püskürmesini sağlamayı hedeflediğini bildiği gibi, bu püskürmenin akın lavı ile birlikte altın külçeleri fırlatacağını da biliyordu. Herkese yetecekti, Klondike'taki hiçbir maden bu kadar bereketli değildi. Ve kabul etmek gerekirdi ki, şüpheci Summy Skim bile sonunda şunu demişti: “Aslında... neden olmasın ki?”</p>

  <p>Böylece kanalın kazılması büyük bir hızla, hava daha fazla ısınmadan ilerliyordu. Zaten Ağustos ayında Dominion'un bu yüksek enlemlerinde güneş ufukta (...) dereceden daha çok yükselmezdi. Adamlar vardiyalı çalışıyorlardı, uzun süren alacakaranlıktan yararlanılarak gecenin bir kısmında da çalışılıyordu. Kanalın yolunun herhangi bir altın damarının üzerinden geçip geçmediğini dikkatle incelediler; fakat hiçbir damara rastlanmadı.</p>

  <p>“Bu dere Bonanza ya da Eldorado kadar bereketli değil ve suları altın taşımıyor; fakat Golden Mount'un altınlarını bize taşıyacak!”</p>

  <p>On üç gün geçti ve 9 Ağustos tarihinde kanalın üçte ikisi açılmıştı. Fakat dağa yaklaştıkça toprak çakıllı bir hal aldığından daha zor kazılıyordu. Yine de aletler yeterliydi ve dinamit kullanmadılar.</p>

  <p>Ben Raddle o sırada işi tamamlamak için altı yedi gün kaldığını öngörüyordu. Bir tarafta derenin kıyısından beş altı ayak genişliğinde bir kanal açmak, diğer tarafta da dağda önceden kazdıkları tünelle volkan bacası arasındaki duvarı kazmak yeterli olacaktı. Ardından sular kendiliğinden volkanın derinliklerine akacaktı.</p>

  <p>Buharların birikmesiyle tetiklenmiş olan püskürmenin gerçekleşmesi için kaç günün gerektiği, bunun gerçekleşip gerçekleşmeyeceği de belli değildi. Fakat mühendisin gözlemlerine göre belirtiler her gün artıyordu. Koninin üzerindeki dumanlar yoğunlaşıyordu, alevler daha yükseğe çıkıyordu ve karanlıkta geniş bir alanı aydınlatıyordu. Demek ki bacanın içine gönderilen suyun buharlaşarak püskürük maddelerin fırlatılmasını başlatması mümkündü.</p>

  <p>O gün, öğleden sonra Neluto kampa geri dönünce Summy Skim'i buldu ve hızlı koştuğu için nefes nefese şöyle dedi:</p>

  <p>“Ah... Bay Skim... Bay Skim...”</p>

  <p>“Ne var Neluto?”</p>

  <p>“Orada... Kanada geyikleri var orada!...” “Kanada geyikleri mi!” diye haykırdı Summy Skim.</p>

  <p>“Evet... altı tane... sürü halinde... biraz evvel gördüm...”</p>

  <p>“Uzakta mı?...”</p>

  <p>“Bir fersah kadar... şu tarafta...”</p>

  <p>Kızılderili, Golden Mount'un batısındaki düzlüğü işaret ediyordu.</p>

  <p>Bilindiği gibi gözü dönmüş bir avcının en büyük arzusu Kanada geyiklerine rastlamak ve onlardan bir çift avlamaktı. Summy Skim'in bu arzusu, Klondike'a geldiğinden beri tatmin edilememişti, fakat Dawson-City ya da Forty Miles Creek civarlarında birkaç Kanada geyiğinin dolaştığını haber almıştı. Neluto'nun getirdiği bu haber, iki avcıyı da çok heyecanlandıracak cinstendi.</p>

  <p>“Gel!” dedi Kızılderili'ye.</p>

  <p>İkisi birlikte kampı terk ettiler ve Golden Mount'un eteklerinde birkaç yüz adım dolandılar. Durdular ve Summy Skim geniş düzlükleri kuzeybatı yönünde sakin adımlarla geçen Kanada geyiği sürüsünü kendi gözleriyle gördü.</p>

  <p>Hemen avlanmak istiyordu. Fakat saat geç olmuştu ve planını ertesi güne bıraktı. Bu hayvanlar bir kez yakınlarda görüldüklerine göre, onları tekrar bulabilirdi.</p>

  <p>Ben Raddle'ın yanına geri döndükten sonra Summy Skim niyetini ona da açıkladı. Kanalın kazılması için kol gücü yeterli olduğundan, mühendis bir günlüğüne Neluto'nun çalışmamasında sakınca görmedi. Böylece iki avcının ertesi gün saat beşte geyiklerin izlerini bulmak için yola çıkmaları kararlaştırıldı.</p>

  <p>“Fakat fazla uzaklaşmayacağına dair bana söz ver Summy...” dedi Ben Raddle.</p>

  <p>“Bu uyarıyı bana değil, geyiklere yapmalısın,” diye cevap verdi Summy Skim gülerek.</p>

  <p>“Hayır Summy, sana söylüyorum. Kamptan fersahlarca uzaklarda kaybolma... sizi aramak için işimizi bırakmak zorunda kalmayalım... Her zaman kötü tesadüflerden kaçınmak gerek...” “Hayır Ben, buralar çok emniyetli, çünkü tamamen ıssız.”</p>

  <p>“Öyle olsun Summy, fakat öğleden sonra döneceğine söz ver...”</p>

  <p>“Akşam diyelim Ben.”</p>

  <p>“Akşamlar, gecenin yarısı kadar sürüyor bu enlemlerde,” dedi mühendis. “Hayır Summy, eğer saat altıda dönmemişsen, endişelenmeye başlayacağım...”</p>

  <p>“Tamam Ben, tamam,” diye cevap verdi Summy Skim, “senin hatırın için altı çeyrek olsun bari...”</p>

  <p>“Dua edelim de senin çeyrek saatin on beş dakikadan uzun sürmesin!”</p>

  <p>Sonuçta, Ben Raddle, kuzeninin bir kez Kanada geyiği sürüsünün peşine düştükten sonra çok uzaklaşmasından korkmakta haklıydı. O zamana kadar Mackenzie Deltası'nda hiçbir Kızılderili kabilesi ya da başka birileri gözükmemişti, bunun için çok şanslıydılar. Fakat bu olasılık bir gün gerçekleşebilirdi. İşleri bitince, hem de memnuniyet verici bir şekilde bitince mühendis de Klondike yoluna koyulmak için sabırsızlanacağı.</p>

  <p>Ertesi gün, saat beşten önce Summy Skim ve Neluto, ikisi de yarılarında uzun menzilli birer av tüfeğiyle, iki öğünlük azıkları, havlayarak etraflarında dolanan köpekleri Stop ile birlikte kampı terk ettiler.</p>

  <p>Hava güzeldi, her ne kadar güneş ufkun üstünde geniş bir yay çizmeye başlamış olsa da, biraz serindi.</p>

  <p>Bütün avcılar Summy Skim'in, bir gün önce şöyle bir gördüğü Kanada geyiklerini tekrar bulmak ve en azından bir tanesini devirmek için duyduğu tutkuyu anlardı. Sonuçta, Dawson-City civarlarında ya da Forty Miles Creek etrafında ardıç kuşu, çalıhorozu ve keklik gibi sadece sıradan, küçük av hayvanları avlayabilmişlerdi. Büyük av hayvanları, büyük ihtimalle madenciler bölgeyi istila edince onlarca fersah ötelere kaçmışlardı ve Klondike bu açıdan Cassiar Ormanları ve Pelly kıyıları kadar verimli değildi. Summy Skim pek çok ayıya, “silver tip” denilen beyaz boyunlu ayıya, kahverengi ayıya, kara ayı, korkunç bozayıya ve hatta halkın “ihtiyar madenci” dediği ayılara rastlamıştı. Fakat bir yabani koyuna, Kayalık Dağlar civarlarında yaşayan şu vahşi dört ayaklılara hiç ateş etmemişti. Dominion'da avladıklarından çok daha büyük bir tür geyik olan, ormanlarda yaşayan Kanada rengeyiği konusunda ise şanslıydı. Tekrar etmek gerekir ki Klondike'a gelişinden beri tam tersine bir tek Kanada geyiği bile kovalamamıştı.</p>

  <p>Boynuzları çok gösterişli olan bu geyikler, her ne kadar Yukon ve kollarının suladığı yörelerde sık gözükseler de, Klondike'ta altın bulunduğundan beri çevreye dağılmışlardı.</p>

  <p>Doğası gereği hayli sosyal olan Kanada geyiği vahşileşme eğilimi göstermişti. Ona güçlükle yaklaşılıyordu, ancak çok uygun şartlar altında avlanılabiliyordu, bu da oldukça üzücüydü, çünkü çok değerli bir derisi, sığır etine eşdeğer mükemmel bir eti vardı, Dawson-City pazarında yarım kilosu beş franga satılıyordu.</p>

  <p>Summy Skim Kanada geyiklerini yakalamanın ne kadar güç olduğunu biliyordu. Bu hayvanın özellikle koku alma ve duyma duyuları güçlüydü. Dört yüz elli beş yüz kilo ağırlığında olmasına karşın en küçük bir tehlikede öyle bir süratle kaçardı ki, takip etmek boşunaydı. İki avcı, büyük bir dikkatle hayvanlar atış menziline girene kadar sürüye yaklaştılar.</p>

  <p>Sürü, Golden Mount'tan bir buçuk fersah ötede bir ormanın sınırında durmuştu. Orada burada birkaç ağaç vardı, duyulmak, görülmek veya sadece hissedilmek tehlikesine karşı birinden öbürüne sürünerek yaklaşmak gerekiyordu. Ormanların yakınında bu manevra anlamını yitiriyordu, avcılar onlara varlıklarını hissetirmeden bir adım bile atamazlardı. O zaman geyikler hemen kaçarlardı ve izlerini bir daha bulabilmek imkânsızdı.</p>

  <p>Tavsiyelere uyan Summy Skim ve Neluto, daha da güneye, ormanın güney ucuna inmeye karar verdiler. Orada, ağaçtan ağaca geçerek dikkatlerini çekmeden gruba belki de yaklaşabilirlerdi. Fakat çok heyecanlanmış olan köpeklerini sakinleştirebilmeleri gerekiyordu.</p>

  <p>Kırk beş dakika sonra, akla gelecek her türlü tedbiri alan Summy Skim ile Kızılderili ormanın kıyısında durdular. Geyikler hâlâ ormanın girişinde dinleniyorlardı, iki avcı bin kulaç daha ilerleseler, mola yerlerine iyice yaklaşmış olacaklardı.</p>

  <p>Ormanın sınırını takip edelim, fakat içeriden,” dedi Summy Skim, “Sen Stop'u mı Neluto, önden koşup da hayvanları ürkütmesin "</p>

  <p>Tamam Bay Skim,” diye cevap verdi Kızılderili, “fakat siz de beni tutun, çünkü benimde zaptedilmeye ihtiyacım var!”</p>

  <p>Summy Skim, Neluto'nun sözleri karşısında gülümsemekten kendini alamadı; anlıyordu ve o da kendini tutmakta güçlük çekiyordu.</p>

  <p>Yola koyuldular, ama zorlukla ilerliyorlardı. Kavak, kayın ve çamlardan oluşan bu ormanda ağaçlar üst üsteydi ve sık çalılar ilerlemeyi engelliyordu. Yerdeki kuru dalların ayakların altında çıtırdamasından da kaçınmak gerekiyordu. Nefes alıp verişleri bile duyulmadığından dalların gürültüsü kolayca duyulabilirdi. Yükselen güneş hareketsiz ağaç dallarını aydınlatıyordu. Hiç kuş cıvıltısı duyulmuyordu ve ormanın derinliklerinden hiç ses gelmiyordu. Porcupine ve kollarının -örneğin güneyde Old Crow- suladığı geniş araziye dek ormanın uzanıp uzanmadığını Summy Skim bilmiyordu, zaten ormanın kıyısından fazla uzaklaşmaya niyeti de yoktu.</p>

  <p>Kanada geyiklerinin yerleştikleri yerden en az üç yüz ayak ötede, iki avcı küçük bir açıklıkta mola verdiklerinde saat dokuzdu. Hayvanlar hiçbir şeyden şüphelenir gibi gözükmüyorlardı. Kimileri otluyor, ormanın içinden akan dereden su içiyor, kimileri de uzanmış büyük ihtimalle uyuyorlardı. En ufak tehdit karşısında bile hemen kaçacakları kesindi, büyük ihtimalle güneyde Porcupine'ın suladığı topraklara yönelirlerdi.</p>

  <p>Summy Skim ve Neluto her ne kadar ihtiyaçları olsa da, dinlenmeye meraklı insanlar değillerdi; madem ki ilk öğünlerini yemeden önce karşılarına güzel bir fırsat çıkmıştı, bunu kaçırmayacaklardı.</p>

  <p>Ellerinde ateşlenmeye hazır tüfekleriyle ormanın kıyısında, çalıların arasından sürünerek ilerliyorlardı. Daha sonra itiraf ettiğine göre, Summy Skim hiç böyle bir heyecan yaşamamıştı -söz konusu olan, her türlü korkudan uzak bir heyecandı, çünkü orada vahşi hayvan yoktu. Fakat bir avcının yüreğinin en şiddetli arzularından birini en sonunda gerçekleştirecek olma beklentisi, kalbinin çok hızlı çarpmasına neden oluyor, ellerini titretiyordu ve Summy Skim isabet ettirememekten korkuyordu. Hayır, gerçekten, onca revaçta olan Kanada geyiğini vurma fırsatını kaçırırsa, utancından ölürdü!</p>

  <p>Otlar arasında bir yılandan bile daha sessiz sürünerek, önde Summy Skim, arkada Neluto yaklaşıyorlardı. Birkaç dakika sonra hayvanların olduğu yerin altmış ayak ötesine varmışlardı. Neluto'nun tuttuğu Stop soluk soluğaydı, fakat havlamıyordu.</p>

  <p>Geyikler, avcıların yaklaştığını kokularından anlamamış gözüküyorlardı. Yere uzanmış olanlar ayağa kalkmadılar, bu arada diğerleri de otlamaya devam ettiler.</p>

  <p>Fakat içlerinden biri, boynuzları yaş bir ağacın dalları gibi gelişmiş olan muhteşem bir hayvan tam o anda kulaklarını dikti ve ormanın sınırına doğru kafasını çevirdi. Kulaklarını hareket ettirdi ve sanki ormandan gelen havayı içine çekmek ister gibi burnunu uzattı.</p>

  <p>Acaba hayvan tehlikenin kokusunu almış mıydı ve diğerlerini de peşinden sürükleyerek kaçacak mıydı?...</p>

  <p>Summy Skim sanki önceden bir şeyler hissetmişti ve kalbi sıkıştı. Fakat kendini tuttu ve alçak sesle dedi ki:</p>

  <p>“Ateş et Neluto, ıskalamamak için ikimizde aynı hayvana ateş edelim...”</p>

  <p>Tam o anda bir havlama duyuldu ve Nelutonun tüfeğini omzuna almak için serbest bıraktığı Stop sürünün ortasına daldı.</p>

  <p>Ah! Uzun sürmedi, ne Summy Skim, ne de Kızılderili nişan alıp ateş etmeye bile fırsat bulamadılar. Bir keklik sürüsü bile, geyiklerden daha çabuk uçup kaçamazdı.</p>

  <p>Summy Skim afallamış bir halde ayağa kalktı.</p>

  <p>“Lanet olası köpek!” diye haykırdı.</p>

  <p>“Gırtlağından tutmalıymışım!” diye ekledi Kızılderili.</p>

  <p>“Hatta gırtlaklamalıymışsın!” diye cevap verdi gerçekten öfkelenmiş olan Summy Skim, eğer hayvan orada olsaydı, ucuz kurtulamayacaktı.</p>

  <p>Fakat iki avcı ormanın kıyısına geldiklerinde, Stop yüz kulaçtan fazla yol almış, çoktan uzaklaşmıştı. Geyiklerin peşine düşmüştü ve onu geri çağırmak işe yaramazdı, çünkü duysa bile, efendisinin sesine karşılık vermeyecekti.</p>

  <p>Köpek ne kadar güçlü ve hızlı olsa da, sürü ondan daha büyük bir hızla kuzeye yönelmişti. Ormana mı gireceklerdi, yoksa doğuya yönelerek ovadan mı kaçacaklardı?... Bu da en iyisi olurdu, çünkü o takdirde geyikler dumanları bir buçuk fersah öteden gözüken Golden Mount'a yaklaşmış olurlardı. Fakat sürünün Peel River yönünde güneydoğuya yönelmesi ve Kayalık Dağlar'daki geçitlere sığınması da mümkündü. Bu durumda yakalanmayacaklarından izlemekten tamamen vazgeçilmesi gerekirdi.</p>

  <p>“Beni takip et,” diye bağırdı Summy Skim Kızılderiliye, “onları gözden kaybetmemeye bakalım!”</p>

  <p>İkisi birlikte, ormanın sınırında koşarak dört yüz beş yüz kulaç mesafe uzaklaşmış olan, geyiklerin peşine düştüler.</p>

  <p>Ne umuyorlardı?... Yoksa buna cevap bile veremeyecek durumda mıydılar? Mantıklı düşünmelerine engel olan, köpekleri Stop'un da boyun eğdiği aynı tutku onları peşinden sürüklüyordu.</p>

  <p>On beş dakika sonra Summy Skim büyük bir heyecan duydu. Sonunda geyikler durmuşlardı. Şimdi asıl sorun şuydu: kuzey yönünde kıyıya doğru kaçamazlardı, çünkü geri dönmek zorunda kalırlardı. Öyleyse güneydoğuya mı ineceklerdi? Bu durumda Summy Skim ve Neluto'nun vazgeçmeleri gerekirdi. Yoksa ormana dönüp, derinliklerinde kaybolmayı mı tercih edeceklerdi?</p>

  <p>Kısa bir süre tereddüt ettikten sonra işte bunu yaptılar. Sürünün şefi ormanın kıyısını bir atlayışta aştı, diğerleri de onu takip ettiler.</p>

  <p>“İşte bu çok iyi oldu!” diye haykırdı Summy Skim. “Ovadayken onlara, atış menziline girecekleri kadar yaklaşamazdık... Ormanda son süratle kaçmaları imkânsız, belki bu sefer onlara ulaşabiliriz...”</p>

  <p>Bu mantık ister doğru, ister yanlış olsun avcıları gerektiğinden fazla batıya doğru sürükleyecekti ve tanımadıkları, ne kadar büyük olduğunu bilmedikleri bir ormana dalacaklardı, çıkmaları da oldukça zor olacaktı!</p>

  <p>Stop da şüphesiz aynı şeyi yapmıştı. O da ağaçların arasına atılmıştı, havlamaları hâlâ duyuluyor olsa da, gözden yitti.</p>

  <p>İki avcı sık dalların arasına dalmışlardı ve tek rehberleri köpeğin sesiydi. Herhalde geyikler de fazla uzaklaşamamışlardı, uzun boynuzları çalılıklara takılıyor olmalıydı. Bu durumda köpek, onların geçmekte zorlandıkları ya da geçemedikleri yerleri kolayca aşma avantajına sahipti. Onları yakalayacaktı ve avcıların yapacağı tek şey ise havlamaların geldiği tarafa yönelmek olacaktı.</p>

  <p>Gerçekten de öyle oldu ve iki saat boyunca geyik sürüsüne yetişemeden dolandılar. Böylece tamamen mantıksız bir tutkuyla sürükleniyorlardı. Fakat batı yönünde ilerliyorlardı, geri dönmeleri gerektiğinde yollarını tekrar nasıl bulacaklardı?...</p>

  <p>Yine de Summy Skim ilerlemeye devam ederken, ormanın sınırlarından uzaklaşıldıkça ağaçların seyreldiğini fark etti. Hâlâ aynı ağaçlar, kayınlar, kavaklar ve çamlar vardı, fakat birbirlerinden daha uzaktılar, yerde de daha az kök ve çalı vardı.</p>

  <p>Geyikleri göremeseler de, Stop hayvanların izini kaybetmemişti. Israrla havlıyordu, efendisinin çeyrek fersah önünde olmalıydı.</p>

  <p>Neluto ve Summy Skim sürekli ormanın içlerine doğru ilerliyorlardı. Fakat öğleden biraz sonra, köpeğin sesi duyulmaz olmuştu.</p>

  <p>O sırada, içine güneş ışıklarının girebildiği bir açıklıkta duruyorlardı. Ormanın sınırından ne kadar uzaktaydılar, Summy Skim aradan geçen zamana göre tahmin edemiyordu, fakat yaklaşık bir fersah ötede olduklarını varsayıyordu. Demek ki ikisinin de çok ihtiyaç duydukları bir moladan sonra kampa geri dönecek vakitleri vardı. Yorgunluktan bitkin düşmüşlerdi, acıkmışlardı, bir ağacın altına oturdular. Çantalarından azıklarını çıkararak büyük bir iştahla yediler. Aslında menüde ateşte pişmiş geyik olsaydı, yemek daha çok hoşlarına gidecekti.</p>

  <p>Ya şimdi akıl ya da tedbirlilik neyi emrediyordu? Eli boş olsa da, kampa geri dönmeyi mi? Bu sefer akıl kazanıyor gibi gözüküyordu. Geyikle geri dönememeleri cansıkıcı olsa da, köpekleriyle dönemiyor olmak daha da kötüydü. Stop tekrar ortaya çıkmamıştı.</p>

  <p>“Nerede olabilir?” dedi Summy Skim.</p>

  <p>“Hayvanların peşinde,” diye cevap verdi Kızılderili.</p>

  <p>“Ben bundan biraz şüpheliyim Neluto. Peki hayvanlar nerede?...”</p>

  <p>“Belki de sandığımız kadar uzakta değildirler Bay Skim.”</p>

  <p>Verdiği cevap, Kızılderilinin sağduyuya uyup vazgeçmeye o kadar da kararlı olmadığını göstermiyor muydu? Gerçekten de bütün bir sabah koşup başarı elde edememiş olmayı kabullenemiyordu.</p>

  <p>Diğer taraftan Summy Skim de yerlinin böyle konuştuğunu duyduğuna çok memnun olmuştu. Yine de şunu söylemeyi gerekli gördü: “Geyikler ormanın içinde fazla uzakta olmasalardı, Stop'un havlamasını duyardık...”</p>

  <p>Tam da o anda köpeğin havlaması, tahminlerine göre üç yüz kulaçtan az bir mesafeden geldi.</p>

  <p>Ve iki avcı hiçbir şey konuşmadan, sanki aynı yaya bağlıymış gibi ayağa fırladılar, çantalarıyla silahlarını kaptılar ve havlamaların duyulduğu tarafa yöneldiler.</p>

  <p>Bu sefer ne akıl, ne de temkinlilik kendilerini dinletme fırsatı bulamamışlardı ve onlara kulak vermeyen bu iki gözüpek adam çok uzaklara sürüklenebilirdi.</p>

  <p>Aslında takip ettikleri yön kuzey ya da doğu değildi. Geyik sürüsü güneybatıya dönmüştü; kuşkusuz orman da bu yönde Porcupine'ın ilk kollarına kadar, fersahlarca uzanıyordu. Böylece Summy Skim ve Neluto, Golden Mount'tan daha da uzaklaşıyorlardı. Güneş de batı ufkunda gitgide alçalmaya başlamıştı. Avcılar, verdikleri söze göre saat beşten önce kampa geri dönmeseler de, havanın hâlâ aydınlık olduğu yedi ya da sekizde dönmüş olurlardı. Zaten bunu düşünerek vakit harcamıyorlardı. Stop'un sesini duyuyorlar, onun peşinden koşuyorlardı ve o kadarı arzuladıkları hayvanların peşinde olduklarından şüphe bile etmiyorlardı.</p>

  <p>Hayvanlar kesinlikle uzakta değillerdi ve şimdi iki avcı da iz üzerindeydiler. Giderek seyrelmiş ormanın içinde daha rahat bir yolları olacaktı. Daha hızlı kaçabileceklerdi. Summy Skim ve Neluto güçleri yettiğince peşlerinden gidiyorlardı. Avdan, en az efendisi kadar heyecan duyan köpeği çağırmayı bile düşünmediler, büyük ihtimalle geri dönmezdi. Zaman akıp gidiyordu, Summy Skim ile Neluto bunun farkında bile değildiler. Sürekli güneybatı yönünde ilerliyorlardı, fakat bu geniş ormanın batı sınırına vardıklarını gösteren hiçbir ize rastlamadılar. Bacaklarının bütün gücüyle koşuyorlardı ve tamamen durmuyor, sadece soluklanmak amacıyla yürüyorlardı. Yorgunluğu hissetmiyorlardı bile. Summy Skim Klondike topraklarında olduğunu unutmuştu, Montreal civarlarında avlanıyor gibiydi. Green Valley'deki çiftliğe dönmekte hiçbir zaman güçlük çekmemişti, fakat Golden Mount'taki kampa dönmesi gerektiğinde de aynı şey geçerli olacak mıydı?...</p>

  <p>Birkaç kez Neluto ve o başarmak üzere olduklarını sandılar. Çalılıkların arasından birkaç boynuz gözükmüştü ve geyiklerle aralarında ancak yüz adım vardı. Fakat bu çevik hayvanlar gözden yitmekte gecikmediler, avcıların nişan alıp ateş edecek vakitleri olmadı.</p>

  <p>Kısacası, ne kadar tedbirsiz davrandıklarının farkına bile varmadan saatler geçirdiler. Fakat o sıralarda hafiflemekte olan Stop'un havlamaları, geyiklerin uzaklaştıklarını kanıtlıyordu. Artık onlara yetişmek imkânsızdı. En sonunda havlamalar kesildi, ya Stop çok uzaklaşmıştı, ya da bu kadar uzun ve zor bir koşudan sonra nefesi kesilmişti ve sesini duyuramayacak haldeydi.</p>

  <p>Summy Skim ve Neluto durdular, güçleri tükenmişti ve bir daha kalkıp kalkamayacaklarını bilmeden külçe gibi yere yığıldılar.</p>

  <p>O sırada, Summy Skim'in saatine göre akşamın dördü olmuştu.</p>

  <p>“Bitti!” dedi konuşabilir hale gelir gelmez.</p>

  <p>Bu sefer Neluto kabul ederek hayal kırıklığı içinde başını salladı.</p>

  <p>“Neredeyiz?...” diye sözlerine devam etti Summy Skim.</p>

  <p>Evet! İşte bu önemli bir soruydu ve çözümünü bulmak o kadar kolay değildi.</p>

  <p>Ormanın bu bölümünde geniş bir açıklık vardı ve herhalde güneybatıda Porcupine'ın kollarından biriyle birleşen küçük bir dere buradan akıyordu. Güneş derenin bir tarafını aydınlatıyordu, ötede ağaçlar tıpkı ormanın doğu açıklığındaki gibi birbirine daha da yaklaşmış gözüküyorlardı.</p>

  <p>“Tekrar yola koyulmamız gerekiyor,” dedi Summy Skim.</p>

  <p>“Nereye?...” diye sordu Kızılderili.</p>

  <p>“Kampa!” diye karşılık verdi Summy Skim omuz silkerek.</p>

  <p>“İyi de kamp hangi yönde?...”</p>

  <p>“Şu tarafta Neluto,” diye karşılık verdi arkadaşı batıda alçalan güneşe sırtını dönerek. “Bir şeyler yemeden gidemeyiz Bay Skim!”</p>

  <p>İki avcı daha beş yüz adım bile atamadan açlıktan düşüp kalırlardı.</p>

  <p>Böylece çantalar açıldı. Sabah yedikleri gibi yediler, öyle çok yediler ki azıklarından geriye pek bir şey kalmadı. Oysa, ormanda av hayvanı pek bol olmadığından tekrar erzak edinmek mümkün değildi, en fazla çalıçırpı üzerinde kızartılabilecek yenilebilir kök parçaları toplayabilirlerdi.</p>

  <p>Oysa buralardaki kökler çoktan toplanmış gibi gözüküyordu, Neluto açıklığın etrafını dolandığında bir kül kümesine rastladı. Summy Skim'i çağırdı ve dedi ki:</p>

  <p>“Bunu görüyor musunuz Bay Skim.”</p>

  <p>“Demek ki burada ateş yakılmış Neluto...” “Kesinlikle...”</p>

  <p>“Öyleyse ormanda Kızılderililer ya da başkaları mı var?...”</p>

  <p>“Şüphesiz birileri buraya gelmiş,” diye cevap verdi Neluto... “Fakat uzun zaman olmuş.” Gerçekten de beyaz küllerin rutubetten çamurlaşmış olması, bu ocağın oldukça eski olduğunu gösteriyordu. Burada ateş yakılmasının üzerinden aylar, belki de yıllar geçmişti. Golden Mount civarlarına birilerinin gelmiş olduğu açıktı.</p>

  <p>Gerçekten de yeni bir gelişme Summy Skim'i daha da endişelendirdi.</p>

  <p>Sönmüş ateşin on adım kadar ötesinde gözüne otlar arasında parlayan bir nesne ilişti. O tarafa yöneldi, eğilip nesneyi aldı, şaşkınlıktan kendini tutamayarak bağırdı.</p>

  <p>Bu, bakır kının içinde duran bir hançerdi.</p>

  <p>“Gel de şuna bak Neluto!” dedi Summy Skim hançeri arkadaşına göstererek.</p>

  <p>O da inceledikten sonra dedi ki:</p>

  <p>“Ocak eski olsa da, bu hançer düşürüleli az zaman geçmiş...”</p>

  <p>“Evet... evet...” diye cevap verdi Summy Skim, “ağzı hâlâ pırıl pırıl... Hiçbir pas lekesi yok... Otlar arasına çok kısa bir süre önce düşürülmüş!”</p>

  <p>Bu, tartışma götürmez bir gerçekti.</p>

  <p>Evire çevire bir süre yakından inceledikten sonra, Summy Skim bunun İspanyol yapımı olduğunu anladı. Sapma M ve ağzına Teksas'ın başkenti Austin'in adı işlenmişti.</p>

  <p>“Yani birkaç gün, belki de birkaç saat önce yabancılar bu açıklıkta kamp kurmuşlar!...” diye sonuca vardı Summy Skim. “Sanırım şu ateşi yakmamışlar... Fakat içlerinden biri hançerini düşürmüş...”</p>

  <p>“Ve bunlar Kızılderili de değiller,” diye bir saptama yaptı Neluto, “çünkü Kızılderililerin hiç bu tür silahları yoktur...”</p>

  <p>“Kim bilir,” diye ekledi Summy Skim, “belki de bu ormanı geçerek Golden Mount'a doğru ilerliyorlardır!...”</p>

  <p>Bu varsayım kabul edilebilirdi ve bu hançerin sahibi kalabalık bir çetedense, Ben Raddle ve arkadaştan belki tehlikedeydiler, belki de bu grup şimdi Mackenzie Deltası'nda dolaşıyordu.</p>

  <p>“Gidelim!” dedi Summy Skim.</p>

  <p>“Hemen,” diye cevap verdi Neluto.</p>

  <p>“Ya köpeğimiz?...” dedi Summy Skim.</p>

  <p>Kızılderili onu yüksek sesle, her yöne dönerek çağırdı. Fakat çağrısı duyulmadı ve Stop geri gelmedi.</p>

  <p>Artık Kanada geyiği avından vazgeçmişlerdi. Mümkün olduğu kadar çabuk kampa geri dönmeleri gerekiyordu, İzci'nin kafilesinin önlem alması, belki de savunmaya hazırlanması lazımdı. Fakat oraya en kısa sürede varmanın yöntemi en kısa yoldan gitmekti, en kısa yol ise düz hattı.</p>

  <p>Öyleyse tam olarak yönlerini bulmalıydılar, oysa Summy Skim'in pusulası yoktu. Fakat bir kol saati vardı ve işte şu yöntemi kullandı -bu yöntemden, Montreal'deki avlan sırasında da pek çok kereler yararlanmıştı:</p>

  <p>Biraz evvel de dediğimiz gibi güneş, ışınlarını ormandaki açıklığa gönderiyordu ve çok dik bir köknar ağacının gölgesi de toprağa vuruyordu. Bu gölge hattı Summy Skim tarafından yön belirlemekte kullanılacaktı. Summy Skim, söz konusu çizginin üzerinde durdu ve sırtını güneşe dönerek saatini çıkardı.</p>

  <p>Saat altıydı, kuzeyi bulmak için saatin akrebini gölgenin yönünde tutmak yeterli olacaktı. Fakat bu saatin kadranı on ikiye bölünmüş olduğundan akrebi saat üçe getirerek aynı sonucu elde etmeliydi. Gölge ile paralel olduğuna göre, on iki kuzey yönü gösteriyordu.</p>

  <p>Summy Skim hemen yönü belirledi, kolunu izleyecekleri yön olan doğuya doğru uzattı.</p>

  <p>“Yola çıkalım!” dedi.</p>

  <p>Tam bu sırada, açıklığın üç yüz adım ötesinden silah sesleri geldi.</p>
</body>
</html>
