<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>PÜSKÜRME</h3>

  <p>Hunter'ın kampa ilk saldırı girişimi işte böyle bitti. Bütün bunlar Hunter'a, içlerinde Malone'un da bulunduğu pek çok yaralıya malolurken, İzci'nin arkadaşlarından sadece iki üç kişi sıyırıp geçen kurşunlarla yaralanmıştı.</p>

  <p>Bu saldırı tekrarlanacak mıydı?... Nasıl tekrarlanacaktı?... Eğer Ben Raddle ve adamlarının ikiye karşı bir olduklarını öğrenseydi, kinci karakteri de göz önüne alınırsa, Golden Mount'un efendisi olma tutkusuyla harekete geçmiş olan Hunter, kampı ele geçirmek istemeyecek miydi?</p>

  <p>“Ne olursa olsun serseriler geri çekildiler ve bugün bir daha saldırmazlar!...” dedi İzci.</p>

  <p>“Bugün hayır... fakat bu gece belki...” diye karşılık verdi Summy Skim.</p>

  <p>“Eh pekâlâ, o zaman biz de uyumayız,” dedi Ben Raddle; “birkaç saat süren karanlık boyunca da Hunter kanalı aşmakta zorlanır... Hatta buna cesaret edemeyeceğini bile söyleyebilirim, çünkü tetikte olduğumuzu bilecek.”</p>

  <p>“Fakat barajın barikatını sağlamlaştırmak şart...” dedi Lorique.</p>

  <p>“İşte biz de bunu yapacağız,” diye cevap verdi Bill Stell, bu iş için adamlarından birkaçını çağırarak.</p>

  <p>“Öncelikle çetenin kendi kampına dönüp dönmediğine bakalım...” dedi Summy Skim.</p>

  <p>“Tamam,” diye cevap verdi İzci.</p>

  <p>Ben Raddle, Summy Skim, Lorique, Bill Stell ve Neluto ellerinde tüfekleriyle barajı geçtiler ve dağın güneydoğudaki köşesine kadar gittiler. Oradan Teksaslıların kamp kurduğu yere kadar bütün ova görülebiliyordu.</p>

  <p>Saat altıydı ve hava hâlâ aydınlıktı.</p>

  <p>Köşeye gelince, Ben Raddle daha öteye gitmenin gerekmeyeceğini gördü.</p>

  <p>Hunter ve arkadaşları beş altı kurşun atımlık mesafedeydiler. Takip ediliyor olma endişesine rağmen, ağır ağır yürüyorlardı. İzci, peşlerine düşmenin uygun olup olmayacağını düşünüyordu. Ama Teksaslıların, kafilede ancak yirmi kişi olduğunu bilmemeleri çok daha iyiydi. Zaten Summy Skim her ne düşünürse düşünsün, kampa karşı her türlü saldırıdan vazgeçmiş olmaları da mümkündü.</p>

  <p>Çetenin yavaş adımlarla ilerlemesinin nedeni, yaralı taşıyor olmalarıydı. Çoğu yürüyemiyordu, bunlardan biri de Malone'du.</p>

  <p>Neredeyse bir saat boyunca İzci ve arkadaşları, haydutların geri çekilmelerini seyrettiler. Hunter'ın Golden Mount'un eteklerini döndüğünü gördüler ve ovanın içinden ormana yönelmediğine göre, demek ki mola yerine dönüyordu.</p>

  <p>Saat sekize doğru, İzci barajın barikatını sağlamlaştırma işini bitirmişti. İki adam burada nöbet tutmaya başladılar, diğerleri de akşam yemeğini yemek için hep birlikte koruluğa daldılar.</p>

  <p>Konuşmalar dönüp dolaşıp gün içinde olanlara geldi. Saldırdan sonra Hunter'ın geri çekilmesi olayın kapanması olarak kabul edilemezdi. Ancak çete Golden Mount'u terk ederse, gerçekten geri çekilmiş sayılacaklardı. Eğer Teksaslılar bu civarlarda kalmakta ısrar ederlerse, kim bilir ne olaylar çıkardı... Püskürme kendiliğinden meydana gelirse, volkanın fırlattığı külçeler için çarpışmaya gelirler miydi?...</p>

  <p>Diğer taraftan Teksaslılar orada olduğu sürece, acaba Ben Raddle kraterin içine sular akıtarak püskürmeyi tetikleme planına devam etmeli miydi?...</p>

  <p>Fakat birkaç hafta sonra fırtınaları, tipisi, karıyla kış başlayacaktı. Ondan önce kafilenin mutlaka Dawson-City'ye geri dönmesi gerekiyordu. Fakat o zaman mühendis bir sonraki kışı da Klondike'ta geçirip, gelecek yaz Golden Mount'a geri mi dönecekti? O zaman Hunter da geri gelir miydi, acaba onun çetesinden daha kalabalık olabilmek için yeni Kanadalılar ve Kızılderililer mi bulmak gerekecekti?...</p>

  <p>Acaba Ben Raddle kuzenini Montreal'e geri dönmeyi bir yıl daha ertelemeye ikna edebilir miydi?...</p>

  <p>Büyük ihtimalle Summy Skim bunu hiç düşünmemişti. ister başarıyla, ister başarısızlıkla sonuçlansın, Ben Raddle ile birlikte en geç iki ay içinde Klondike'ı terk edeceklerine emindi.</p>

  <p>Akşamı hiçbir şey bozmadı. Her türlü güvenlik önlemini aldıktan sonra biraz dinlenebilmeyi hayal ediyorlardı. İzci, Lorique, Neluto barajda nöbet tutmayı teklif ettiler, dikkatli olacaklarına güvenilebilirdi.</p>

  <p>Çadırlar kuruldu -bunun herhangi bir tehlikesi yoktu- ardından her biri kişiliğine göre rahat ya da rahatsız bir uykuya daldı. Fakat Ben Raddle'ın kafası o kadar çok proje ve endişe ile doluydu ki, mühendis uzun süre uyuyamadı.</p>

  <p>Ertesi sabahın erken saatlerinde İzci ve Ben Raddle kanalı aşarak, ovayı gözlemeye gittiler. Etraf ıssızdı. Orman tarafından hiçbir çete yaklaşmıyordu. Hunter'ın buralardan tamamen gitmek gibi bir niyeti yoktu, zaten kimse de bunu beklemiyordu.</p>

  <p>“Golden Mount'un kampa bakan yamacından tırmanamıyor olmamız çok kötü...” dedi Bill Stell. “Platonun öbür tarafından onları görebilirdik...”</p>

  <p>“Maalesef bu imkânsız Bili...” diye cevap verdi Ben Raddle.</p>

  <p>“Dağdan birkaç yüz adım uzaklaşmamızın bence hiçbir tehlikesi yok,” diye devam etti İzci.</p>

  <p>“Görünürde kimseler olmadığına göre hiç tehlikesi yok Bili; fark edilirsek bile, kanala geri dönüp barikatı kapatacak kadar vaktimiz olur.”</p>

  <p>“Öyleyse gelin Bay Ben, volkanın dumanlarını da görürüz. Belki de daha yoğundur... Belki de krater lav püskürtmeye başlamıştır!...”</p>

  <p>İkisi birlikte çeyrek fersah uzaklaştılar ve mola verdiler.</p>

  <p>Kraterin ağzında hiçbir değişiklik yoktu. Alevlerle karışık dumanlar kraterden yükselmeye devam ediyordu, rüzgâr tarafından da denize doğru savruluyorlardı.</p>

  <p>“Bugün olmayacak,” dedi İzci.</p>

  <p>“Hayır,” diye cevap verdi mühendis, “Hunter gitmeden volkanın püskürmesini istemiyorum... tabii giderse!”</p>

  <p>Tam bu anda Bill Stell Golden Mount'un dibinde bir dumanı gösterdi.</p>

  <p>“Evet...” dedi, “hâlâ buradalar... sanki kendi evlerinde gibi!... Madem ki onları buralardan kovmaya çalışmıyoruz, kendi kendilerine bizim güçsüz olduğumuzu söyleyecekler ve söylemekte de haklı olacaklar!”</p>

  <p>Bu doğru bir akıl yürütmeydi, fakat bu sözler Ben Raddle'a güvence veremezdi.</p>

  <p>Birlikte ovaya bir kez daha baktıktan sonra, kanala geri döndüler ve kampa girdiler.</p>

  <p>15 Agustos'a gelmişlerdi ve Ben Raddle'ın hiçbir sonuç elde edemeden günler akıp gittiği için kalbi sıkışıyordu. İzci'nin de söylediği gibi, ay sonunda Klondike yoluna koyulmak için geç kalınmış olacaktı, kafile 15 Eylül'den önce varamazdı. Oysa bu tarihte, kışı Vancouver'da geçirecek olan madenciler Dawson-City'yi terk etmiş olurdu; son gemiler de buzlanma başlamadan Yukon'u geçerdi. Ne olursa olsun geri dönüş iki haftadan daha fazla ertelenemezdi. Ve kış erken geldiği takdirde Bill Stell gölleri geçmekte, Chilkoot'u aşmakta ve Skagway'e ulaşmakta çok zorlanırdı.</p>

  <p>Summy Skim onunla bu konuda sık sık konuşuyordu ve yemekten sonra Ben Raddle kanalın kenarında dolaşırken tekrar bundan bahsettiler.</p>

  <p>Ben Raddle dere yatağını değiştirecekleri yeri inceledikten sonra baraja geri döndü. Kanalın ağzını gizleyen dalları kaldırarak tünele girdi ve tüneli volkanın bacasından ayıran duvara kadar süzüldü.</p>

  <p>Her şeyin yolunda olup olmadığını kendi gözleriyle görmek istiyordu. Duvarın üzerinde açılmış olan altı deliğe baktı, içine yerleştirilecek dinamitleri patlatmak yeterli olacaktı. Ardından baraj birkaç kazma darbesiyle yıkıldığında, sular dağın derinliklerine akacaktı.</p>

  <p>Teksaslılar olmasaydı, belki de Ben Raddle hemen o gün püskürmeyi tetiklerdi, kim bilir? Zaman daraldığına ve püskürme kendiliğinden olmayacak gibi gözüktüğüne göre, beklemenin ne anlamı vardı?</p>

  <p>Evet... Mühendis bizzat dinamiti ateşleyebilirdi, fitillerin yanması birkaç dakika sürerdi, sonra da patlamanın ardından barajı yıkardı. Ve sonunda yarım gün, iki saat, belki de bir saat sonra derinliklerde birikmiş olan buharın basıncı, volkanı harekete geçirirdi.</p>

  <p>Ben Raddle, cesur planını hemen sonuca vardıramadığı, son darbeyi vuramadığı için, güçsüzlüğüne lanet ederek bu duvarın önünde düşüncelere dalmıştı. Teksaslılar çıkar sağlayan ilk ve kuşkusuz tek insanlar olabilirdi. Dolayısıyla beklemek, daha da beklemek gerekliydi... ve eğer çete gitmezse, eğer Hunter bu bölge kalınamayacak hale gelene kadar buraları terk etmezse, eğer gidişini mümkün olduğu kadar geciktirirse, eğer Vancouver'a geri dönmek yerine kış mevsimini Circle-City'de, ya da Dawson-City'de geçirmeye niyetliyse, gelecek yazın ilk günlerinde geri dönmeyi planlıyorsa?... O sıralarda kendisi, Ben</p>

  <p>Raddle nerede olacaktı? Buradan yüzlerce fersah ötede... Forty Miles Creek'ten sonra Golden Mount'ta da bütün çabalarına rağmen başarısız olduktan sonra evine geri dönmüş olacaktı!.!.</p>

  <p>İşte mühendisin kafasını bunlar meşgul ediyordu, geçmiş ve gelecek yerine şimdiyle daha fazla ilgiliydi. Evet! Hareket etmekte özgür olsaydı, hiç tereddüt etmezdi: Hemen o gün son hamlesini yapardı. Ve planı başarıyla sonuçlanırsa, eğer volkan içinde biriktirdiği zenginliklerini sunarsa, değerli külçeleri arabalara yüklemek için yirmi dört saat yeterdi ve kafile de Klondike yoluna koyulurdu.</p>

  <p>Ben Raddle bir yandan düşünürken bir yandan da ana bacadan gelen gürültüleri dinliyordu. Homurtular fazla şiddetliydi. Hatta taşların hareket ettiğini, kayaların buhar tarafından kaldırılıp tekrar düştüğünü duyduğunu sandı. Bu belirtiler yakında püskürme olacağının mı işaretleriydi?...</p>

  <p>O anda dışarıdan bağırışlar duyuldu. Hatta Ben Raddle kendisini çağırdıklarını sandı. Tünelin ağzından İzci'nin sesi işitildi:</p>

  <p>“Bay Raddle... Bay Raddle!..”</p>

  <p>“Ne oluyor?” diye sordu mühendis.</p>

  <p>“Gelin... gelin!” diye cevap verdi Bill Stell.</p>

  <p>Ben Raddle çetenin kampa karşı yeni bir saldırıya giriştiğini sanmıştı; tünelden sürünerek baraja çıktı.</p>

  <p>Bill Stell'in yanma gelmiş olan Summy Skim de oradaydı.</p>

  <p>“Teksaslılar geri mi geldiler?...” diye sordu kuzenine dönerek.</p>

  <p>“Evet!... serseriler!” diye cevap verdi Summy Skim, “fakat ne önden, ne de arkadan... tepeden!”</p>

  <p>Ve elini Golden Mount platosuna doğru uzattı.</p>

  <p>“Bakın, Bay Ben,” diye ekledi İzci.</p>

  <p>Daha önce kanal girişini fazla zorlayamadıkları için Hunter ve adamları doğrudan saldırıya geçmekten vazgeçmişlerdi. Bu yeni girişim kafileyi kamp yerinden ayrılmak zorunda bırakabilirdi.</p>

  <p>Volkana tırmandıktan sonra, krateri dolaşarak şiddetle püsküren buharlardan uzaktaki platonun ucuna gelmişlerdi. Kazmalarla levyelerle buradaki kayaları, katılaşmış lav parçalarının yüzlercesini yerinden koparmışlardı. Bu kayalar kenardan aşağıya ağaçları yıkarak, devirerek, toprakta devasa çukurlar bırakarak çığ gibi düşmeye başlamışlardı. Hatta birkaç taş kanala kadar yuvarlanmış, suyu taşırmıştı.</p>

  <p>“Görüyorsun,” diye haykırıyordu Summy Skim, “görüyorsun... Bizi kaçıramadılar, şimdi de ezmeye çalışıyorlar!”</p>

  <p>Ben Raddle cevap vermiyordu. Arkadaşları ile birlikte bu taş yağmurundan korunmak için dağın yamaçlarına sığınmak zorunda kalmışlardı.</p>

  <p>Korulukta durmak mümkün değildi, yüzlerce kaya kampa doğru düşüyordu.</p>

  <p>Hatta işçiler de buradan kaçarak, taşların ulaşamayacağı kadar uzağa, derenin sol kıyısına sığınmak zorunda kalmıştı. Fakat yuk arabalarından ikisi kırılmıştı. Yaralanmış üç adamın durumları ciddiydi ve onları çok gerilere taşımak gerekti.</p>

  <p>Malzemelerden geriye kalanlar ise kırık döküktü. Yıkılmış ve yırtılmış olan çadırlar, kırılmış araç gereçler, tam bir felaketti. Katırlardan iki tanesi de yerde ölü yatıyordu ve şaşırmış, dehşete kapılmış olan diğerleri bir sıçrayışta kanalı geçip ovaya dağılmışlardı.</p>

  <p>Yukarıdan bu katliama sevinen çetenin korkunç bağınşları, dehşet verici uğultuları duyuluyordu. Kayalar hâlâ düşmeye devam ediyor, düşerken kimi zaman çarpışıp parçalanıyor ve Golden Mount ile dere arasındaki alanı kaplıyorlardı.</p>

  <p>“Bütün dağı tepemizden aşağı indirecekler!” diye haykırdı Summy Skim.</p>

  <p>“Ne yapacağız?” dedi Lorique.</p>

  <p>“Ne yapacağımızı bilmiyorum,” diye cevap verdi Summy Skim, “fakat ne yapmalıydık biliyorum! Hunter ile hiç konuşmadan, tam kalbine bir kurşun sıkmalıydık!”</p>

  <p>Bir gün önce Teksaslı'dan kurtulabilmiş olsalardı, durum bu kadar tehlikeli olmayacaktı, çünkü kampı kayalarla yok etme fikrinin ondan çıktığı kesindi.</p>

  <p>İzci dedi ki:</p>

  <p>“En azından kalanları kurtarmazsak yakında bir tek sağlam malzememiz olmayacak... Gidip arabalarımızı dere kıyısına çekelim, oraya ulaşamazlar!”</p>

  <p>“Tamam... ya sonra?” diye sordu Lorique.</p>

  <p>“Sonra mı?” diye cevap verdi Bill Stell, “sonra... hepimiz silahlanıp bu serseriler yukarıdayken onların kamplarına gideceğiz! Onları orada bekleyeceğiz... aşağı inerlerken üstlerine ateş açacağız ve arabaları da bizimkilerin yerini alacak!”</p>

  <p>Cesur bir plandı, fakat başarıya ulaşabilirdi. Hunter ve arkadaşları Golden Mount'tan inerlerken yirmi tüfeğin ateşi altında çok zorda kalacaklardı. Hâlâ tepeden kayaları atmakla meşgûldüler ve ancak atabilecekleri taş kalmadığında aşağı ineceklerdi.</p>

  <p>Demek ki İzci ile arkadaşlarının bol zamanları vardı; fark edilmeden dağın eteği boyunca diğer tarafa geçmeliydiler. Eğer çeteden birkaç kişi hâlâ oradaysa, Hunter ve arkadaşlarının gelişini beklerken onları keklik gibi avlayacaklardı.</p>

  <p>“Pekâlâ! Adamlarımızı çağıralım, çoğunun silahı var, bizim de silahımız var,” dedi Summy Skim. “Barajı geçelim. Yarım saat içinde oraya varmış oluruz, bu arada serserilerin inmesi en az iki saat sürer.”</p>

  <p>Her ne kadar Ben Raddle'a doğrudan doğruya sorulmamış olsa da, ondan bir cevap bekleniyordu, kabul edip etmediğini söylemesi gerekiyordu -uygulanabilecek ve başarılı olması umulabilecek tek proje buydu.</p>

  <p>Fakat Ben Raddle hâlâ sessizdi, sanki söylenenlerden hiçbirini duymamış gibiydi. Acaba ne düşünüyordu?...</p>

  <p>Mühendis arkadaşlarının söylediklerini gayet iyi duymuştu ve adamlara gelmelerini işaret ettikleri anda durdurdu:</p>

  <p>“Hayır... hayır...”</p>

  <p>“Ne yapmak istiyorsun Ben?” diye sordu Summy Skim.</p>

  <p>“Hunter'ın çetesine hak ettikleri gibi karşılık vereceğiz!”</p>

  <p>“Nasıl yani?...”</p>

  <p>“Püskürmeyi tetikleyerek! Bu belki de hepsinin sonu olur!”</p>

  <p>Aniden püskürme meydana gelir, onları kraterin kenarında yakalarsa gerçekten de öyle olurdu.</p>

  <p>Ben Raddle tünelin ağzına doğru bir hamle yaptı.</p>

  <p>“Ne yapacaksınız Bay Ben?” diye sordu İzci.</p>

  <p>“Baca duvarını yıkıp dereyi bacanın içine akıtacağım.”</p>

  <p>Bilindiği gibi dinamitler hazırdı ve sadece ateşlemek gerekiyordu...</p>

  <p>Fakat tam mühendisin tünele gireceği anda:</p>

  <p>“Bana bırakın...” dedi yerini almak isteyen Lorique.</p>

  <p>“Hayır...” diye cevap verdi Ben Raddle.</p>

  <p>Ve hemen, dalların altında saklı olan tünelin ağzında kayboldu. Sürünerek dipteki duvara vardı ve deliklere yerleştirilmiş olan dinamitlerin fitillerini tutuşturmaktan başka yapacak bir şey kalmamıştı. Sonra aceleyle geri döndü.</p>

  <p>Birkaç dakika sonra dinamit boğuk bir gürültüyle patladı, sanki dağ temelinden sallanıyordu.</p>

  <p>Duvar patlamayla çökmüştü şüphesiz. Hemen ardından, tünelden, büyük ihtimalle ilk lavların yükselişinin sesi olan bir homurtu duyuldu, bu arada tünelin ağzından da kara dumanlar yükseldi.</p>

  <p>“İşe koyulalım!” diye haykırdı Ben Raddle.</p>

  <p>Artık sıra barajı yıkmaya gelmişti, böylece dere ile kraterin bacası arasındaki bağlantı sağlanacaktı.</p>

  <p>Hepsi işe koyuldular, toprağı kürekleyip kenarlara atarak barajı kazma darbeleriyle yıktılar. İşi tamamlamaları on beş dakikalarını aldı, çünkü işin yarısına geldiklerinde gerisini akıntı halletti.</p>

  <p>Rubber Creek'in gür suları, kanalın ve tünelin eğimi sayesinde Golden Mount'un içine aktı. Bu akıntı tünelin içinden buhar ve lav çıkışını alt edebilecek miydi?... Bunun cevabını hemen öğreneceklerdi.</p>

  <p>Mühendis ve arkadaşları yukarıdan aralıksız düşen kayalardan kendilerini koruyarak endişeyle bekliyorlardı.</p>

  <p>Yarım saat, bir saat geçti. Dere hâlâ akıyor ve tünelin ağzından içeri doluyor, buharları bastırarak dağın derinliklerine dökülüyordu.</p>

  <p>Birden çok şiddetli bir patlama oldu. Volkandan çıkan alevler ve dumanlar havada beş altı yüz ayağa kadar yükseldi. Bunlarla birlikte binlerce taş, sertleşmiş lav parçası, maden curufu ve kül büyük bir gürültüyle püskürüyordu. Herhalde yukarıdaki plato da çökmeye başlamıştı. Püskürtünün itmesiyle plato belki de tamamen çökmüştü. içteki ateşin etkisiyle alev kütlelerine geçit açmak için krater genişlemişti beki de...</p>

  <p>Fakat püskürme kuzeye yönelmişti. Birikmiş kayalar, lavlar, küller o tarafa sürüklenerek dalgaların arasına dökülüyordu!...</p>

  <p>Evet! Golden Mount, Kuzey Buz Denizine boşalıyordu!...</p>

  <p>“Ah!” diye haykırdı Summy Skim, “altın külçelerimiz!...”</p>

  <p>Eğer Ben Raddle, Lorique ya da Bill Stell ondan önce bağırmadılarsa, bunun nedeni tek bir kelime bile söyleyemeyecek halde olmalarıydı!</p>

  <p>Şaşkınlıktan dillerini yutmuşlardı. O anda Teksaslıları değil, Kuzey Amerika'nın en zengin maden ocaklarından birinin buzlu sularda kaybolduğunu düşünüyorlardı.</p>

  <p>Görüldüğü gibi Ben Raddle yanılmamıştı. Volkan bacasının içine su akıtarak bir saat içinde püskürmeyi tetiklemişti. Toprak sanki yarılacakmış gibi sarsılıyordu... Alevler kükrüyor, buharlar ıslık çalıyordu. Koninin platosunun tepesinde yüzlerce ayak yükseğe çıkan kalın bir bulut oluşmuştu. Havaya fırlayan kayalardan bazıları bomba gibi patlıyor, altın tozları etrafa saçılıyordu...</p>

  <p>“Külçelerimiz patlıyor!” diye tekrarlıyordu Summy Skim.</p>

  <p>Hepsi hayal kırıklığı içinde, bu dehşet verici gösteriyi seyrediyordu. Mühendis Golden Mount'un püskürmesini çabuklaştırmıştı ama yönlendirememişti, girişimleri felaketle sonuçlanmıştı.</p>

  <p>Artık kafilenin çeteden korkması için hiçbir neden kalmamıştı. Hunter ve arkadaşları bu ani olaya savunmasız yakalanmış ve kendilerini güvenceye alacak zamanları olmamıştı. Belki de ayaklarının altındaki plato çökmüştü... Belki de kraterin içine düşmüşlerdi... Belki de yanmış, parçalanmış bir halde havaya fırlatılmışlardı ve şimdi Kuzey Buz Denizi'nin dibinde yatıyorlardı...</p>

  <p>“Gelin... gelin!” diye haykırdı İzci.</p>

  <p>Tedbirli davranarak kanalın uzağında durduklarından, ovaya ulaşmaları ve Golden Mount'un eteklerini takip etmeleri kolaydı. Tüm güçleriyle koşarak Teksaslıların kampına gittiler. Oraya varmaları yirmi dakikadan fazla zaman almadı.</p>

  <p>Vardıklarında durdular. Hunter'ın adamlarından kampta kalmış olan birkaçı -aşağı yukarı on kişi- ormana doğru kaçıyorlardı, püskürmenin gürültüsünden korkan atlan ise ovaya dağılmıştı.</p>

  <p>İzci ve arkadaşları mola verdiklerinde, kamp ıssızdı. O sırada platodan kurtulabilen çeteden beş ya da altı kişi, Golden Mount'tan aşağı, kollarını ve bacaklarını kırma tehlikesine rağmen kayarak iniyorlardı.</p>

  <p>Aralarında Hunter da vardı, herhalde ağır yaralandığından yüz adımlık mesafeyi sürünerek güçlükle geçiyordu. Çalılara asılıyor, düşüyor, ayağa kalkıyor, dağın eteklerine vararak kaçmaya başlayanların çok gerisinden geliyordu.</p>

  <p>O anda bir silah sesi duyuldu. Ateş eden Neluto'ydu, onu kimse engelleyememişti...</p>

  <p>Göğsünden vurulan Hunter yerinde sıçradı, kayalardan kayalara yuvarlandı ve Golden Mount'un eteklerine düşüp parçalandı.</p>
</body>
</html>
