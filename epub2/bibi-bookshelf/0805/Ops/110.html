<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>6. Dünya Kurtarıcı Olarak Kahraman</title>
</head>
<body>
<h1><a id="a564"></a>6. Dünya Kurtarıcı Olarak Kahraman</h1>
<p>Erginlenmenin iki derecesi babanın yaşadığı yerde ayırt edilebilir. Oğul ilkinden temsilci olarak, fakat İkincisinden &ldquo;ben ve babam biriz&rdquo; bilgisiyle döner. Bu ikinci, en yüksek aydınlanmanın kahramanları, en yüksek anlamıyla bedenlenme diye bilinen dünya kurtarıcılarıdır. Mitleri kozmik ölçülerdedir. Söyledikleri, asa ve kitabın kahramanlarının söylediği herhangi bir şeyin ötesinde bir yetki taşır.</p>
<p>&ldquo;Hepiniz bana bakın. Çevreye bakmayın,&rdquo; dedi Jicarilla Apaçilerinin kahramanı Düşman Öldüren; &ldquo;Dediğimi dinleyin. Dünya benim vücudum kadar büyük. Dünya sözüm kadar geniş. Ve dünya dualarım kadar geniş. Gök ancak sözlerim ve dualarım kadar geniş. Mevsimler ancak vücudum, sözlerim, dualarım kadar geniş. Sular da aynı şekilde; vücudum, sözlerim, dualarım sulardan büyüktür.</p>
<p>&ldquo;Kim bana inanırsa, kim dediğimi dinlerse uzun yaşayacak. Kim dinlemez, kim kötü düşünürse kısa yaşayacak.</p>
<p>&ldquo;Doğuda, güneyde, batı ya da kuzeyde olduğumu düşünmeyin. Dünya benim vücudum. Oradayım. Her yerdeyim. Yalnız toprak altında ya da yukarıda gökte olduğumu ya da yalnız mevsimlerde ya da suların öte yanında durduğumu düşünmeyin. Hepsi vücudumdur benim. Yeraltının, göğün, mevsimlerin, suların hepsinin vücudum olduğu bir gerçektir. Ben her yerdeyim.</p>
<p>&ldquo;Size çoktan bana sunmanız gereken şeyi verdim. İki tür piponuz var ve dağ tütününüz var.&rdquo;<a id="a565"></a><a href="notes2.html#a1496"><span class="t13">{446}</span></a></p>
<p>Bedenlenmenin yaptığı, varlığıyla tiran devin savlarını yanlışlamaktır. Dev, sınırlı kişiliğinin gölgesiyle lütuf kaynağını kapatmıştır; bedenlenme, bu türden bir ego bilincinden tamamen bağımsız olarak yasanın dolaysız bir dışavurumudur. Devasa bir ölçekte kahramanca yaşamı gerçekleştirir -kahraman görevlerini yerine getirir, canavarı katleder- fakat hepsi de, basit bir düşünceyle de başarılabilecek olanı sırf göze açık kılmak için yapılan bir çabanın özgürlüğüyledir.</p>
<p>Krişna&rsquo;nın, babasının Mathura şehrindeki tahtını gasp eden acımasız amcası Kans, bir gün ona şöyle diyen bir ses duydu: &ldquo;Düşmanın doğdu, ölümün kaçınılmaz.&rdquo; Krişna ve büyük ağabeyi Balarama, onları Nemrut&rsquo;un bu Hintli benzerinden korumak üzere annelerinin rahminden sığırtmaçlara kaçırılmıştı. Ve peşlerinden demonları gönderdi -zehir sütünün Putana&rsquo;sı ilkiydi- ama hepsi altedildi. Bütün hileleri başarısız olunca Kans, delikanlıları şehrine çekmeye karar verdi. Sığırtmaçları kurban ayini ve büyük bir yarışmaya çağırmak için bir haberci gönderildi. Davet kabul edildi. Sığırtmaçlar, kardeşlerle birlikte geldi ve şehir surlarının dışında çadır kurdu.</p>
<p>Krişna ve ağabeyi Balarama, şehrin eğlencelerini görmeye gitti. İçerde büyük bahçeler, saraylar ve korular vardı. Bir çamaşırcıyla karşılaştılar ve ondan iyi giysiler istediler; o gülüp reddetti, onlar da giysileri zorla aldılar ve çok şık oldular. Sonra kambur bir kadın Krişna&rsquo;dan ayağını vücuduna sürmesi için yalvardı. O ona yaklaştı, ayaklarını üzerine koyarak, çenesinden iki parmağıyla tutarak onu çekti ve sırtını düzeltti. Şöyle dedi: &ldquo;Kans'ı katledince geri dönüp seninle olacağım.&rdquo;</p>
<p>Kardeşler boş bir stadyuma geldi. Orada tanrı Şiva&rsquo;nın üç palmiye kadar geniş, büyük ve ağır yayı kurulmuştu. Krişna yaya vardı, onu çekti ve büyük bir gürültüyle kırdı. Kans sarayında sesi duydu ve ürktü.</p>
<p>Tiran şehirdeki kardeşleri öldürmek üzere taburlarını gönderdi. Fakat delikanlılar askerleri öldürerek çadırlarına döndüler. Sığırtmaçlara ilginç bir gezi yaptıklarını söylediler, yemeklerini yediler ve yatağa girdiler.</p>
<p>Kans o gece uğursuz düşler gördü. Uyandığında, yarışma için stadyumun hazırlanmasını ve ayin için boruların çalınmasını emretti. Krişna ve Balarama, peşlerinde dostları sığırtmaçlarla hokkabazlar olarak geldiler. Kapıdan girdiklerinde, onları ezmeye hazır, on bin sıradan fil kadar güçlü, öfke dolu bir fil vardı. Sürücü doğruca Krişna&rsquo;ya ilerledi. Balarama öyle bir yumruk attı ki, fil durup geri çekildi. Sürücü yeniden sürdü, fakat iki kardeş fili yere çarptı, öldürdü.</p>
<p>Gençler alana girdi. Herkes kendi doğasının ona sunduğunu gördü: güreşçiler Krişna&rsquo;yı güreşçi, kadınlar bir güzellik anıtı, tanrılar kendi efendileri olarak gördü ve Kans onun Mara, Ölüm&rsquo;ün kendisi olduğunu düşündü. Üzerine gönderilen bütün güreşçileri yenip en güçlüsünü de öldürdükten sonra saray locasına sıçradı, tiranı saçından kavradı ve öldürdü. İnsanlar, tanrılar ve azizler coşkulandı, fakat kralın eşleri yas için öne çıktı. Krişna, acılarını görerek onları ilksel bilgeliğiyle rahatlattı: &ldquo;Anne,&rdquo; dedi, &ldquo;acı duyma. Kimse yaşayıp da ölmemezlik edemez. Kendini bir şeye sahip saymak yanılmak demektir; kimse baba, anne ya da oğul değildir. Yalnızca kesintisiz doğum ve ölüm çevrimi vardır.&rdquo;<a id="a566"></a><a href="notes2.html#a1498"><span class="t13">{447}</span></a></p>
<p>Kurtarıcı efsaneleri, düşüş sürecine insan açısından ahlaki bir hatanın (bahçede Adem, tahtta Cemşid) yol açtığını söyler. Yine de kozmogonik çevrim açısından, iyi ve kötünün düzenli bir değişimi zamanın akışının bir özelliğidir. Evrenin tarihinde olduğu gibi, ulusların tarihinde de böyledir: yayılma çözülmeye yol açar, gençlik yaşlılığa, doğum ölüme, yaratıcı canlılık kıpırtısızlığın ölü ağırlığına. Yaşam biçimleri ileri fırlatarak dalga dalga ilerler ve sonra ardından fazla yükleri atarak çekilir. Altın çağ, dünya imparatorunun krallığı, yaşamın her anının atışıyla çorak ülkeyle, tiranın krallığıyla yer değiştirir. Yaratıcı olan tanrı sonunda yok edici olur.</p>
<p>Bu bakış açısından, tiran dev, yerini aldığı daha önceki dünya imparatorundan ya da yerini alacak parlak kahramandan (oğul) daha fazla temsilcisi değildir babanın. Kahramanın değişenin taşıyıcısı olması gibi, o da Engelleyen&rsquo;in temsilcisidir. Ve zamanın her anının bir önceki anın zincirlerinden kurtulması gibi, bu ejder, Yerinde Duran da dünya kurtarıcısınınkini hemen önceleyen kuşağa aitmiş gibi resmedilir.</p>
<p>Kesin terimlerle söylenirse: kahramanın işi babanın (ejder, sınayan, dev kral) direngen yanını katletmek ve evreni besleyecek olan yaşamsal enerjileri engellerinden kurtarmaktır. &ldquo;Bu ister Baba&rsquo;nın arzusuyla uyumlu olarak, ister arzusuna karşı olarak yapılabilir; o [Baba] &lsquo;çocuklarının kurtuluşu için ölümü seçebilir,&rsquo; ya da Tanrılar onu kurbanları kılarak ona tutku vermiş olabilir. Bunlar çelişen öğretiler değil, bir ve aynı öyküyü anlatmanın değişik yollarıdır; gerçekte, Katleden ve Ejder, kurban eden ve kurban, Tanrıların ve Devlerin sonu gelmez savaşının sergilendiği sahnede karşıtların kutupsallığının değil, ölümlü düşmanların yer aldığı görüntülerin ardında aynı yapıdadır. Ne olursa olsun, Ejder Baba, artık geri aldığıyla artmaktan çok verdiğiyle eksilmez, bir Pleroma olarak kalır. Yaşamımızın bağlı olduğu Ölüm&rsquo;dür o; ve &lsquo;Ölüm bir midir, çok mudur?&rsquo; sorusuna yanıt, &lsquo;O oradayken bir, fakat buradaki çocuklarındayken çoktur,&rsquo; olur.&rdquo;<a id="a567"></a><a href="notes2.html#a1500"><span class="t13">{448}</span></a></p>
<p>Eğer <span class="t4">kendi kendini</span> hemen bugünden çarmıha germezse, dünün kahramanı yarının tiranı olur.</p>
<p>Şimdinin bakış açısından geleceğin bu aktarılışında öylesine bir pervasızlık vardır ki, nihilistçe görünür. Krişna&rsquo;nın, dünya kurtarıcısının, ölü Kans'ın eşlerine söylediği sözler korkutucu bir hava taşır; İsa'nın sözleri de öyle: &ldquo;Ben selamet değil, kılıç getirmeye geldim. Çünkü ben adamla babasının ve kızla anasının ve gelinle kaynanasının arasına ayrılık koymaya geldim; ve adamın düşmanları kendi ev halkı olacaktır. Babayı ya da anayı benden çok seven bana layık değildir; oğlu ya da kızı benden çok seven bana layık değildir.&rdquo;<a id="a568"></a><a href="notes2.html#a1503"><span class="t13">{449}</span></a> Mitoloji, hazırlıksız olanı korumak üzere, bu türden nihai vahiyleri, aşama aşama eğitici biçimde ısrar etse de, yarı bulanık kılıklara sokar. Tiran babayı yok eden ve sonra tacı kendi alan kurtarıcı figürü (Oidipous gibi) ata&rsquo;sının yerine adım atmaktadır. Acımasız baba katlini yumuşatmak üzere, efsane, babayı acımasız bir amca ya da zorba Nemrud olarak sunar. Yine de, yarı gizlenen gerçek kalır. Bir kez görüldüğünde, tüm görüntüler üstüste biner: oğul babayı katleder, ama oğul ve baba birdir. Bilmecemsi figürler ilksel kaosa yeniden karışır. Bu dünyanın sonunun (ve yeniden başlangıcının) bilgeliğidir.</p>
<p class="p14">&nbsp;</p>
</body>
</html>