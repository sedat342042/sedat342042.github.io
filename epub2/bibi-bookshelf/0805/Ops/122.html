<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>2. Mitin, Tapımın ve Meditasyonun İşlevi</title>
</head>
<body>
<h1><a id="a600"></a>2. Mitin, Tapımın ve Meditasyonun İşlevi</h1>
<p>Yaşam biçimi içinde birey, insanın tam imgesinin ancak bir kırıntısı ve çarpıtılmasıdır. Bir erkek ya da dişi olarak sınırlandırılmıştır; yaşamının herhangi bir döneminde yine çocuk, genç, yetişkin ya da yaşlı olarak sınırlanmıştır; dahası, yaşam rolünde zanaatkâr, tüccar, hizmetçi, ya da hırsız, rahip, lider, eş, rahibe ya da orospu olarak yetişmiştir; hepsi birden olamaz. Bu yüzden, tamlık -insanın bütünselliği- aynı organda değil, bir bütün olarak toplumun gövdesindedir. Topluluğundan yaşam tekniklerini, içinde düşündüğü dili, bağlandığı fikirleri almıştır; onun vücudunu kuran o genler toplumun geçmişi aracılığıyla gelmiştir. Kendini ayırmaya kalkarsa, ister çabası ister düşünce ya da duygusuyla, yalnızca varlığının kaynaklarıyla olan bağını koparmış olur.</p>
<p>Kabilesel doğum, erginleşme, evlilik, gömü, yerleşme ve benzeri törenleri, bireyin yaşamındaki dönüm noktalarını ve yaşam uğraşlarını klasik, kişisel olmayan biçimlere çevirmeye hizmet eder. Bu biçimler bireyi kendi kendisine, bu ya da şu kişilik olarak değil, savaşçı, gelin, dul, rahip, başkan olarak açarlar; aynı zamanda topluluğun geri kalanı için arketipsel aşamaların eski dersini yinelerler. Törene herkes rütbe ve işlevine uygun olarak katılır. Tüm toplum kendi kendine tükenmez canlı bir birim olarak görünür. Birey kuşakları, canlı bir vücuttaki anonim hücreler gibi geçer; fakat asıl, zamandışı biçim kalır. Manzaranın bu süper bireyi kapsayacak şekilde genişletilmesiyle, herkes kendisini gelişmiş, zenginleşmiş, desteklenmiş ve büyütülmüş olarak bulur. Rolü, etkileyici olmasa da, insanın güzel şenlik-imgesinde - kendi içinde gizil olan, ama özellikle bastırılmış imgede- içerilmiş olarak görülür.</p>
<p>Sosyal görevler şenliğin dersini olağan, günlük varoluşta sürdürür ve birey, varlığını sürdürür. Buna karşılık farksızlık, ayaklanma -ya da sürgün- yaşam verici bağlantıları koparır. Sosyal birim açısından, koparılan birey basitçe hiçbir şeydir - boşa gitmiştir, ister rahip, ister orospu, kraliçe ya da köle olsun, rolünü yaşadığını dürüstçe söyleyebilen erkek ya da kadın ise <span class="t4">olmak</span> fiilinin tam anlamıyla, bir <span class="t4">ş</span><span class="t4">eydir.</span></p>
<p>O halde erginlenme ve yerleşme ayinleri bireyin ve topluluğun özsel birliği dersini öğretmektedir; mevsim şenlikleri geniş bir ufka açılır. Birey nasıl toplumun bir organıysa, kabile ya da şehir -ve bütün olarak insanlık- kozmosun güçlü organizmalarının bir aşamasıdır yalnızca.</p>
<p>Yerli denen halkların mevsim şenliklerini doğayı denetleme çabası olarak anlatmak alışkanlık olmuştur. Bu yanıltıcı bir açıklamadır. İnsanın her eyleminde ve özellikle de yağmur bulutlarını getirdiği, hastalığı iyileştirdiği ya da seli durdurduğu düşünülen büyü ayinlerinde, denetleme arzusuna yönelik çok şey vardır; yine de, bütün gerçekten dinsel (karabüyüsel olana karşıt olan) törenlerin egemen motifi kaderin kaçınılmaz şeylerine teslim olmadır - ve mevsim şenliklerinde bu güdü açıkça bellidir.</p>
<p>Kışın gelmesini engellemeye çalışan bir kabile ayini hiç kaydedilmemiştir; tersine: ayinlerin hepsi de topluluğu, doğanın geri kalanıyla birlikte korkunç soğuk mevsimine katlanmaya hazırlar. Ve baharda, ayinler zayıf düşmüş topluluğa mısır, fasulye ve kabak vermesi için doğayı zorlamaya çalışmaz hemen; tersine: ayinler bütün insanları doğanın mevsimine uygun çalışmaya sürükler. Zorlukları ve neşe dönemleriyle birlikte yılın harika çevrimi, insan topluluğunun yaşam çevriminde süregider olarak kutlanır, sergilenir ve sunulur.</p>
<p>Bu sürekliliğin birçok başka simgeleştirmesi mitolojik olarak bilgilendirilen topluluğun dünyasını kaplar. Sözgelimi, Amerikalı avcı kabileleri kendilerini yarı-hayvan, yarı-insan atalardan türemiş sayarlar. Bu atalar yalnız kabilenin insan üyelerine değil, kabilenin adını aldığı hayvan türlerine de babalık ederdi; bu yüzden, kunduz kabilesinin insan üyeleri hayvan kunduzların kan kardeşleri, türlerinin koruyucularıydı ve buna karşılık orman ahalisinin hayvan bilgeliğiyle korunurlardı. Ya da bir başka örnek: New Mexico ve Arizona Navaholarının <span class="t4">hogan&rsquo;</span>ı, yani çamurdan kulübeleri Navahoların kozmos imgesinin planında kurulmuştur. Giriş doğuya bakar. Sekiz kenarı dört yönü ve ara noktaları temsil eder. Her bir direk ve kiriş her şeyi kucaklayan yer ve göğün büyük hogan&rsquo;ındaki bir öğeye karşılık gelir. Ve insanın ruhunun kendisi evrenle biçim olarak aynı sayıldığından, çamurdan kulübe insanla dünyanın temel uyumunun bir temsili ve kusursuzluğa giden gizli yaşam yolunun bir anımsatıcısıdır.</p>
<p>Fakat, toplumsal görev ve yaygın tapımla tam bir karşıtlık içinde başka bir yol da vardır. Görevin yolu açısından, topluluktan sürülmüş olan kimse hiçtir. Buna rağmen, diğer bakış açısından sürgün maceranın ilk adımıdır. Her insan içinde herkesi taşır; bu yüzden içerde aranıp bulunabilir. Cinsiyet, yaş ve meslek ayrımları kişiliğimizin özü değil, sadece dünya sahnesinde bir süre giydiğimiz kostümlerdir. İçteki insan imgesi süslemelerle karıştırılmamalıdır. Kendimizi Amerikalılar, yirminci yüzyılın çocukları, Batıklar, uygar Hıristiyanlar olarak düşünürüz. Erdemli ya da günahkârız. Yine de bu türden adlandırmalar insan olmanın ne demek olduğunu anlatmaz, yalnızca coğrafyaya, doğum tarihine ve gelire ilişkin rastlantıları belirtirler. Bizim özümüz nedir? Varlığımızın temel karakteri nedir?</p>
<p>Ortaçağ azizlerinin ve Hint yogilerinin çilecilikleri, Hellenistik mysteria erginlemeleri, Doğu ve Batının kadim felsefeleri bireysel bilincin dikkatini süslemelerden arındırma teknikleridir. Adayın hazırlık meditasyonları zihnini ve duygularını yaşamın rastlantılarından ayırır ve onu öze doğru çeker. &ldquo;Şu değilim, bu değilim,&rdquo; diye meditasyona dalar: &ldquo;annem ya da yeni ölmüş oğlum değilim; hasta ya da yaşlanan vücudum değilim; kolum, gözüm, başım; bütün bunların toplamı değilim. Ben hissettiğim değilim; zihnim değilim; sezgi gücüm değilim.&rdquo; Bu türden meditasyonlarla aday kendi derinliğinden çıkar ve sonunda hayal edilmez gerçeklere ulaşır. Hiçbir insan bu türden alıştırmalardan dönüp de kendini ABD&rsquo;nin Bilmem Hangi Kasabasının Bay Bilmem Kimi olarak önemseyemez. Toplum ve görevler kaybolur. Bay Bilmem Kim kendisinin insanla büyük olduğunu keşfedince içe kapanır ve yalnızlaşır.</p>
<p>Bu, göle bakan Narkissos, ağacın altında düşünceli duran Buddha aşamasıdır, fakat nihai hedef değildir; geçici bir basamaktır, sonuncu değildir. Amaç <span class="t4">görmek</span> değil, kişinin o öz <span class="t4">oldu</span><span class="t4">ğ</span><span class="t4">unu</span> fark etmesidir; ardından kişi dünyada o öz olarak gezinmekte serbesttir. Dahası: dünya da o özdendir. Benliğin özü ve dünyanın özü: bunlar birdir. Bu yüzden ayrı durmak, içe kapanmak artık gereksizdir. Kahraman nereye giderse gitsin, ne yaparsa yapsın, kendi özünün huzurundadır - çünkü görebilen kusursuz göze sahiptir. Ayrılık yoktur. Böylece, sosyal katılımın sonunda bireyde Her Şeyin gerçekleşmesine yol açması gibi, sürgün de kahramanı her şeydeki Benliğe getirir.</p>
<p>Bu orta nokta merkez alınınca, bencillik ve yardımlaşmacılık sorunu ortadan kaybolur. Birey kendini yasada kaybetmiş ve evrenin tüm anlamıyla özdeşlik içinde yeniden doğmuştur. Dünya, Onun için, Onun tarafından yapılmıştı. &ldquo;Ey Muhammed,&rdquo; dedi Tanrı, &ldquo;sen olmasaydın, gökleri yaratır mıydım.&rdquo;</p>
<p class="p14">&nbsp;</p>
</body>
</html>