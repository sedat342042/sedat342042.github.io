<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Günden Kalanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="İlk Gün - Akşam">İlk Gün - Akşam<br/>
    Salisbury</h1>

    <p>Bu gece Salisbury kentinde bir pansiyonda kalıyorum. Gezimin ilk gününü tamamladım; genel olarak oldukça hoşnut hissettiğimi söylemeliyim. Bu sabah, düşündüğümden neredeyse bir saat geç çıktım yola. Oysa saat sekizden önce bavulumu toplamış, gerekli bütün eşyaları Ford’a yerleştirmiştim. Bayan Clements ile kızlar da bir haftalığına izin aldıklarından, ben yola çıkar çıkmaz Darlington Malikânesi’nin bu yüzyıl boyunca ilk kez, belki de inşa edildiği günden beri ilk kez boş kalacağı fikri aklımdan çıkmıyordu. Bu nedenle tuhaf bir duyguya kapıldığımı söylersem, evi birkaç kez dolanıp her şeyin yolunda olup olmadığını tekrar tekrar denetleyerek ayrılışımı geciktirmemin sebebini açıklayabilirim belki.</p>

    <p>En sonunda yola koyulduğumda duyduklarımı dile getirebilmem çok güç. İlk yirmi yirmi beş dakika içinde ne bir heyecana kapıldım, ne de herhangi bir beklentim oldu diyebilirim. Gitgide evden uzaklaşmama karşın kendimi hâlâ en azından göz aşinalığım olan bir çevrede bulmamdan kaynaklanıyordu bu kuşkusuz. Evdeki sorumluluklarım beni kısıtladığından, bugüne kadar çok az yolculuk ettiğimi düşünmüştüm hep; yine de insan zaman zaman işiyle ilgili şu ya da bu nedenden ötürü değişik yerlere gidebiliyor. Görünüşe bakılırsa ben de bu komşu yöreleri sandığımdan daha iyi tanıyormuşum; çünkü, dediğim gibi, güneşli bir gökyüzü altında Berkshire il sınırına doğru yol alırken çevremi saran kırların bu denli tanıdık gelmesi beni şaşırtıp durdu.</p>

    <p>Derken manzara yavaş yavaş yabancı gelmeye başladı; böylece daha önceki bütün sınırların ötesine geçtiğimi anladım. Engine yelken açan bir gemide yol alan insanların karanın gözden yittiği anla ilgili izlenimlerini dinlemiştim bir zamanlar. Bu anı tanımlarken sık sık sözünü ettikleri baş döndürücü bir sevinçle karışık tedirginliğin, çevremdeki manzara gitgide değişirken Ford’un içinde duyduklarıma çok benzer bir şey olduğunu kestirebiliyorum. Bir dönemeci dönüp de tepenin eteği boyunca kıvrılarak uzanıp giden yola çıktıktan sonra ben de böyle bir hisse kapıldım. Sol yanımda dimdik inen bir yamaç bulunduğunu seziyor, ama yolun kıyısına sıralanmış ağaçların sık yaprakları yüzünden aşağısını göremiyordum. Darlington Malikânesi’ni artık gerçekten ardımda bıraktığım duygusu gelip geçti içimden; itiraf edeyim, hafif bir ürküntü duydum; belki de doğru yoldan gitmediğim, büsbütün yanlış bir yönde, hızla ıssızlığa doğru ilerlediğim duygusuyla artan bir ürküntü. Yalnızca bir an sürdü bu, ama yavaşlamama da neden oldu. Doğru yolda olduğuma güven getirdikten sonra bile, durumu değerlendirmek için arabayı bir süre durdurmam gerektiği kanısına vardım ve öyle de yaptım.</p>

    <p>İnip biraz bacaklarımı açmaya karar verdim. Yürümeye başlayınca, bir tepenin yamacına gelip tünediğim duygusu daha da güçlendi. Yolun bir yanında sık çalılarla bodur ağaçlar sarp bir yamaca doğru yükseliyordu, öbür yanda da dallarla yapraklar arasından uzaktaki kırları hayal meyal görebiliyordum.</p>

    <p>Galiba çevreyi daha iyi görebileceğim bir yer bulmak umuduyla ağaçların arasından baka baka biraz ilerlemiştim ki birinin ardımdan seslendiğini duydum. O ana kadar orada yalnız olduğumu sanıyordum kuşkusuz, şaşkınlıkla arkama döndüm. Yolun öte yanında, az ileride dimdik tırmanıp çalıların arasında gözden kaybolan bir patika vardı. Bu patikanın başlangıcını gösteren irice bir taşın üzerinde, zayıf, ak saçlı, kumaş kasketli bir adam oturmuş pipo içiyordu. Yeniden seslendi bana, söylediklerini pek çıkaramadıysam da yanına gitmem için işaret ettiğini görebildim. Bir an serserinin biri sandım onu, ama sonra, yalnızca temiz havanın ve yaz güneşinin tadını çıkaran civardan biri olduğunu anlayınca, isteğine uymamak için bir neden göremedim.</p>

    <p>“Merak ettim de, bayım,” dedi ben yaklaşırken, “bacaklarınızın ne kadar güçlü olduğunu.”</p>

    <p>“Affedersiniz, anlayamadım.”</p>

    <p>Adam patikayı gösterdi. “Şuraya çıkmak sağlam bir çift bacakla sağlam bir çift ciğer ister. Bende ikisi de yok, o yüzden şuracıkta oturuyorum işte. Ama halim daha iyi olaydı, orda, yukarıda oturuyor olurdum. Küçük, güzel bir açıklık var yukarıda, oturacak yer de var, her şey ayağınızın altında. İngiltere’nin hiçbir yerinde bundan daha güzel manzara bulamazsınız.”</p>

    <p>“Dediğiniz doğruysa,” dedim, “burada kalmayı yeğlerim. Yol boyunca eşsiz manzaralar görmeyi umduğum bir araba gezisine henüz çıkmış bulunuyorum. Daha yolculuğa doğru dürüst başlamadan en iyisini görüvermek biraz zamansız kaçacaktır.”</p>

    <p>Beni anlamamış olmalı ki sözlerini yineledi: “Bütün İngiltere’de bundan daha güzel bir manzara göremezsiniz. Ama dediğim gibi, sağlam bir çift bacakla sağlam bir çift ciğer gerek.” Sonra ekledi: “Yaşınıza göre iyi durumda olduğunuzu da görebiliyorum, bayım. Oraya çıkabilirsiniz bence, zorlanmazsınız. Aslında güzel bir günde ben bile becerebilirim!”</p>

    <p>Dik ve oldukça engebeli görünen yola şöyle bir baktım.</p>

    <p>“İnanın, bayım, yukarı çıkmazsanız pişman olacaksınız. Kim bilir? Bakarsınız birkaç yıl daha geçer, her şey için artık çok geç olur.” Kaba bir kahkaha attı. “Henüz çıkabiliyorken çıksanız iyi edersiniz.”</p>

    <p>Şimdi düşünüyorum da, adam bunu yalnızca takılmak amacıyla söylemiş olabilir; yani şaka niyetine. Ama bu sabah, bu sözleri oldukça nahoş bulduğumu belirtmem gerek; yukarı tırmanmaya koyulmamın nedeni de imalarının ne kadar aptalca olduğunu ona gösterme dürtüsü olmalı herhalde.</p>

    <p>Her neyse, şimdi böyle yapmış olduğuma çok memnunum. Kuşkusuz epey yorucu bir yürüyüştü. Yine de bana aşırı bir güçlük çıkarmadığını söyleyebilirim. Yol, yamaç boyunca kıvrıla kıvrıla yüz metre kadar yükseliyor, sonunda küçük bir düzlüğe varıyordu; kuşkusuz adamın söz ettiği yere. Burada oturabileceğiniz bir sıra çıkıyor karşınıza ve çevredeki kırların kilometrelerce uzanan gerçekten de olağanüstü güzel manzarası.</p>

    <p>İlk gördüğüm, ta uzaklara kadar art arda sürüp giden tarlalardı. Toprak usul usul yükselip alçalıyordu, tarlaların kıyılarına çitler çekilmiş, ağaçlar dikilmişti. Uzaktaki kimi tarlalarda, koyun olduklarını tahmin ettiğim noktacıklar vardı. Sağımda, neredeyse ufuk çizgisinde, bir kilisenin sivri kulesini görür gibi oldum.</p>

    <p>Orada öylece dalıp gitmek gerçekten de güzeldi; çevremde yaza özgü o sesler, yüzümde hafif bir esinti. Önümde uzanan yolculuğa uygun bir ruh haline galiba ilk kez o an, o manzarayı seyrederken girmeye başladım. İleriki günlerde beni beklediğini bildiğim pek çok ilginç deneyime dair ilk sağlıklı, coşkulu umudu o an duydum içimde. Aslında, bu yolculukta üstlendiğim mesleğimle ilgili tek vazife karşısında cesaretimin kırılmasını önleyecek yeni bir kararlılığa da o anda ulaştım; Bayan Kenton’la ve malikânedeki çalışma düzeninde karşılaştığımız sorunlarla ilgili vazifeden söz ediyorum.</p>

    <p>Ama bütün bunlar sabahleyin yaşandı. Bu akşam, Salisbury’nin merkezinden pek uzak olmayan bir sokaktaki bu rahat pansiyona yerleşmiş durumdayım. Gösterişsiz bir yer sayılır, ama tertemiz; bana yeter de artar bile. Kırk yaşlarındaki ev sahibesi, Bay Farraday’in Ford’undan, üzerimdeki giysinin kalitesinden ötürü beni epey saygıdeğer bir konuk olarak görüyor galiba. Bugün öğleden sonra –Salisbury’ye saat üç buçuk dolaylarında vardım– kayıt defterine adresimi “Darlington Malikânesi” olarak yazdığımda telaşla yüzüme baktığını gördüm. Ritz ya da Dorchester gibi yerlere alışık bir beyefendi olduğumu, odamı görünce pansiyondan hışımla çıkıp gideceğimi sanıyordu kuşkusuz. Ön taraftaki çift kişilik bir odanın boş olduğunu söyledi, ama beni orada tek kişilik oda fiyatına konuk edecekti.</p>

    <p>Ardından bu odaya alındım; günün o saatinde güneş duvar kâğıdındaki çiçek desenlerini hoş bir biçimde aydınlatıyordu. İki yatağın bulunduğu odanın sokağa bakan oldukça geniş bir çift de penceresi var. Banyonun yerini sorduğumda kadıncağız çekingen bir sesle, koridorda, odamın karşısındaki kapı olduğunu ama akşam yemeğinden sonraya kadar sıcak su sunamadıklarını söyledi. Kendisinden bir fincan çay istedim, o çıkınca da odayı biraz daha inceledim. Yataklar tertemizdi, özene bezene yapılmıştı. Köşedeki leğen de pek temizdi. Pencereden bakıldığında, sokağın tam karşısında, vitrininde çeşit çeşit çöreklerin sergilendiği bir fırınla, bir eczane ve bir berber dükkânı görülüyordu. Daha ilerdeyse yol kemerli bir köprüyü aşıp daha kırlık bir bölgeye çıkıyordu. Leğendeki soğuk suyla elimi yüzümü yıkadıktan sonra pencerelerden birinin yanında duran tahta arkalıklı iskemleye yerleşip çayımı bekledim.</p>

    <p>Pansiyondan çıkıp Salisbury sokaklarına çıktığımda saat dördü biraz geçmişti. Sokakların genişliği kente benzersiz bir ferahlık katıyordu. Ilık güneşin altında birkaç saat gezinmeye karar verdim. Böylece bu şehrin, içinde pek çok güzellik gizleyen şehirlerden biri olduğunu keşfettim; ön cepheleri ahşap, eski ve güzel evlerin önlerinden yürüyor ya da şehrin içinden akıp giden derelerin üzerlerindeki ufak, taş köprülerden geçiyordum. Bayan Symons’ın kitabında bol bol övdüğü o güzel katedrali ziyaret etmeyi de unutmadım kuşkusuz. Bu görkemli yapıyı bulmak hiç de güç değildi; Salisbury’de ne yöne giderseniz gidin, heybetli çan kulesini görebiliyorsunuz. Akşam pansiyona dönerken de birçok kez dönüp baktım, her seferinde kulenin ardında batan güneşin yeni bir görünümüyle karşılaştım.</p>

    <p>Yine de bu gece, bu odanın sessizliğinde oturmuş düşünürken yolculuğun ilk gününden aklımda asıl yer eden şeyin ne Salisbury Katedrali ne de bu şehrin öteki büyüleyici görüntüleri değil de, sabahleyin karşılaştığım, İngiliz kırlarının inişli çıkışlı uzayıp giden o olağanüstü güzel manzarası olduğunu anlıyorum. Başka ülkeler bundan daha göz alıcı manzaralar sunabilir elbette. Ansiklopedilerde, <em>National Geographic</em> dergisinde dünyanın çeşitli yörelerinin soluk kesici fotoğraflarını gördüğüm oldu; harikulade kanyonlar, çağlayanlar, vahşi bir güzelliğe sahip dağlar... Bu tür şeyleri kendi gözlerimle görme fırsatım hiç olmadı elbette. Buna karşın şunu kesinlikle ileri sürebilirim: İngiliz manzaralarının, bu sabah gördüğüm gibi en güzellerinde, başka ülkelerin manzaralarında –ilk bakışta ne kadar çarpıcı olurlarsa olsunlar– asla bulunmayan bir nitelik vardır. Bu öyle bir şeydir ki, nesnel bir gözlemcide İngiliz manzaralarının dünyanın en tatmin edici manzaraları olduğu izlenimini bırakır; bu nitelik, belki de en iyi biçimde, “büyüklük” sözcüğüyle özetlenebilir. Doğrusu sabahleyin o yüksek düzlükte durmuş, önümde uzanan arazilere bakarken, ender duyulan ama yanlış algılanması da olanaksız olan o duyguyu, büyüklüğün huzurunda olma duygusunu tam anlamıyla tattım. Biz topraklarımıza <em>Büyük</em> Britanya diyoruz. Bunun biraz kibirli bir sıfat olduğuna inananlar vardır. Ama ülkemizin salt manzarası bile bu azametli sıfatın kullanılmasını haklı çıkaracaktır demeye cüret edebilirim.</p>

    <p>Peki ama bu “büyüklük” denen şey nedir aslında? Nerededir, neye bağlıdır? Benim aklımın ve görgümün böyle bir soruyu yanıtlamaya kâfi gelmeyeceğinin farkındayım kuşkusuz, ama yine de bir görüş ileri sürmek zorunda kalsam şöyle derdim: Bizim toprağımızın güzelliğini ayrıcalıklı kılan şey, tam da bu apaçık çarpıcılığın ya da göz alıcılığın <em>yokluğudur.</em> Önemli olan, o güzelliğin dinginliğidir; aşırıya kaçmaması, ölçülü oluşudur. Toprak, güzelliğinden, büyüklüğünden haberdardır sanki, bunu avaz avaz haykırmaya gerek duymaz. Afrika ve Amerika gibi yerlerde gözlerinizin önüne serilen manzaralar çok daha soluk kesici olabilir, ama eminim ki bunlar, yakışıksız gösterişlilikleri yüzünden nesnel bir gözlemciye daha bayağı geleceklerdir.</p>

    <p>Bu konu, bizim meslekte yıllar boyu pek çok tartışmaya neden olan şu soruyla tam bir benzerlik gösteriyor: ‘Büyük’ başuşak nedir? Günün sonunda, uşaklar salonundaki ateşin başında bu konu üzerine keyifli tartışmalarla pek çok saat geçirirdik. Dikkatinizi çekmiştir, büyük başuşak “kim” değil, “ne” diye soruyorum; çünkü aslında, bizim kuşakta ölçütleri koyan insanların kim oldukları konusunda ciddi hiçbir anlaşmazlık yoktu. Charville Konağı’ndan Bay Marshall, Bridewood’dan Bay Lane gibilerinden söz ediyorum. Bu tür insanlarla karşılaşma ayrıcalığına sahip olduysanız, söz ettiğim bu niteliği taşıdıklarını hemen anlamışsınızdır. Ama bu niteliğin tam olarak ne olduğunu tanımlamanın pek kolay olmadığını söylediğimde de ne demek istediğimi bilirsiniz kuşkusuz.</p>

    <p>Hazır sözü açılmışken, şimdi düşünüyorum da, büyük başuşakların kimler oldukları konusunda hiç anlaşmazlık yoktu demek pek de doğru olmaz. Bu gibi konularda bilinçli, nitelikli meslek erbabı arasında ciddi bir anlaşmazlık yoktu demek daha doğru olur. Darlington Malikânesi’nin uşak salonu da bütün öteki evlerdekiler gibi kapılarını çeşitli zekâ ve anlayış derecelerinde hizmetlilere açık tutmak zorundaydı. Bu nedenle bir hizmetlinin –ne yazık ki zaman zaman da kendi çalışanlarımdan birinin– örneğin Bay Jack Neighbours gibilerini göklere çıkardığını duyduğum zamanlarda dudaklarımı ısırıp sustuğumu anımsıyorum.</p>

    <p>Bay Jack Neighbours’a karşı hiçbir düşmanlığım yok. Zaten öğrendiğime göre savaşta ölmüş ne yazık ki. Onun adını vermemin nedeni, yalnızca bu duruma iyi bir örnek olması. Kendisi, bin dokuz yüz otuzların ortalarında iki üç yıl boyunca, ülkenin neredeyse bütün uşak salonlarında ocak başı sohbetlerinin baş konusu olmuştu. Dediğim gibi, Darlington Malikânesi’ne konuk olan hizmetliler Bay Neighbours’ın başarılarına ilişkin en son haberleri mutlaka iletirlerdi; öyle ki, benimle Bay Graham gibileri onunla ilgili bitip tükenmez öyküler dinlemenin sıkıntısını paylaşmak zorunda kalırdık. Ama en kötüsü de, bu tür her öykünün sonunda, başka zamanlarda gayet aklı başında davranan hizmetlilerin hayretle başlarını sallamaları, “Şu Bay Neighbours yok mu, gerçekten de en iyisi o,” türünden sözler söylemeleriydi.</p>

    <p>Bay Neighbours’ın iyi bir örgütleme becerisine sahip olduğundan kuşkum yok; anladığım kadarıyla birtakım büyük etkinlikler düzenlemiş; hepsi de çarpıcı işlermiş. Yine de kendisi büyük başuşak düzeyine hiçbir aşamada, asla yaklaşamadı. Bunu, ününün doruğundayken de söyleyebilirdim size, tıpkı zirvede kaldığı birkaç yılın ardından gelen düşüşünü önceden kestirdiğim gibi.</p>

    <p>Kendi kuşağının en iyisi diye dillerde dolaşan bir başuşağın bu ünü hiç de hak etmediğinin kısa bir süre içinde açıkça kanıtlanması akıl alacak şey midir? Yine de bir zamanlar onu övgülere boğan hizmetliler, yeni birine methiyeler düzmeye öylesine dalarlar ki durup kendi muhakeme yeteneklerini değerlendirmeye fırsat bulamazlar. Uşak salonlarında sık rastlanan bu tür sohbetlerin konusu, seçkin bir aile tarafından işe alınarak birdenbire ön saflara geçen, belki iki üç büyük etkinliği az çok başarıyla atlatabilmeyi becermiş bir başuşak olur hep. İşte o zaman, ülkenin dört bir yanındaki bütün uşak salonlarında, falan ya da feşmekân önemli kişinin ona ilgi gösterdiği ya da en saygın evlerin onun hizmetinden yararlanmak için yüksek maaşlar önererek çılgınca rekabete giriştikleri türünden söylentiler dillerde dolaşmaya başlar. Daha birkaç yıl geçmeden ne olur peki? Aynı dillere destan kişi bir hatadan sorumlu tutulmuş ya da başka bir nedenden ötürü işvereninin gözünden düşmüştür. Ün salmaya geldiği evden ayrılır, bir daha da adı sanı duyulmaz. Öte yandan dedikoducular tapacak yeni birini bulurlar derhal. Gözlemlerime göre bunun en büyük suçlusu konuk oda uşaklarıdır; kendileri bir an önce başuşaklığa yükselme hevesinde oldukları için. İzinden gidilmesi gerekenin şu ya da bu kişi olduğunda direten ya da yeni bir kahramanın meslekle ilgili konular üzerinde yürüttüğü söylenen görüşlerini yineleyip duran onlar olur ekseriyetle.</p>

    <p>Ama hemen ekleyeyim, bu tür bir budalalığa bulaşmayı akıllarının ucundan geçirmeyen birçok oda uşağı da var kuşkusuz; aslında bunlar en basiretli meslek adamlarıdır. Bizim uşak salonumuzda ikisi üçü bir araya geldi mi –artık ne yazık ki kendisinden haber alamadığım Bay Graham gibilerinin düzeyinde olanlardan söz ediyorum– mesleğimizin her yönü üzerinde en ufuk açıcı, en zekice tartışmaları yürütürdük. Aslında o akşamlar, o günlerden kalan en güzel anılarım arasında yer alır.</p>

    <p>Bizi gerçekten ilgilendiren soruya geri döneyim; mesleğimiz konusunda herhangi bir temel anlayıştan yoksun kişilerin, gevezelikleriyle akşamlarımızı zehirlenmedikleri zamanlarda tartışmaktan en çok zevk aldığımız soruya, ‘Büyük başuşak <em>nedir?</em>’ sorusuna.</p>

    <p class="paragraf">Konunun yıllar boyu doğurduğu onca tartışmaya karşın, bildiğim kadarıyla, meslektaşlarımız arasında bu soruya resmi bir yanıt verme girişiminde bulunanların sayısı çok az. Akla gelen tek örnek, Hayes Derneği’nin üyelik için ölçütler ortaya koyma girişimi. Hayes Derneği’ni duymamış olabilirsiniz, bugünlerde bahsi pek geçmiyor. Ama bu derneğin, yirmilerde ve otuzların başlarında Londra ve çevresinde hatırı sayılır bir itibarı vardı. Aslında pek çok kişi bu itibarın gereğinden fazla arttığının farkındaydı ve galiba 1932 ya da 1933’te kapanmak zorunda kaldığında kimse yazık oldu demedi.</p>

    <p>Hayes Derneği, üyeliğe “yalnızca birinci sınıf” başuşakları kabul ettiğini ileri sürüyordu. Zamanla kazandığı güç ve saygınlığın en büyük kaynağı, gelip geçici benzeri kuruluşların tersine üye sayısını son derece kısıtlı tutmayı başarması, böylece bu iddiasını inanılır kılabilmesiydi. Üye sayısının hiçbir zaman otuzun üstüne çıkmadığı, çoğu zaman dokuz ya da on civarında kaldığı söyleniyordu. Bu söylentilerin yanı sıra, Hayes Derneği’nin kapalı kutu diyebileceğimiz yapısı, bir süreliğine esrarlı ve etkili bir havaya bürünmesini sağlamıştı. Bu da mesleğimizle ilgili konularda ara sıra yayımladıkları bildirilerin taş tabletlere kazılı yasalarmışçasına kabul görmesine yarıyordu.</p>

    <p>Derneğin, açıklama yapmamakta uzun süre direttiği tek bir konu vardı: Kendi üyelik ölçütlerinin ne olduğu. Bu ölçütlerin dile getirilmesi konusundaki baskı gitgide arttı ve dernek sonunda üç ayda bir yayımlanan <em>Beyefendi’nin Beyefendisi</em> adlı dergiye gönderilen birtakım mektuplara yanıt olarak, üyelik için önkoşullardan birinin “adayın seçkin bir eve bağlı olması gerekliliği” olduğunu bildirdi. “Kuşkusuz yine de,” diyordu dernek, “bunun, bütün koşulları tek başına yerine getirdiğini söylemek kesinlikle mümkün değildir.” Ayrıca, derneğin iş adamlarının ya da “yeni zenginlerin” evlerini “seçkin” saymadığı da açıkça belirtilmişti. Kanımca, derneğin mesleğimizin ölçütlerini dilediği gibi belirlemekte hatırı sayılır bir söz sahibi olmasını büyük ölçüde engelleyen de bu modası geçmiş düşünce biçimiydi. Sonraki günlerde, dergide yayımlanan başka bazı mektuplara yanıt olarak dernek, kusursuz nitelikler taşıyan kimi başuşakların iş adamlarının evlerinde de bulunabileceklerini ileri süren kimi okurların görüşlerini kabul ettiklerini söyleyerek bu tutumunu düzelttiyse de, şunu da eklemeyi ihmal etmedi: “<em>Gerçek</em> hanımefendilerle beyefendilerin fazla oyalanmadan bu kişileri hizmetlerine alacakları da unutulmamalıdır.” Dernek, “gerçek hanımefendilerle beyefendilerin” seçimlerinin herkese yol göstermesi gerektiğini ileri sürüyordu, yoksa, “Bir de bakmışsınız, Bolşevik Rusya’nın âdetlerini benimsemişiz.” Bu, tartışmaları daha da kızıştırdı; yığılan mektupların baskısı derneği üyelik ölçütleri konusunda daha doyurucu bir açıklamada bulunması için sıkıştırıyordu. Sonunda dergide basılan kısa bir mektupta şunlar açıklandı: Derneğin görüşüne göre –sözcüğü sözcüğüne anımsamaya çalışacağım–, “En önemli ölçüt, başvuran kişinin konumuna yaraşır vakarıdır. Bu açıdan yetersiz kaldığı görülen aday, başarı düzeyi ne olursa olsun, gerekli koşulları yerine getirmiş sayılamaz.”</p>

    <p>Hayes Derneği’ne pek sıcak bakmamama karşın en azından bu özel açıklamanın önemli bir gerçeğe dayandığı inancındayım. ‘Büyük’ başuşak oldukları konusunda düşünce birliğine vardığımız kişilere, diyelim ki Bay Marshall ya da Bay Lane’e bakıldığında, onları salt işini çok iyi bilen başuşaklardan ayıran şeyin en yakın karşılığının bu “vakar” sözcüğü olduğu görülüyor.</p>

    <p>Bu da tabii ki başka bir soruyu beraberinde getiriyor: Bu “vakar” denen şey neden oluşur, neleri kapsar? İşte, Bay Graham gibilerle aramızdaki en ilginç tartışmalardan çoğu bu noktada başlıyordu. Bay Graham, bu kavramın kadın güzelliği gibi bir şey olduğu görüşünü savunurdu hep; bu yüzden de çözümlemeye kalkışmak anlamsızdı. Bense tam tersine, böyle bir kıyaslamanın Bay Marshall gibilerin “vakar”ının değerini alçaltabileceği görüşündeydim. Dahası, Bay Graham’in benzetmesine karşı çıkmamın asıl nedeni, insanın ya sahip olduğu ya da asla sahip olamayacağı bir şeyi çağrıştırmasıydı. Birisi gözle görünür biçimde vakur değilse, bu niteliğin peşinden koşması, çirkin bir kadının kendini güzelleştirmeye çalışması kadar nafileydi. Başuşakların çoğu, bu rütbeye erişmek için gerekli yetiye sahip olmadıklarını gün gelir pekâlâ fark edebilirler; ama ben yine de “vakar”ın, insanın bütün meslek yaşamı boyunca hedef edinebileceği bir şey olduğuna canı gönülden inanıyorum. Bu niteliğe sahip olan Bay Marshall gibi “büyük” başuşaklar, eminim ki yıllarca kendi kendilerini eğiterek, edindikleri deneyimi özümseyerek kazanmışlardır onu. İşte bu yüzden Bay Graham’inki gibi bir tutumu benimsemek, bir anlamda mesleki açıdan yenilgiyi kabullenmek sayılırdı bence.</p>

    <p>Her neyse, Bay Graham’in inançsız tavrına karşın, bu kavramın terkibine parmak basmaya çalışarak geçirdiğimiz pek çok akşam anımsıyorum. Hiçbir zaman uzlaşamadık, ama şunu da diyebilirim ki bu tür tartışmalar sırasında bu konuda oldukça sağlıklı görüşler geliştirebildim. Bunlar aşağı yukarı bugün de hâlâ taşıdığım görüşler. İzniniz olursa burada “vakar”ın benim görüşüme göre ne olduğunu anlatmaya çalışacağım şimdi.</p>

    <p>Charleville Konağı’ndan Bay Marshall ile Bridewood’dan Bay Lane’in son zamanların en iyi başuşakları olduklarına karşı çıkmazsınız herhalde. Belki Branbury Şatosu’ndan Bay Henderson’ın da bu az bulunur nitelikte uşaklar sınıfına sokulabileceğini kabul edersiniz. Ama benim babamın da pek çok açıdan bu insanlarla aynı sınıfa sokulabileceğini, onun meslek yaşamının “vakar”ın bir tanımını bulmak için hep dikkatle incelediğim bir yaşam olduğunu söylersem, belki de yalnızca taraf tuttuğumu düşünürsünüz. Oysa babamın, Loughborough Konağı’nda mesleğinin doruğundayken bu kavramın somut örneği olduğuna dair sarsılmaz bir inanç taşıyorum.</p>

    <p>Konuya nesnel bir açıdan yaklaşıldığında, babamın büyük bir başuşaktan beklenebilecek çeşitli niteliklerden genel olarak yoksun olduğu sonucuna varılabilir, bunun farkındayım. Ama onda var olmayan bu niteliklerin her zaman yüzeysel, işin süsü sayılacak nitelikler olduğunu, kuşkusuz pastanın üzerindeki krema kadar çekici göründüklerini, ama aslında hiç de işin özüne bağlı nitelikler olmadıklarını savunacağım. Güzel bir aksan ve dile hâkimiyetten, şahinle avcılık ya da semender çiftleştirmek gibi geniş bir yelpazeye yayılan konularda genel bilgi sahibi olmaktan söz ediyorum. Bunlar babamın sahip olmakla övünebileceği nitelikler olmadı hiç. Dahası babamın, bu gibi niteliklerin bir başuşakta bulunmasının istenmesi bir yana, uygun bile görülmediği bir dönemde meslek yaşamına başlamış o eski kuşaktan olduğu da unutulmamalıdır. Belagat ve genel kültür saplantılarının, büyük olasılıkla Bay Marshall’ın izinden giderken onun büyüklüğüne öykünmeye çalışan daha küçük adamların yüzeysellikle özü birbirine karıştırmaları sonucu, bizim kuşakla birlikte ortaya çıktığı görülecektir. Bizim kuşağın bu gibi “ıvır zıvırlara” fazlaca kafa yorduğunu düşünüyorum; işin temelini kavramaya çalışmak yerine aksan ve dil hâkimiyeti alıştırmalarına ne çok zaman ve emek verilmiş, “Bilginizi Sınayın” ciltlerini ve ansiklopedileri devirmeye kaç saat harcanmıştır, kim bilir?</p>

    <p>Bu konuda sorumluluk eninde sonunda bize düşer, kesinlikle bunu yadsımaya kalkışmamalıyız, ama şu da belirtilmelidir ki kimi işverenler bu tür akımları körüklemek için ellerinden geleni yapıyorlar. Bunu söylemekten üzüntü duyuyorum, ama son zamanlarda bazı aileler, hem de kimileri en soylu geçmişlere sahip aileler, adeta birbirleriyle rekabete girmiş gibi bir tutum sergileyerek, bir başuşağın böylesi önemsiz becerilerdeki ustalığıyla konuklarına “gösteriş” yapmaktan alamıyorlar kendilerini. Bu evlerde düzenlenen partilerde başuşağın bir tür gösteri maymunu gibi sergilendiğini duydum kaç kez. Üzüntüyle anılacak, kendi gözlerimle tanık olduğum bir olayda da, konukların zili çalıp başuşağı çağırmaları, ona, söz gelimi falan yılda Derby at yarışlarında kimin birinci geldiği yolunda gelişigüzel sorular yöneltmeleri eğlence haline getirilmişti.</p>

    <p>Neyse ki babam, dediğim gibi, mesleki değerlerimiz konusunda böylesine bir kafa karışıklığının yaşanmadığı bir kuşağa mensuptu. Dil hâkimiyeti ve genel kültürü ne kadar sınırlı olursa olsun, bir evin nasıl çekip çevrileceği konusunda bilinmesi gereken her şeyi bilmekle kalmadığını, mesleğinin doruğundayken, Hayes Derneği’nin tanımladığı gibi “konumuna yaraşır vakara” eriştiğini de ileri sürebilirim. O halde babamı böyle seçkin kıldığına inandığım şeyi size tarif etmeye çalışırsam, “vakar”ın ne olduğu konusundaki düşüncelerimi de aktarabilirim.</p>

    <p>Babamın yıllarca yinelemekten zevk aldığı bir hikâye vardı. Daha çocukluğumda konuklara anlatırken dinlediğimi anımsıyorum; sonraları uşak olarak onun gözetiminde çalışmaya başladığımda da dinlemiştim. Başuşak unvanıyla ilk görevimi üstlendikten sonra –Oxfordshire, Allshot’taki nispeten küçük evlerinde Bay ve Bayan Muggeridge’e hizmet edecektim– kendisini ilk defa ziyarete gittiğimde de anlatmıştı. Besbelli bu hikâye babam için derin bir anlam taşıyordu. Babamın kuşağı bizimki gibi tartışmaya, çözümlemeye alışkın bir kuşak değildi; bu yüzden, bence bu hikâyeyi yineleyip durduğu zamanlar, babamın, mesleği üzerine eleştirel düşünmeye en çok yaklaştığı zamanlardı. Bu açıdan, bu hikâye onun düşünüş biçimi üzerine önemli bir ipucu veriyor.</p>

    <p>Hikâye, işvereniyle birlikte Hindistan’a gitmiş, İngiltere’de sunduğu yüksek düzeydeki hizmeti oradaki yerli hizmetlilerle birlikte tutturmayı başararak yıllarca çalışmış bir başuşakla ilgili gerçek bir hikâyeymiş. Bu başuşak bir akşamüzeri, herhalde akşam yemeği için her şeyin hazır olup olmadığını denetlemek üzere yemek odasına girdiğinde, masanın altında kıvrılıp yatan bir kaplan görmüş. Kapıyı kapatmayı unutmadan usulca oradan çıkmış, işvereninin birkaç konukla birlikte çay içtiği konuk odasına doğru sakin sakin ilerlemiş. Kibarca öksürerek işvereninin dikkatini çektikten sonra eğilip kulağına fısıldamış: “Özür dilerim efendim, ama yemek odasında bir kaplan var. Tüfeğin kullanılmasına izin verir miydiniz acaba?”</p>

    <p>İşverenle konukları, birkaç dakika sonra üç el ateş edildiğini duymuşlar. Başuşak çayları tazelemek üzere yeniden konuk odasına girdiğinde işveren her şeyin yolunda olup olmadığını sormuş.</p>

    <p>“Her şey yolunda, efendim, siz hiç endişelenmeyin,” diye yanıtlamış onu başuşak. “Sofra her zamanki saatte hazır olacak, o zamana kadar da az önce olup bitenlerden geriye gözle görünür hiçbir iz kalmayacağını bildirmekten memnuniyet duyarım.”</p>

    <p>Babam bu son sözü, “O zamana kadar da az önce olup bitenlerden geriye gözle görünür hiçbir iz kalmayacak,” sözünü gülerek yineler, hayranlıkla başını sallardı. Ne başuşağın adını biliyordu ne de onu tanıyan birini görmüşlüğü vardı, ama olayın tastamam anlattığı gibi gerçekleştiğinde diretirdi hep. Her neyse, hikâyenin gerçek olup olmadığının pek önemi yok; kuşkusuz önemli olan, babamın idealleriyle ilgili neleri açığa çıkardığı. Ancak şimdi, geriye dönüp de onun meslek yaşamına baktığımda görüyorum ki babam yıllar boyunca hikâyesindeki o başuşak <em>olmaya</em> çabalamış daima. Bence meslek yaşamının doruğundayken bu arzusuna erişti de. Elbette yemek masasının altında yatan bir kaplanla karşılaşma fırsatını hiç bulamadı, ama kendisiyle ilgili bütün bildiklerimi ya da duyduklarımı toparladığımda, hikâyesindeki başuşakta öylesi hayranlık duyduğu niteliği kendisinin de bol bol sergilediği pek çok olay geliyor aklıma.</p>

    <p>Buna bir örnek, Lord Darlington zamanında Darlington Malikânesi’ne ara sıra konuk olan, Charles ve Redding Şirketi’nden Bay David Charles tarafından aktarılmıştı. Bir akşam odasında kendisine yardım ederken, Bay Charles bana yıllar önce Loughborough Konağı’nda babamla karşılaştığını söylemişti; babamın mesleğinin en verimli çağında, on beş yıl hizmet ettiği sanayici Bay John Silvers’ın evinde. Bay Charles, bu ziyaret sırasında gerçekleşen bir olay dolayısıyla babamı çok iyi hatırlıyordu.</p>

    <p>Şimdi duyduğu utanca ve pişmanlığa karşın, Bay Charles o gün iki konukla birlikte içkiyi biraz fazla kaçırmış; kimi çevrelerde hâlâ anımsanabilecekleri için bu beyefendilere yalnızca Bay Smith ve Bay Jones diyeceğim. Akşamüzerine doğru bir saat kadar içtikten sonra bu iki bey, çevre köylerde bir araba gezisine çıkmak istediklerine karar vermişler. O günlerde arabayla gezmek hâlâ bir yenilik sayılırdı. Kendilerine eşlik etmesi için Bay Charles’ı ikna etmişler, o gün şoför izinli olduğundan arabayı sürmesi için de babamı çağırmışlar.</p>

    <p>Bay Smith ve Bay Jones, erişkin yaşta olmalarına karşın, yol boyu liseli çocuklar gibi davranmaya başlamışlar; kaba saba şarkılar söyleyip dışarıda gördükleri her şey üzerine daha da kaba saba yorumlarda bulunuyorlarmış. Derken, bu baylar haritaya bakmışlar ve bu yörede Morphy, Saltash ve Brigoon adlarında üç köy bulunduğunu keşfetmişler. Adların doğruluğundan tam emin değilim, ama sorun şu ki, bunlar Bay Smith ile Bay Jones’a müzikal gösterisindeki Murphy, Saltman ve Kedi Brigid’i anımsatmış; bu müzikali duymuşsunuzdur belki. Beyefendiler bu tuhaf rastlantıyı fark edince, söz konusu üç köyü ziyaret etme hevesine kapılmışlar; güya müzikal sanatçılarının onuruna. Bay Charles’ın dediğine göre, babam bunun üzerine arabayı ilk köye sürmüş, tam ikincisine girmek üzereymiş ki Bay Smith ya da Bay Jones, köyün Brigoon olduğunu görmüş; yani sıraya göre ikinci değil de üçüncü köy. Köylerin “sırasıyla” görülebilmesi için, babamdan arabayı hemen geri döndürmesini istemişler öfkeyle. Bu, yolun epey bir bölümünü iki kez gidip gelmeyi gerektirse de, Bay Charles’ın dediğine göre, babam bunu tamamen makul bir istekmişçesine kabul etmiş, kusursuz bir nezaketle yol almayı sürdürmüş.</p>

    <p>Ama Bay Smith ile Bay Jones’un ilgisi babama yönelmiş bir kez; kuşkusuz dışarıdaki görüntünün onlara sunabileceği şeylerden de sıkıldıklarından, babamın “hatası”yla ilgili hiç de hoş olmayan şeyler söyleyip eğlenmeye başlamışlar. Babamın, en küçük bir rahatsızlık ya da kızgınlık belirtisi göstermeden, bir yandan gayet vakur, bir yandan da emre amade olmaya hazır, öyle kusursuz bir denge sergileyerek yola devam edişine şaşakaldığını anımsıyordu Bay Charles. Ama babamın dinginliğini sürdürmesine izin verilmemiş. Bu iki beyefendi, ona hakaretler yağdırmaktan sıkıldıklarında ev sahiplerini, yani babamın işvereni Bay John Silvers’ı çekiştirmeye başlamışlar. Gitgide daha alçaltıcı, daha haince sözler çıkıyormuş ağızlarından, öyle ki Bay Charles, böyle konuşmanın kötü bir şey olduğu uyarısıyla araya girme zorunluluğu duymuş; en azından kendisi öyle diyor. Ama bu görüşe öyle şiddetle karşı çıkılmış ki Bay Charles beyefendilerin ilgisinin bir sonraki odağı haline gelmekten duyduğu kaygının ötesinde, kendini fiziksel saldırı tehlikesi altında görmüş. Derken babam, işverenine yapılan apaçık, iğrenç bir iğnelemeyi duyunca arabayı birdenbire durdurmuş. Bay Charles’ı bu kadar derinden etkileyen de, işte bundan sonra olup bitenlermiş.</p>

    <p>Arabanın arka kapısı açılmış, babam oracıkta, araçtan bir iki adım uzakta durmuş, bakışlarını içeri dikmiş. Bay Charles’ın anlattığına göre, her üç yolcu da babamın nasıl heybetli bir fiziki güce sahip olduğunun farkına vararak yerlerine çakılıp kalmışlar sanki. Gerçekten de babam bir doksan boyunda bir adamdı, insana güven veren yüzü, uysallığa eğilimli olduğunu bilseniz bile, başka açılardan incelendiğinde son derece göz korkutucu görünebilirdi. Bay Charles’ın dediğine göre babam belirgin bir öfke göstermemiş hiç. Sanki yalnızca kapıyı açmış, öylece bekliyormuş. Yine de üzerlerinde dikilip duran bu azametli karaltıda hem öyle güçlü bir azar hem de öyle bir karşı konulmazlık varmış ki Bay Charles’ın iki sarhoş arkadaşı, elma çalarken bahçıvana yakalanan küçük çocuklar gibi sinivermişler.</p>

    <p>Babam orada birkaç dakika daha öylece durmuş; tek söz etmeden, yalnızca kapıyı açık tutarak. Sonunda ya Bay Smith ya da Bay Jones ağzını açmış: “Yola devam etmiyor muyuz?”</p>

    <p>Babam yanıtlamamış; sessizce durmaya devam etmiş. Ne arabadan inmelerini istemiş, ne de isteği ya da niyetiyle ilgili bir ipucu vermiş. O gün nasıl göründüğünü gözümde gayet güzel canlandırabiliyorum: Arabanın kapısıyla çerçevelenmiş koyu renk giysili haşin gövdesi, ardındaki Hertfordshire manzarasının yumuşaklığını siliveriyor. Bay Charles’ın anımsadığına göre garip bir biçimde sinir bozucu gelen bu dakikalarda, az önceki davranışlarda payı bulunmamasına karşın, kendisi de suçluluk duygusuna gömülmüş. Sessizlik bitmek tükenmek bilmemiş, ta ki Bay Smith ya da Bay Jones şunu mırıldanacak gücü kendinde bulana kadar: “Galiba biraz uygunsuz bir biçimde konuşuyorduk. Bir daha olmayacak.”</p>

    <p>Babam bunu bir an düşünüp değerlendirmiş, sonra direksiyonun başına geçip kapıyı usulca kapamış ve üç köylük geziyi sürdürmüş. Bay Charles’ın söylediğine göre gezi neredeyse mutlak bir sessizlik içinde tamamlanmış.</p>

    <p>Bu olayı anımsayınca babamın meslek yaşamında yaklaşık aynı dönemlere rastlayan, belki de onun sahip olduğu bu özel niteliği daha da etkileyici bir biçimde sergileyen başka bir olay geliyor aklıma. Burada şunu açıklamam gerek; biz iki erkek kardeştik; ağabeyim Leonard, ben daha çocukken, Güney Afrika Savaşı’nda öldü. Doğaldır ki, onun ölümü babamı derinden sarstı, ama işleri daha da kötüleştiren bir şey vardı. Bir babanın bu tür bir durumda bulabileceği avuntu –yani oğlunun, yaşamını krallık ve ülke uğruna zaferle noktaladığı inancı– abimin herkesçe bilinen, yüz karası bir manevrada can vermiş olmasıyla lekeleniyordu. Manevranın sivil Boer yerleşim bölgelerine karşı girişilmiş, İngiliz tarzına tam anlamıyla ters düşen bir saldırı olduğu savları bir yana, en temel askeri önlemlerin bile alınmadığı, pek çok ihmalle sorumsuzca komuta edildiği yolunda yadsınmaz kanıtlar mevcuttu. Ölenler –abim de dahil olmak üzere– boş yere ölmüşlerdi. Anlatmak üzere olduğum şey dikkate alınırsa, manevra konusunda daha kesin açıklama yapmak benim için pek de uygun kaçmayacaktır; aslında zamanında epey gürültü kopardığını söyler, bölgedeki çarpışmaların genel olarak üzerine çektiği şimşeklere önemli bir katkıda bulunduğunu da belirtirsem, hangisinden söz ettiğimi pekâlâ kestirebilirsiniz. Söz konusu generalin görevden alınması, hatta Divanı Harbe çıkarılması istenmişti, ama ordu onu savundu, generalin seferi tamamlamasına izin verildi. Daha az bilinen bir şey varsa, o da Güney Afrika çarpışmalarının sonunda bu generalin sessiz sedasız emekliye ayrıldığı, sonradan ticarete atıldığı. Güney Afrika’dan gemiyle mal getirttiğidir. Bunu anlatıyorum, çünkü çarpışmadan on yıl kadar sonra, yani matem yaraları yalnızca görünürde kapanmışken, Bay John Silvers babamı çalışma odasına çağırmış ve bu kişinin –kendisine yalnızca “General” diyeceğim– kârlı bir ticari anlaşmanın temellerini atmayı umdukları bir partiye katılmak üzere birkaç günlüğüne eve konuk olmasının beklendiğini bildirmiş. Ama Bay Silvers, bu ziyaretin babam için taşıyacağı önemi unutmamış, bu yüzden General’in konukluğu boyunca babamın birkaç günlüğüne izin almasını önermek için çağırtmış onu.</p>

    <p>Babamın General’e karşı duyduğu şey kuşkusuz katıksız bir nefretti; ama işvereninin o anki maddi beklentilerinin bu partinin aksaksız yürümesine bağlı olduğunu da anlamış. On sekiz kadar konuğun geleceği de dikkate alınırsa, hiç de önemsiz bir toplantı sayılmazmış bu. Bu yüzden babam, duygularının hesaba katılmasından dolayı çok teşekkür etmiş ve Bay Silvers’a, hizmetin her zamanki seviyede sunulacağına dair teminat vermiş.</p>

    <p>Oysa, babamın çilesi tahmin edileceğinden de büyükmüş. Öncelikle, General’le karşılaşmanın içinde biraz saygı ya da anlayış doğurup kötü duygularını hafifleteceğine dair bir umudu vardıysa da boşa çıkmış. General incelikten yoksun, iri kıyım, çirkin bir adammış, konuşmalarına askeri benzetmeler serpiştirme hevesi göze çarpıyormuş. Daha da kötüsü, beyefendinin her zamanki adamı hastalandığı için yanında oda uşağı getirmediği haber verilmiş. Bu nazik bir durummuş; zira konuklardan biri daha uşaksız geldiğinden, hangi konuğa başuşağın, hangisine başuşak yardımcısının hizmet edeceği sorunu çıkmış ortaya. Babam işvereninin içinde bulunduğu durumu değerlendirerek hemen General’i almaya gönüllü olmuş ve tiksindiği bu adamla dört gün boyunca içli dışlı olmaya katlanmış. Bu arada General, babamın duygularından tamamen habersiz olduğundan, askeri başarıları üzerine hikâyeler sıralama fırsatını kaçırmamış; kuşkusuz pek çok askerin odalarının mahremiyetinde oda uşaklarına anlattıkları gibi. Bütün bunlara karşın, babam duygularını öyle iyi gizlemiş, görevlerini öyle ustaca yerine getirmiş ki General ayrılırken başuşağın kusursuzluğundan ötürü Bay John Silvers’ı açıkça kutlamış, hayranlığının kanıtı olarak alışılmışın üzerinde yüklü bir miktar bahşiş bırakmış; babamsa, hiç duraksamadan, bu paranın bir hayır kurumuna bağışlanmasını istemiş.</p>

    <p>Babamın, meslek yaşamından seçip aldığım, her ikisini de tanıklara doğrulattığım ve gerçekliğinden emin olduğum bu iki olayda Hayes Derneği’nin deyişiyle “konumuna yaraşır vakarı” göstermekle kalmadığını, bunun canlı bir örneği olduğunu kabul edersiniz umarım. Babamın bu gibi anlarda gösterdiği niteliklerle, Bay Jack Neighbours gibi birinin en başarılı gösterileri arasındaki fark dikkate alındığında “büyük” bir başuşakla salt yetenekli olanı arasındaki ayrımın açıkça görülebileceğine inanıyorum. Babamın, yemek masasının altında bir kaplan bulduğunda telaşa kapılmayan başuşağın hikâyesini neden bu kadar çok sevdiğini de daha iyi anlayabiliriz şimdi; babam, bu hikâyenin bir yerlerinde “vakar”ın özünün yattığını içgüdüsel olarak biliyordu. Şunu da belirteyim: “Vakar” bir başuşağın sahip olduğu mesleki duruşu terk etmeme becerisine derinden bağlıdır. Yetersiz başuşaklar mesleki varlıklarını en küçük bir kışkırtmada kişisel olan için terk edeceklerdir. Bu gibi insanlar için başuşak olmak, pantomim oynamak gibi bir şeydir; küçük bir fiske, hafif bir tökezleme maskenin düşmesine, altındaki oyuncunun ortaya çıkmasına yeter. Büyük başuşakları büyük yapan, mesleki rollerine sonuna kadar bağlı kalma becerileridir; ne kadar şaşırtıcı, dehşet verici ya da sinirlendirici olursa olsun dış etkenler onları sarsmayacaktır. Kibar bir beyefendi kıyafetini üzerinde nasıl taşırsa, onlar da meslek adamlıklarını öyle taşırlar: Kabadayıların ya da koşulların bu giysiyi herkesin gözü önünde yırtıp atmasına izin vermezler; ancak kendi diledikleri zaman sıyırıp atarlar onu, bu da ancak tam anlamıyla yalnız oldukları zaman mümkündür. Bu, dediğim gibi, bir “vakar” meselesidir.</p>

    <p>Başuşakların, gerçek anlamda yalnızca İngiltere’de bulunduğu söylenir kimi zaman. Başka ülkelerde, her ne ad kullanılırsa kullanılsın, yalnızca uşaklar vardır. Bunun doğru olduğuna inanıyorum. Avrupalılar başuşak olamazlar, çünkü salt İngiliz ırkının sahip olduğu bir nitelikten, duygularını dizginleme becerisinden soyca yoksundurlar. Avrupa’nın anakara sakinleri –kuşkusuz kabul edeceğiniz gibi, genellikle de Keltler– çoğunlukla şiddetli heyecan anlarında kendilerini denetleyemezler, bu yüzden de mesleğin gerektirdiği davranış tarzını, fazla sınayıcı olmayan durumlar dışında hiçbir zaman koruyamazlar. İlk benzetmeme geri dönersem –bunu böyle kaba bir biçimde dile getirdiğim için bağışlayın beni– en küçük bir kışkırtmada ceketini, gömleğini yırtıp bağıra çağıra oradan oraya koşturacak biri gibidirler. Başka bir deyişle “vakar” bu gibi insanların erişemeyecekleri bir noktadır. Biz İngilizler bu bakımdan yabancıların yanında önemli bir ayrıcalığa sahibiz; işte bu yüzdendir ki aklınıza büyük bir başuşak geldi mi, bu kişi, neredeyse başuşaklığın tanımı gereği, İngiliz olmaya yazgılıdır.</p>

    <p>Kuşkusuz, buna karşı çıkabilirsiniz; ocak başındaki o güzel tartışmalarda ne zaman böyle konuşsam Bay Graham’in karşı çıktığı gibi. Söylediklerimde haklıysam, böyle bir başuşağın büyüklüğünün ancak çetin bir denemeden geçtiği takdirde anlaşılabileceğini söyleyebilirsiniz. Oysa şu bir gerçek ki, Bay Marshall ya da Bay Lane gibi insanların büyüklüğünü kabul ediyoruz, ama hemen hemen hiçbirimiz onları bu gibi koşullar altında gözlemlediğimizi ileri süremeyiz. Bay Graham’in bu noktada haklı olduğunu kabul etmem gerek; buna karşılık söyleyebileceğim tek şey şu: İnsan bizim meslekte yeterince uzun çalıştı mı, bir kişiyi zor durumda görmesine gerek kalmadan da o kişinin meslek adamlığının boyutlarını sezgileriyle kestirebilir. Gerçekten de büyük bir başuşakla karşılaşma şansına sahip olan biri için, değil herhangi bir kuşkunun dürtüsüyle onun bir “deneme”den geçmesini istemek, böylesine yetkinlikle ortaya konan bir mesleki beceriyi alaşağı edecek herhangi bir koşulu hayal etmek bile olanaksızdır. Yıllar önceki o pazar öğle sonrasında, alkolün yarattığı kalın sisi bile delip geçerek babamın yolcularının utanç dolu bir sessizliğe gömülmesine yol açan şeyin bu tür bir kavrayış olduğundan eminim. İnsan, İngiltere’ye has kır manzaralarının bu sabah gördüğüm kadar güzeli karşısında ne hissediyorsa, bu gibi insanların yanındayken de onu hisseder: Onlarla karşılaşınca büyüklüğün huzurunda olduğunu <em>anlayıverir</em> birden.</p>

    <p>Büyüklüğü benim gibi çözümlemeye çalışmanın nafile bir uğraş olduğunu ileri sürenler olacaktır, bunun farkındayım. “Ya vardır ya yoktur insanda, hemen anlaşılır,” derdi Bay Graham, “bunun ötesinde söyleyebileceğiniz pek bir şey yoktur.” Ama bence bize düşen görev, yenilgiyi bu kadar kabullenmemek. Bu konular üzerinde derin derin düşünmek hepimiz için mesleğimizin gerektirdiği bir sorumluluk kuşkusuz; böylece her birimiz kendi adımıza bu “vakar”ı elde etmek için daha çok çaba gösterebiliriz.</p>
  </div>
</body>
</html>
