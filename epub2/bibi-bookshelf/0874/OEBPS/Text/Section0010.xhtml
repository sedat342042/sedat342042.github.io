<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Günden Kalanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="Üçüncü Gün - Sabah">Üçüncü Gün - Sabah<br/>
    Taunton, Somerset</h1>

    <p>Somerset’e bağlı Taunton kasabasının biraz dışında bulunan ‘Araba ve Atlar’ adında bir otele yerleştim dün gece. Günün son ışıkları arasında kasabaya yaklaşırken, yol kıyısındaki saz damlı bu kulübe son derece sevimli göründü gözüme. Otelin sahibi beni ahşap bir merdivenden çıkardı, oldukça çıplak ama tertemiz küçük bir odaya getirdi. Yemek yeyip yemediğimi sordu, ben de odama bir sandviç getirmesini rica ettim; bu, akşam yemeği için tam anlamıyla doyurucu bir seçim oldu. Ama gece bastırdıkça, odamda biraz huzursuzlanmaya başladım, sonunda da bu yörenin elma şarabını tatmak için alt kattaki bara inmeye karar verdim.</p>

    <p>Hepsi barın çevresinde toplanmış beş altı müşteri vardı aşağıda; görünüşlerinden ziraatla uğraşan kişiler oldukları anlaşılıyordu. Onların dışında salon bomboştu. Otel sahibinden bir maşrapa elma şarabı alıp az ötedeki bir masaya oturdum; biraz dinlenmek, ardımda bıraktığım günle ilgili düşüncelerimi toplamaktı niyetim. Ama az sonra varlığımla kasabalıların sohbetini sekteye uğrattığımı anladım; bana konukseverlik göstermek istiyorlardı. Konuşmaları arasında ne zaman bir sessizlik olsa, birinden biri sanki bana yaklaşmak için cesaretini toparlamaya çalışırmış gibi, oturduğum masaya doğru kaçamak bir bakış fırlatıyordu. Sonunda içlerinden biri sesini yükseltti:</p>

    <p>“Bu gece burada kalıyorsunuz anlaşılan, efendim.”</p>

    <p>Onayladığımda adam kuşkuyla başını salladı. “Pek uyuyamayacaksınız, efendim,” dedi. “İhtiyar Bob’un şamatasından hoşlanırsanız iş başka tabii.” Otelin sahibinden söz ediyordu. “Gece yarısına kadar burada patırtı gürültü bitmez. Bir de gün ağarır ağarmaz ona bağırıp çağırmaya başlayan hanımının sesiyle uyanacaksınız.”</p>

    <p>Otel sahibinin itirazlarına karşın içten kahkahalarla karşılandı bu sözler.</p>

    <p>“Öyle mi?” dedim. İşte tam bunu derken aklıma bir şey geldi, son zamanlarda Bay Farraday’in yanındayken sık sık kafama takılan bir şey: benden nükteli bir karşılık beklendiği düşüncesi. Gerçekten de, kasabalılar nazik bir suskunlukla beni inceliyor, ne söyleyeceğimi merak ediyorlardı. Bu yüzden hayal gücümü çalıştırdım ve sonunda şöyle dedim:</p>

    <p>“Burada insanlar horoz sesi yerine bununla uyanıyor demek.”</p>

    <p>Bir an sürdü sessizlik, bu sözü daha da işlemeye niyetlendiğimi düşündüler belki. Ama sonra yüzümdeki gülümsemeyi fark edince biraz şaşkınca da olsa bir kahkaha patlattılar. Sonra kaldıkları yerden sohbetlerine devam ettiler; az sonra ben odadaki herkese iyi geceler dileyip masadan kalkıncaya kadar da başka bir konuşma geçmedi aramızda.</p>

    <p>Nüktem aklıma geldiği anda kendimden epey hoşnut kalmıştım, ama umduğum kadar iyi karşılanmaması beni biraz düş kırıklığına uğrattı galiba, çünkü son aylarda tam da bu alanda yeteneğimi geliştirmek için epey zaman ve çaba harcamıştım. Şakalaşma konusunda Bay Farraday’in beklentilerini karşılayabilmek için meslekle ilgili donanımıma bu beceriyi de katmaya çabalıyordum.</p>

    <p>Örneğin, son günlerde kendime ne zaman birkaç dakika ayırabildiysem –örneğin, Bay Farraday’in dışarı çıktığı akşamlarda– odamda oturup radyo dinlemeye başlamıştım. Dinlediğim programlardan birinin adı <em>Haftada En Az İki Kez.</em> Haftada üç kez yayınlanan bu programda iki kişi, okuyucu mektuplarından alınan çeşitli konu başlıkları üzerine şakayla karışık yorumlarda bulunuyor. Onları dinlerken dikkat kesiliyorum; çünkü yapılan nükteler hep ince bir beğeninin ürünü, kanımca Bay Farraday’in benden bekleyebileceği şakalaşma düzeyinin pek de uzağında değil. Bu programı örnek alarak günde en az bir kez uygulamaya çalıştığım basit bir alıştırma geliştirdim; boş bir an yakalar yakalamaz, içinde bulunduğum çevreyle ilgili üç nükteli söz uydurmaya çabalıyorum. Ya da aynı alıştırmanın bir çeşitlemesi olarak, son yarım saat içinde gelişen olaylarla ilgili üç nükteli söz düşünüyorum.</p>

    <p>Dün akşamki şakamdan ötürü duyduğum düş kırıklığını belki şimdi daha iyi anlarsınız. Pek etkili olmamasının yeterince açık konuşmamış olmama bağlanabileceğini düşündüm önce. Ama sonra, odama çekildiğimde, aslında bu insanları gücendirmiş olabileceğim geldi aklıma. Ne de olsa otel sahibinin eşini horoza benzettiğim sanılabilirdi; oysa böyle bir şey aklımın ucundan geçmemişti. Bu düşünce, uykuya dalmaya çalıştığım süre boyunca eziyet çektirdi bana. Sonunda, sabahleyin otel sahibinden özür dilemeye karar verdim. Ama kahvaltımı getirdiğinde bana karşı son derece neşeli davrandığını görünce, konuyu daha fazla kurcalamamaya karar verdim.</p>

    <p>Bu küçük olay, şakalaşmanın tehlikelerine iyi bir örnek aslında. Nüktenin doğasından kaynaklanan bir özelliği var: Söze dökülmesi beklenen andan önce, pek çok olası çağrışımını kestirmek için insanın pek az bir süresi olur. Gerekli beceri ve deneyim önceden kazanılmamışsa her türlü uygunsuz saçmalığın ağızdan çıkma tehlikesi ciddi biçimde göze alınmalıdır. Yeterli zaman ve çaba harcadığım sürece, bunun yetkinleşebileceğim bir alan olmadığını düşünmek için neden yok, ama bu tür tehlikeleri dikkate alınca Bay Farraday’e karşı bu yeni görevimi yerine getirmeye kalkışmamanın en iyisi olacağına karar verdim. En azından şimdilik, bu konuda daha fazla alıştırma yapıncaya kadar.</p>

    <p>Maalesef dün gece kasabalıların şaka olarak söyledikleri şey, yani aşağıdan gelecek gürültü patırtı yüzünden rahat bir gece geçiremeyeceğim yolundaki uyarı fazlasıyla doğruymuş. Otel sahibinin eşi bağırıp çağırmadı kuşkusuz, ama kocasıyla birlikte gece geç saate kadar ve sabah erkenden alt katta çalışırlarken kadın durmaksızın konuştu. Ama bu çifti bağışlamaya dünden hazırdım. Gayretkeş, çalışkan insanlardı, buna hiç kuşku yok; gürültü bütünüyle buna bağlanabilir. Ayrıca benim yakışıksız sözlerim de vardı işin içinde. Bu yüzden, bir alışveriş kasabası olan Taunton’ı keşfetmek üzere otelden ayrılırken sahibine teşekkür ettim ve uykusuz bir gece geçirdiğimi hiç belli etmedim.</p>

    <p class="paragraf">Şimdi oturup güzel bir öğleüzeri çayı içtiğim bu tesiste konaklasam, daha iyi edermişim belki de. Dışarıdaki ilanda, burada yalnızca “çay, pasta ve çörek” değil, “temiz, sakin, rahat odalar”ın da bulunduğu duyuruluyor. Taunton’ın ana caddesi üzerinde, pazar yerine çok yakın bir yerde, koyu renk, ağır ahşap kirişleriyle göze çarpan, biraz içeri doğru çökük bir bina bu. Oturduğum bu geniş çay salonunun yerleri meşe kaplama. Yaklaşık iki düzine insanın kalabalık etmeden oturabileceği kadar masa var içeride. İki şen şakrak genç kız leziz pasta ve çöreklerin sergilendiği bir tezgâhın arkasında servis yapıyorlar. Bütün bunlar bir araya gelince, burası sabah çayı için kusursuz bir yer, ama işin tuhafı, görünüşe bakılırsa Taunton’lıların pek azı yararlanıyor buradan. Şu anda salondaki yegâne arkadaşlarım, karşı duvar boyunca uzanan bir masada yan yana oturan iki yaşlı hanımla dışarı doğru çıkıntı yapan geniş pencerelerden birinin önündeki masada oturan bir adam, belki de yaşlı bir çiftçi. Onu tam olarak seçemiyorum, parlak sabah ışığı içinde yalnızca silueti görünüyor. Ama dikkatle gazete okuduğunu görebiliyorum, dışarıda kaldırımdan gelip geçenlere bakmak için okumasına sık sık ara verdiğini de. Bunu yapış biçimi ilk önce birini beklediğini düşündürdü bana, ama anlaşılan yalnızca yoldan geçen tanıdıklarını selamlamak istiyor.</p>

    <p>Ben arkalarda, cama neredeyse en uzak masadayım; yine de odanın genişliğine karşın aydınlık sokağı açık seçik görebiliyor, karşı kaldırımda duran ve birkaç yakın köyle kasabayı gösteren tabelaları seçebiliyorum. Bunlardan birinde “Mursden Köyü” yazıyor. Belki “Mursden” adı size bir şeyler anımsatacaktır, dün karayolu haritasında bu ada ilk rastladığımda bana anımsattığı gibi. Aslında salt bu köyü görmek için asıl yolumdan biraz sapmaya bile niyetlendiğimi söylemem gerek. Somerset’e bağlı Mursden köyü, bir zamanlar Giffen ve Ortakları Şirketi’nin bulunduğu yerdi. Giffen’ın, ‘tabakalar halinde soyulup balmumuna katılacak, sonra da elle sürülecek’ koyu cila mumunun siparişlerini Mursden’dan verirdik. Giffen bir zamanlar piyasadaki en iyi gümüş cilasıydı kuşkusuz; bu etkileyici ürüne olan talepteki düşüşün tek nedeni, savaştan kısa süre önce yeni kimyasal maddelerin ortaya çıkmasıydı.</p>

    <p>Anımsadığım kadarıyla Giffen yirmilerin başında yaygınlaşmıştı; bunu bizim meslekteki bir görüş değişikliğiyle yakından ilişkili gören yalnız ben değilim herhalde. Bugün dahi en önemli işlerden biri olan gümüş cilalamayı bu konuma getiren değişiklikten söz ediyorum. Bu değişiklik, bence aynı dönemlerde gerçekleşen pek çok başka büyük değişiklik gibi bize özgüydü; bizim kuşak başuşakların “kemale erdiği”, özellikle Bay Marshall gibi kişilerin gümüş cilalama işinin böyle önem kazanmasında kesin bir rol oynadıkları dönem bu yıllardı işte. Gümüşleri, hele hele sofraya konulacak çatal bıçakları cilalamanın her zaman ciddi bir görev olarak görülmediği anlamına gelmez bu kuşkusuz. Ama örneğin babamın kuşağından pek çok başuşağın bu konuyu hiç de öyle en önemli mesele olarak görmediğini söylemek de haksızlık olmaz. O günlerde bir başuşağın gümüşlerin cilasını doğrudan denetlediği pek görülmüyordu. Bu işi, söz gelimi yardımcı başuşağın keyfine bırakıp ancak ara sıra denetlemekle yetiniyorlardı genelde. Hemen herkes kabul eder ki gümüşün asıl önemini kavrayan ilk kişi Bay Marshall’dır; bir evde hiçbir nesnenin, yemeklerde konukların önüne çıkarılan gümüşler kadar yakından incelenmediğini ilk fark eden odur. Bu yüzden de gümüşün, bir evin ölçütlerinin baş göstergesi yerine geçtiğini anlamıştır. Daha önceleri hayal bile edilemeyecek derecede iyi cilalanmış gümüşleri sergileyerek Charleville Köşkü’ne gelen hanımefendilerle beyefendiler arasında ilk şaşkınlığı yaratan da yine Bay Marshall’dı. Kısa süre sonra ülkenin her köşesinde bütün başuşaklar, işverenlerinin baskısıyla, dikkatlerini gümüş cilalama meselesinde toplamaya başladılar. Anımsadığım kadarıyla, pek çok başuşak, Bay Marshall’ınkileri geride bırakabilecek yöntemler buldukları savıyla ortaya çıktı. Yemek tariflerini gizli tutan Fransız aşçıbaşıları gibi herkesten sakladıkları, büyük gösteriş yapmalarını sağlayan yöntemlerdi bunlar. Ama Bay Jack Neighbours gibi birinin başvurduğu gizemli ve özenli işlemlerin bile sonuç üzerinde fark edilir hemen hiçbir etkisi olmadığına inanıyorum. Kanımca, oldukça basit bir sorundur bu: İyi cila kullanırsınız ve yapılan işi sıkı bir biçimde denetlersiniz. Giffen, zamanın bütün titiz başuşaklarının ısmarladığı cilaydı; bu ürün doğru kullanıldığı zaman, parlaklıkta hiçbir gümüşün sizinkileri geçemeyeceğini bilirdiniz.</p>

    <p>Bugün, Darlington Malikânesi’ndeki gümüşlerin konuklar üzerinde memnunluk verici bir izlenim bıraktığı pek çok olayı anımsayabildiğim için mutluyum. Örneğin Leydi Astor, belli bir buruklukla, gümüşlerimizin “belki de rakipsiz” olduğunu söylemişti. Tanınmış oyun yazarı Bay George Bernard Shaw’un bir akşam yemekte önündeki tatlı kaşığını yakından incelediğini, çevresindekilere pek fark ettirmeden kaşığı ışığa tutup yüzeyini yanında duran tabağınkiyle karşılaştırdığını gördüğümü de anımsıyorum. Ama bugün anımsadığım belki de en mutlu anı, seçkin bir kişinin –kabineden bir bakan, kısa süre sonra dışişleri bakanı oldu– eve çok “gizli” bir ziyarette bulunduğu geceye ait. Aslında bu ziyaretlerin sonuçları sonradan gayet açık belgelendiğine göre, Lord Halifax’tan söz ettiğimi açıklamamak için pek bir neden yok gibi.</p>

    <p>Zamanla anlaşıldığına göre, söz ettiğim bu ziyaret, Lord Halifax’la o dönem Alman Büyükelçisi olan Herr Ribbentrop arasındaki bu tür “gayriresmi” görüşmelerin ilkiymiş yalnızca. Ama o ilk gece, Lord Halifax son derece sakıngan bir ruh haliyle gelmişti. Lord hazretlerinin çalışma odasına girdiğinde ilk sözleri, “Beni nelere bulaştırıyorsun, bilmem, Darlington. Pişman olacağıma eminim,” olmuştu.</p>

    <p>Herr Ribbentrop’un gelmesine daha bir saat kadar vardı, lord hazretleri bunu fırsat bilip konuğuna Darlington Malikânesi’nde dolaşmayı önerdi. Bu, o zamana kadar, gergin pek çok konuğun gevşeyip sakinleşmesine yardımcı olmuş bir taktikti. Ancak ben işimle uğraşırken bir süre tek duyabildiğim, evin çeşitli bölümlerinde gezinen Lord Halifax’ın önlerinde uzanan akşamla ilgili kuşkularını dile getirmeyi sürdürdüğü, Lord Darlington’ınsa boş yere onu rahatlatmaya çalıştığıydı. Derken bir ara, Lord Halifax’ın sesini duydum: “İnanılmaz bir şey, Darlington, bu evdeki gümüşler müthiş!” O anda bunu duymak beni çok sevindirmişti kuşkusuz, ama bence bu olaydan sonra asıl kıvanç verici şey, iki üç gün sonra Lord Darlington’ın bana şöyle demesiydi: “Aklıma gelmişken söyleyeyim, Stevens, geçen gece Lord Halifax gümüşlerden hayli etkilendi. Onlar sayesinde oldukça farklı bir ruh haline girdi sayılır.” Lord hazretleri, gayet iyi anımsıyorum, böyle demişti işte; gümüşlerin, o akşam Lord Halifax ile Herr Ribbentrop arasındaki ilişkinin yumuşamasına küçük ama önemli bir katkıda bulunduğu salt benim hüsnü kuruntum değil yani.</p>

    <p>Bu arada Herr Ribbentrop’la ilgili birkaç şey söylemek yerinde olacak. Herr Ribbentrop’un bir düzenbaz olduğunu bugün herkes kabul ediyor kuşkusuz. O yıllarda, Hitler’in, gerçek niyetlerini İngilizlerden saklamayı, onları bu konuda elinden geldiğince uzun bir süre kandırmayı tasarladığı, Herr Ribbentrop’un ülkemizdeki biricik görevinin de bu kandırmacayı sürdürmek olduğu artık gayet iyi biliniyor. Dediğim gibi, genelde benimsenen görüş bu, ben de burada bu görüşle ters düşmek istemem. Bununla birlikte, bugün insanların, sanki Herr Ribbentrop kendilerini bir an bile kandırmamış gibi konuştuklarını duymak oldukça can sıkıcı. Herr Ribbentrop’un saygıdeğer bir beyefendi olduğuna inanan ve onunla iyi ilişkiler kurmaya çalışan bir tek Lord Darlington’dı sanki. Aslında Herr Ribbentrop, otuzlu yıllar boyunca ülkenin ileri gelen bütün evlerinde saygıyla karşılanmış, hatta bütün dikkatleri üzerinde toplamış bir kişiydi. Anımsıyorum, özellikle 1936, 1937 yıllarında uşak salonunda konuk uşakların konuşmalarında tek konu bu “Alman Büyükelçi”ydi ve söylenenlerden de açıkça anlaşılıyordu ki bu ülkedeki en seçkin hanımefendilerle beyefendilerin çoğu ona hayrandı. Dediğim gibi, aynı insanların şimdi o günlerden nasıl söz ettiklerini, hele hele kimilerinin lord hazretleri için söyledikleri şeyleri duymak canımı sıkıyor. O günlerden kalma konuk listelerinin yalnızca birkaçına bile baksanız, bu kişilerin büyük ikiyüzlülüğünü hemen anlardınız; evlerinin ziyafet salonlarında Herr Ribbentrop’un ne kadar sık yer aldığını görmekle kalmaz, genellikle onur konuğu olarak davet edildiğini de fark ederdiniz.</p>

    <p>Yine aynı kişilerin, Lord Darlington’ın o yıllar boyunca Almanya’ya yaptığı yolculuklarda Nazilerden konukseverlik görmesi sanki olağandışı bir şeymiş gibi konuştuklarını da duyabilirsiniz. Oysa, söz gelişi <em>The Times</em> gazetesi, Nürnberg Mitingi sırasında Almanların verdikleri ziyafetlerin konuk listelerinden yalnızca birini bile yayımlasa bu kişiler böyle ileri geri konuşamazlardı bence. İşin doğrusu, İngiltere’nin en tanınmış, en çok saygı gören hanımefendileriyle beyefendileri, Alman önderlerin konuğu olmuşlardı; bu kişilerin çoğunun da yurda döndüklerinde ev sahipleri için övgü ve hayranlık dolu sözlerden başka bir şey dile getirmediklerini ilk ağızdan söyleyebilirim. Lord Darlington’ın herkesçe bilinen bir düşmanla gizli kapaklı ilişki kurduğunu söylemeye çalışan herkes, o zamanların gerçek iklimini, işlerine öyle geldiği için, unutuyor demektir.</p>

    <p>Lord Darlington’ın bir Yahudi düşmanı olduğu ya da İngiliz Faşistler Birliği gibi kuruluşlarla yakın bağlantılarının bulunduğu yolundaki savların da saçma sapan safsatalar olduğunu belirtmeden geçmemek gerek. Bu tür ileri geri konuşmaların olası tek kaynağı, lord hazretlerinin nasıl bir beyefendi olduğunu hiç bilmeyen kişilerdir. Lord Darlington Yahudi düşmanlığından nefret ederdi; Yahudi düşmanı görüşlerle karşılaştığında, duyduğu tiksintiyi dile getirişini kendi kulaklarımla duymuştum. Lord hazretlerinin, eve Musevilerin girmesine ya da Musevi hizmetlilerin işe alınmasına asla izin vermediği savı da büsbütün temelsizdir, belki bin dokuz yüz otuzlarda geçen ve ölçüsüzce abartılan çok küçük bir olay dışında. İngiliz Faşistler Birliği’ne gelince, yalnızca şunu söyleyebilirim, lord hazretlerini bu tür insanlarla bir kefeye koymak yalnızca gülünç olur. Sir Oswald Mosley, faşist “Karagömlekliler”in başını çeken beyefendi, Darlington Malikânesi’ne en fazla üç kez konuk olmuştu; konukluğu da bu kuruluşun henüz ilk günleri sırasında gerçekleşmişti, yani gerçek yüzleri açığa çıkmadan önce. Karagömlekliler hareketinin çirkinliği belli olur olmaz –ki kendisi bunu herkesten önce fark etmişti– Lord Darlington bu gibi kişilerle daha başka bir ilişkiye girmedi.</p>

    <p>Zaten bu tür örgütlerin ülkenin siyasi yaşamının merkezinde hiç yeri yoktu. Takdir edersiniz ki Lord Darlington da tam merkezde olmayan şeylerle ilgilenecek biri değildi; o yıllar boyunca büyük çabalar harcayıp da bir araya getirdiği insanlar, böyle aşırı uçlardan olabildiğince uzak kişilerdi. Bunların ortak yanı yalnızca ilk bakışta göze çarpan bir saygıdeğerlik değil, İngiltere’de sözü geçen kişiler olmalarıydı: siyasetçiler, diplomatlar, subaylar, din adamları... Aslında bu kişilerden kimileri Yahudi’ydi, salt bu gerçek bile lord hazretleri için söylenenlerin çoğunun ne kadar asılsız olduğunu göstermeye yeter.</p>

    <p>Yine konudan saptım. Oysa gümüş işini anlatıyordum, Lord Halifax’ın, Darlington Malikânesi’nde Herr Ribbentrop’la görüşeceği akşam nasıl olumlu etkilendiğini. Yalnız şunu açıklayayım, başlangıçta işverenim için düş kırıklığıyla sonuçlanacak gibi görünen bir akşamın yalnızca gümüş sayesinde zafere dönüştüğünü asla ileri sürmem. Ama dediğim gibi, o akşam konuğumuzun ruh halindeki değişiklikte gümüşün hiç değilse küçük bir etken olmuş olabileceğini ileri süren Lord Darlington’ın kendisiydi. Bu tür olaylara dönüp baktığımda yüzüme bir memnuniyet pırıltısının yayılması o kadar da yersiz değildir belki.</p>

    <p>Hizmet ettiğimiz işverenin nasıl biri olduğunun aslında pek de önem taşımadığını ileri süren belli birtakım kişiler vardır mesleğimizde. Bizim kuşakta egemen olan yüksek değerlerin –yani biz başuşakların, insanlığın hedefine ulaşması için çaba harcayan o beyefendilere hizmet etmeyi amaç edinmemiz gerektiği görüşünün– gerçekte hiçbir temele dayanmayan, yüksekten atma sözler olduğuna inananlar vardır. Böyle bir kuşkuculuk gösteren kişilerin, hemen her zaman, mesleğimizin en sıradan üyeleri oldukları kuşkusuz dikkate değer. Önemli bir konuma yükselmek için gerekli yetiden yoksun olduklarını bilen ve ellerinden geldiğince çok insanı kendi düzeylerine indirme sevdasında olan kişilerdir bunlar. Bu gibi görüşleri bu yüzden pek ciddiye alamıyorum. Bütün bunlara karşın, bu tür insanların ne kadar yanıldığını apaçık sergileyecek örnekleri, hem de kendi meslek yaşamımdan bulup çıkarmak beni sevindiriyor yine de. Asıl amaç bir işverene genel ve sürekli bir hizmet sunmaktır kuşkusuz, bu hizmetin değeri Lord Halifax’la ilgili olay gibi birkaç tane belirli örneğe indirgenemez. Söylemeye çalıştığım şey, bu tür örneklerin, zamanla çürütülemeyecek bir gerçeğin simgesi haline geldiği, yani mesleğinizi önemli olayların tam merkezinde sürdürme ayrıcalığına sahip olduğunuz gerçeğini. Sıradan işverenlere hizmet etmekle yetinenlerin asla tadamayacakları bir mutluluğu tatmak da hakkımızdır belki: Çabalarımızın, ne kadar alçakgönüllü bir biçimde olursa olsun, tarihin akışına katkıda bulunduğunu söyleyebilmenin mutluluğu.</p>

    <p>Ama belki de geçmişe bu kadar sık dönüp bakmamalı. Ne de olsa benden hizmet beklenen pek çok yıl var daha önümde. Bay Farraday yalnızca çok iyi bir işveren değil, aynı zamanda Amerikalı bir beyefendi; ona, İngiltere’de bulabileceği en üst düzeyde hizmeti sunmak kesinlikle özel bir görev. O zaman bütün dikkatimi bugünde toplamam gerek. Geçmişte her ne başarılmışsa, bu başarılardan sinsice sızıp gelecek bir kendini beğenmişliğe karşı hazırlıklı olmam gerek; çünkü doğrusunu isterseniz, şu son birkaç aydır Darlington Malikânesi’nde işler, olması gerektiği gibi yürümüyor pek. Son zamanlarda birtakım ufak tefek hatalar meydana geldi, geçen nisan yaşanan, gümüşlerle ilgili o olay gibi. Neyse ki Bay Farraday’in konuk ağırladığı önemli günlerden biri değildi, yine de benim için gerçek bir utanç kaynağı oldu.</p>

    <p>Bir sabah kahvaltıda yaşandı bu olay; Bay Farraday’in ağzından bana karşı tek bir yakınma sözü çıkmadı o sırada; ya inceliğinden ya da Amerikalı olduğu için kusurun boyutlarını fark edemediğinden. İşverenim sandalyesine oturduktan sonra çatalı eline aldı, bir an inceledi, çatalın dişlerine parmak ucuyla şöyle bir dokundu, sonra dikkatini gazetesinin başlıklarına yöneltti. Bütün bunları büyük bir dalgınlık içinde yapmıştı, ama ben de her şeyi görmüş, sinir bozucu nesneyi ortadan kaldırmak için hızla ileri atılmıştım. Aslında galiba bunu biraz fazla hızlı yapıp işverenimin rahatını bozdum, çünkü Bay Farraday hafifçe irkildi, “Ah, Stevens,” diye mırıldandı.</p>

    <p>Ben durmayıp hızla odadan çıktım, elimde doğru düzgün cilalanmış bir çatalla, oyalanmadan geri döndüm. Yeniden masaya doğru ilerlerken –Bay Farraday şimdi besbelli gazetesine gömülmüştü– işverenimin okumasını yarıda kesmeden çatalı masaya yavaşça bırakmayı düşündüm. Öte yandan Bay Farraday’in, salt utancımı en aza indirmek için durumu görmezden gelmiş olabileceğini de geçirdim aklımdan; çatalı böyle kaçamak bir biçimde değiştirmek, hatam karşısında kayıtsız kaldığım ya da daha da kötüsü, onu örtbas etmeye çalıştığım şeklinde yorumlanabilirdi. İşte bu yüzden çatalı masaya biraz dikkat çekecek bir biçimde bırakmanın doğru olacağına karar verdim, bu da işverenimin ikinci kez ürkmesine, başını kaldırıp yine, “Ah, Stevens,” diye mırıldanmasına neden oldu.</p>

    <p>Son birkaç aydır meydana gelen bu gibi hatalar pek doğaldır ki kişinin kendine saygısını zedeliyor, ama yine de bunların hizmetli sayısındaki eksiklikten daha uğursuz bir şeylerin belirtisi olduğuna inanmak için hiçbir neden yok ortada. Evde yeterli sayıda hizmetli bulunmaması kendi içinde önem taşımadığından değil; ama Bayan Kenton Darlington Malikânesi’ne gerçekten dönecekse, bu tür küçük kusurlar geçmişte kalacak demektir. Bayan Kenton’ın mektubunda, eski görevine geri dönme isteğini açık ve kesin bir biçimde dile getiren hiçbir şey olmadığı unutulmamalı kuşkusuz; dün gece yatmadan önce mektubu yeniden okudum. Aslında doğrusunu isterseniz, Bayan Kenton’ın satırlarında bu tür bir niyeti ele verecek her ne kanıt varsa kendi kendime abartmış olabilirim; belki de evdeki çalışma düzeni açısından böyle bir geri dönüşü umduğum için. Dün gece, mektubunu okurken geri gelme isteğini açıkça gösteren herhangi bir satır bulmanın ne kadar güç olduğunu fark ettiğimde, biraz şaşırdığımı söylemem gerek.</p>

    <p>Artık yaklaşık kırk sekiz saat sonra Bayan Kenton’la yüz yüze konuşuyor olacağıma göre, bu konularda fazlaca tahmin yürütmek hiç de zahmete değer görünmüyor. Yine de, dün gece karanlık odamda yatağa uzanmış, alt katta ortalığı temizleyen otel sahibiyle eşinin seslerini dinlerken bu satırları kafamda evirip çevirerek uzun dakikalar harcadım.</p>
  </div>
</body>
</html>
