<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Günden Kalanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="Üçüncü Gün - Akşam">Üçüncü Gün - Akşam<br/>
    Moscombe, Tavistock Yakınları, Devon</h1>

    <p>Lord hazretlerinin Musevilere karşı tutumu konusuna belki bir an için geri dönmem gerektiğini düşünüyorum, çünkü anladığım kadarıyla bu Yahudi düşmanlığı meselesi son günlerde epey hassas bir konu haline geldi. Öncelikle, Darlington Malikânesi’nde güya Musevilerin çalıştırılmadığı savını açıklığa kavuşturayım. Çalışma alanıma doğrudan girdiği için bunu kesin bir biçimde yalanlayabilirim. Lord hazretlerinin hizmetinde geçen yıllar boyunca ekibimde birçok Musevi bulundu, dahası bu kişiler ırkları nedeniyle hiçbir farklı muamele görmediler. Bu ileri geri konuşmaların kaynağını kestiremiyor insan; gülünç bir olasılık, ama meğerki, otuzlu yılların başlarında, Bayan Carolyn Barnet’ın lord hazretleri üzerinde tuhaf bir biçimde etkili olmaya başladığı sıralarda geçen, tam anlamıyla önemsiz o birkaç haftadan kaynaklanmış olsunlar.</p>

    <p>Merhum Bay Charles Barnet’ın eşi olan Bayan Barnet, o sıralarda kırk yaşlarındaydı; çok güzel, kimilerinin göz kamaştırıcı diyebileceği bir hanımefendiydi. Şaşırtıcı zekâsıyla ün yapmıştı; o günlerde en sık duyulan şey, Bayan Barnet’ın, örneğin bir akşam yemeği sırasında, önemli bir güncel konuda filanca okumuş yazmış beyefendiyi nasıl küçük düşürdüğüydü. 1932 yazının büyük bir bölümünde Darlington Malikânesi’ne düzenli olarak gelip gitti kendisi; lord hazretleriyle saatlerce konuşuyor, genelde toplumsal ya da siyasal içerikli sohbetlere dalıyorlardı. Anımsadığım kadarıyla, lord hazretlerinin, Londra’nın East End bölgesindeki en yoksul mahallelerine gerçekleştirdiği “teftişlere” rehberlik eden de Bayan Barnet’tı; böylece lord hazretleri o yılların umutsuz durumunun sıkıntısını çeken pek çok aileyi ziyaret etmiş oldu. Bu demektir ki Bayan Barnet, Lord Darlington’ın ülkemizin yoksul kesimine karşı gitgide artan ilgisine biraz olsun katkıda bulunmuştur, bu yüzden de lord hazretleri üzerindeki etkisinin büsbütün olumsuz olduğu söylenemez. Ama kuşkusuz o da Sir Oswald Mosley’in “Karagömlekliler” örgütünün bir üyesiydi, lord hazretleriyle Sir Oswald arasında çok kısa süren yakınlık da aynı yazın o birkaç haftasında kurulmuştu zaten. Darlington Malikânesi’nde o zamana kadar görülmemiş o sıradışı olaylar da yine aynı haftalar içinde olup bitti. Bu konudaki ileri geri konuşmaların ne kadar çürük bir temele dayandığı böylece kanıtlanır umarım.</p>

    <p>Bunlara “olay” diyorum, ama bir bölümü son derece önemsiz şeylerdi. Örneğin, bir akşam yemeği sırasında, bir gazetenin adı geçtiğinde lord hazretlerinin, “Ah, yani şu Yahudi propaganda broşürü,” dediğini duymuştum. Kapı kapı dolaşıp para toplayan ve uzun zamandır düzenli olarak yardım ettiğimiz bir hayır kurumuna bağış verilmesini durdurmamı da aynı günlerde söylemişti, yönetim kurulu üyelerinin “aşağı yukarı hepsinin Yahudi” olduğu gerekçesiyle. Bu sözleri unutmadım, çünkü gerçekten şaşırtmıştım; lord hazretleri daha önce Yahudi ırkına karşı herhangi bir husumet göstermemişti.</p>

    <p>Derken, bunların ardından, bir öğleden sonra beni çalışma odasına çağırdı. Önce genel konularda konuştu, evde her şeyin yolunda gidip gitmediğini sordu. Sonra şöyle dedi:</p>

    <p>“Uzun uzun düşündüm, Stevens. Epeyce düşünüp taşındım ve bir karara vardım. Burada, Darlington Malikânesi çalışanları arasında, Yahudi bulunduramayız.”</p>

    <p>“Efendim?”</p>

    <p>“Bu evin iyiliği için, Stevens. Evimize konuk olan kişilerin iyiliği için. Bu konuyu dikkatle inceledim Stevens, sana vardığım sonucu bildiriyorum.”</p>

    <p>“Pekâlâ efendim.”</p>

    <p>“Söyle bana Stevens, çalışanların arasında şu an birkaç tane var, öyle değil mi? Yahudi yani.”</p>

    <p>“Galiba çalışanlardan ikisi bu sınıfa giriyor, efendim.”</p>

    <p>“Hımm!” Lord hazretleri bir süre sesini çıkarmadan dışarı baktı. “Pek tabii ki onları işten çıkarmamız gerekiyor.”</p>

    <p>“Özür dilerim efendim, tam anlayamadım galiba.”</p>

    <p>“Üzücü bir durum Stevens, ama başka seçeneğimiz yok. Konuklarımın güvenliği ve esenliği söz konusu. İnan bana, bu konuyu inceledim, enine boyuna düşünüp taşındım. Kendi iyiliğimiz için.”</p>

    <p>Söz konusu iki kişi de hizmetçiydi. Bu yüzden Bayan Kenton’a haber vermeden harekete geçmek hiç doğru olmazdı; ben de aynı akşam, odasında sıcak kakao içmek için buluştuğumuzda bu konuyu açmaya karar verdim. Günün sonunda onun çalışma odasında yapılan bu görüşmelerle ilgili bir iki şey söylemem gerek belki. Bu buluşmalar baştan sona mesleğimize yönelikti; yine de ara sıra birtakım kişisel konuları da tartışabiliyorduk elbette. Bu görüşmeleri belirli bir düzene bağlamamızın nedeni basitti: Her ikimiz de genelde öyle meşgul oluyorduk ki en temel konularda bilgi alışverişinde bulunma fırsatını bile ele geçiremeden günlerin geçip gittiğini fark ediyorduk. Bu durumun, malikânedeki işlerin aksaksız yürümesini ciddi biçimde tehlikeye soktuğunu anladık; günün sonunda, Bayan Kenton’ın çalışma odasında bir on beş dakikayı birlikte geçirmek en iyi çözümdü. Bir kez daha belirteyim, bunlar, her şeyden önce, mesleğimizle ilgili görüşmelerdi; örneğin yaklaşan bir etkinlikle ilgili tasarılarımızı gözden geçirir ya da yeni hizmetlilerin işlerine alışıp alışamadıklarını tartışırdık.</p>

    <p>Her neyse, kaldığım yerden sürdüreyim; Bayan Kenton’a, yanında çalışan iki bayan hizmetliyi işten çıkarmak üzere olduğumu bildirme düşüncesi beni oldukça rahatsız ediyordu elbette. Aslında bu hizmetçiler çalışmalarından bütünüyle hoşnut olduğumuz kişilerdi ve –bunu da pekâlâ söyleyebilirim, çünkü Yahudi meselesi son zamanlarda çok hassas bir konu haline geldi– onların işten çıkarılması düşüncesine bütün yüreğimle karşıydım. Bununla birlikte, bu olayda bana düşen görev oldukça açıktı, gördüğüm kadarıyla kişisel kaygıları böyle sorumsuzca ortaya koymakla kazanılacak pek bir şey de yoktu. Güç bir işti, sırf bu yüzden de vakarla sonuçlandırılmayı bekleyen bir iş. İşte böylece, o akşamki sohbetimizin sonuna doğru konuyu açtığımda, olabildiğince kısa ve öz bir iş konuşması havasında yaptım bunu, şu sözlerle de noktaladım:</p>

    <p>“Bu iki hizmetçiyle yarın sabah on buçukta odamda görüşeceğim. Onları bana gönderirseniz sevinirim, Bayan Kenton. Durumu önceden bildirip bildirmemeyi size bırakıyorum.”</p>

    <p>Bu noktada Bayan Kenton’ın söyleyecek bir şeyi yokmuş gibiydi. Ben de devam ettim: “Kakao için teşekkür ederim, Bayan Kenton. Yatma zamanım geldi de geçiyor bile. Yarın yine dolu bir gün.”</p>

    <p>İşte o zaman konuştu Bayan Kenton: “Bay Stevens, kulaklarıma inanamıyorum. Ruth ile Sarah bu evde çalışmaya başlayalı altı yılı geçti. Onlara güvenim tam, onlar da bana güveniyorlar. Bu eve kusursuz hizmet verdiler.”</p>

    <p>“Bundan eminim, Bayan Kenton. Ama duyguların yargılarımıza karışmasına izin vermemeliyiz. Şimdi size iyi geceler dilemem gerek.”</p>

    <p>“Bay Stevens, oracıkta oturup da bu hizmetçilerin işten atılacaklarını söylüyor olabilmeniz beni çileden çıkarıyor, sanki kiler için alınması gereken şeyleri sayıp döküyorsunuz. İnanamıyorum, Ruth ile Sarah’nın işten çıkarılma gerekçeleri Yahudi olmaları mı yani?”</p>

    <p>“Bayan Kenton, durumu az önce açıkladım size. Lord hazretleri kararını vermiş, bu konuda bizim tartışabileceğimiz hiçbir şey yok.”</p>

    <p>“Bay Stevens, anlamıyor musunuz, Ruth ile Sarah’yı bu gerekçeyle işten çıkarmak basbayağı <em>yanlış,</em> büyük bir hata! Böyle şeylere razı olamam. Böyle şeylerin olabildiği bir evde çalışmam da.”</p>

    <p>“Bayan Kenton, heyecanlanmamanızı, konumunuza yaraşır bir biçimde davranmanızı rica ederim. Bu çok basit bir sorun. Lord hazretleri belli birtakım sözleşmelerin iptalini istediğinde, bu konuda söylenecek pek bir şey yoktur.”</p>

    <p>“Sizi uyarıyorum, Bay Stevens, böyle bir evde çalışmayı sürdüremem. Kızlarım işten çıkarılırsa ben de giderim.”</p>

    <p>“Bayan Kenton, böyle bir tepki göstermeniz şaşırtıyor beni. Görevimiz, kendi duygularımıza ve zayıflıklarımıza değil, işverenimizin isteklerine hizmettir, bunu anımsatmam gereksiz herhalde.”</p>

    <p>“Dinleyin Bay Stevens, yarın kızlarımı işten atarsanız, yanlış bir şey yaparsınız, basbayağı günah olur bu, ben de böyle bir evde çalışmayı sürdüremem.”</p>

    <p>“Bayan Kenton, unutmayın ki böyle kibirli hükümler verecek konumda değilsiniz. Doğrusu, bugünün dünyası çok karmaşık ve güvenilmez bir yer. Gerek sizin gerek benim anlayacak durumda olmadığımız pek çok şey var, Museviliğin, özünde ne olduğu meselesi gibi. Oysa neyin en iyi olacağına karar vermek için lord hazretleri çok daha uygun bir konumda bulunuyor. Artık gerçekten odama çekilmem gerek, Bayan Kenton. Kakao için tekrar teşekkürler. Yarın sabah on buçukta. İlgili kişileri gönderin lütfen.”</p>

    <p>Ertesi sabah hizmetçiler odama adım atar atmaz, Bayan Kenton’ın onlarla konuşmuş olduğunu anladım; çünkü içeri girdiklerinde her ikisi de hıçkıra hıçkıra ağlıyordu. Konuşmayı olabildiğince kısa tutarak durumu açıkladım, çalışmalarından memnun olduğumu, buna dayanarak iyi tavsiye mektupları yazacağımı söyledim. Anımsadığım kadarıyla zaten üç dört dakika süren görüşme boyunca onlar pek bir şey söylemediler, geldikleri gibi ağlayarak çıktılar odadan.</p>

    <p>Hizmetçilerin işten çıkarılmasından sonraki birkaç gün boyunca Bayan Kenton bana karşı son derece soğuk davrandı. Aslında hareketleri zaman zaman gayet nezaketsizdi, çalışanların önünde bile. Akşamları kakao için buluşma alışkanlığımızı sürdürdüysek de görüşmelerimiz kısa sürüyor, neredeyse buz gibi bir havada geçiyordu. Aradan on beş gün kadar geçtiği halde davranışlarında bir düzelme belirtisi görülmeyince sabrım biraz taşmaya başladı elbette. Bu yüzden kakao için buluşmalarımızdan birinde alaycı bir sesle, hafifçe gülerek şöyle dedim:</p>

    <p>“Bayan Kenton, istifanızı şimdiye kadar sunmuş olmalıydınız.” Sonunda biraz olsun yumuşayacağını, uzlaşıcı bir yanıt vereceğini, böylece bütün bu olayı ardımızda bırakmaya olanak bulabileceğimizi ummuştum herhalde. Oysa Bayan Kenton yalnızca sert sert baktı ve şöyle dedi:</p>

    <p>“İstifamı sunmaya hâlâ niyetliyim, Bay Stevens. Yalnızca çok işim vardı, konuyla ilgilenecek zaman bulamadım.”</p>

    <p>Doğrusu bunun salt bir göz korkutma olmayabileceği düşüncesi beni bir süre daha kaygılandırdı. Ama haftalar haftaları kovaladı ve Bayan Kenton’ın Darlington Malikânesi’nden ayrılmasının söz konusu olmadığı anlaşıldı. Yanlış anımsamıyorsam, aramızdaki buzlar yavaş yavaş eridikçe istifa tehdidini anımsatarak sık sık iğnelemiştim onu. Örneğin, bir süre sonra gerçekleşecek büyük bir ziyafeti tartışırken araya şunu sokuşturuyordum: “Yani Bayan Kenton, o sırada sizin hâlâ bizimle birlikte olacağınızı varsayarsak...” Bu tür iğnelemeler, olaydan aylar sonra bile Bayan Kenton’ın durgunlaşmasına yol açıyor gibiydi; yine de bunun artık kızgınlıktan çok utançtan kaynaklandığını sanıyordum.</p>

    <p>Zamanla olanlar az çok unutuldu kuşkusuz. Ama iki hizmetçinin işten çıkarılmasından bir yıl kadar sonra bu konunun son bir kez daha açıldığını anımsıyorum.</p>

    <p>Bir öğle sonrası, konuk odasına çayını getirdiğim sırada konuyu yeniden açan lord hazretleri oldu. O sıralarda Bayan Carolyn Barnet’ın lord hazretleri üzerindeki egemenliği çoktan gerilerde kalmıştı; aslında hanımefendi Darlington Malikânesi’ne hiç gelmiyordu artık. Dahası şu da belirtilmelidir ki Lord Darlington o dönemlerde “Karagömlekliler” örgütünün gerçek yüzünü görmüş, onlarla bütün ilişkisini kesmişti.</p>

    <p>“Ah, Stevens,” dedi bana. “Sana bir süredir bir şey söylemek istiyordum. Geçen yıl olanlar. Hani şu Yahudi hizmetçiler, anımsıyor musun?”</p>

    <p>“Elbette, efendim.”</p>

    <p>“Onların izini bulmanın bir yolu yok herhalde, öyle değil mi? Olup bitenler yanlıştı, insan bir şeyler yapıp bu hatayı onarmak istiyor.”</p>

    <p>“Konuyu kesinlikle araştıracağım, efendim. Ama artık nerede olduklarını belirleyebileceğimizden pek emin değilim.”</p>

    <p>“Elinden ne geliyorsa artık. Yanlıştı hepsi...”</p>

    <p>Lord hazretleriyle yaptığım bu konuşmanın Bayan Kenton’ı ilgilendireceğini düşündüm, ona bundan söz etmenin –kendisini yeniden kızdırma pahasına da olsa– yerinde olacağına karar verdim. Oysa Bayan Kenton’la kameriyede karşılaştığım o sisli öğle sonrasında bu kararımı yerine getirmemin garip sonuçları oldu.</p>

    <p class="paragraf">Sisin, o gün öğleden sonra ben avludan geçerken çökmeye başladığını anımsıyorum. Bir süre önce lord hazretleri kameriyede konuk ağırlamıştı, orada kalan çay takımlarını almaya gidiyordum. Biraz uzaktan –bir zamanlar babamın düştüğü basamaklara varmadan epey önce– kameriyenin içinde çalışan Bayan Kenton’ı fark ettim. İçeri girdiğimde, gelişigüzel yerleştirilmiş hasır sandalyelerden birine oturmuş dikiş diktiğini gördüm. Daha yakından baktım, bir yastığı onarıyordu. Bitkilerin, hasır iskemlelerin ve masaların arasından tabak çanağı toparlamaya koyuldum; ben işimi yaparken biraz söyleşmiş, işle ilgili bir iki konuyu tartışmışızdır belki. Doğrusu, ana binada art arda geçen pek çok günden sonra dışarıda kameriyede olmak son derece canlandırıyordu insanı, bu yüzden ikimiz de işimizi çabuk bitirme telaşında değildik. O gün, hem sinsi sinsi yaklaşan sis, hem de Bayan Kenton’ı, elindeki dikişi burnunun dibinde tutmaya zorlayan alacakaranlık yüzünden uzaklar görünmüyordu. Yine de salt manzaraya bakmak için başımızı işlerimizden sık sık kaldırdığımızı anımsıyorum. Aslında, geçen yılki işten çıkartmalar konusunu açtığımda yine avluya bakıyordum; sisin, at arabası yolu boyunca dikili akkavakların çevresinde yoğunlaştığı yere doğru. Belki kestirebileceğiniz gibi, konuya şöyle girdim: “Düşünüyordum da Bayan Kenton, şimdi bunu anımsamak epey tuhaf, ama işte, geçen yıl tam bu zamanlarda istifa edeceğim diye tutturmuştunuz. Bunu düşünmek epey eğlendirdi beni.” Güldüm, ama arkamda duran Bayan Kenton sesini çıkarmamıştı. Sonunda ona bakmak için ardıma döndüğümde sise karşın camdan dışarı baktığını gördüm.</p>

    <p>“Galiba, Bay Stevens,” dedi en sonunda, “bu evden ayrılma düşüncemde ne kadar ciddi olduğumun farkında değildiniz. Olanlar beni çok sarsmıştı. Biraz olsun saygıya layık biri olsaydım Darlington Malikânesi’nden çoktan çekip gitmiş olurdum herhalde.” Bir süre sustu, ben de gözlerimi uzaklardaki kavaklara çevirdim yeniden. Derken yorgun bir sesle ekledi: “Korkaklıktı, Bay Stevens. Basbayağı korkaklık. Nereye gidebilirdim ki? Ailem yok. Yalnızca teyzem var. Onu çok severim, ama bütün yaşamımın harcanıp gittiği duygusuna kapılmaksızın bir gün bile kalamam onun yanında. ‘Kısa sürede yeni bir iş bulurum nasılsa,’ dedim kendime. Ama çok korkmuştum, Bay Stevens. Ne zaman ayrılmayı düşünsem, kendimi sokakta kalmış, beni tanıyan ya da benimle ilgilenen bir kişi bile bulamamış bir halde görüyordum. Benim bütün o yüce ilkelerim buraya kadar. Kendimden öyle utanıyorum ki. Ama ayrılamadım işte, Bay Stevens. Ayrılmaya cesaret edemedim.”</p>

    <p>Bayan Kenton yeniden sustu, derin düşüncelere dalmış gibiydi. Bu noktada Lord Darlington’la aramda geçen konuşmayı olabildiğince eksiksiz aktarmanın tam zamanı olduğunu düşündüm. Sözlerimi şöyle noktaladım:</p>

    <p>“Olan oldu artık, geri dönülemez. Ama lord hazretlerinin, her şeyin feci bir yanlış anlama olduğunu kuşkuya yer bırakmayacak biçimde açıkladığını duymak, yine de büyük bir avuntu. Bunu bilmek isteyeceğinizi düşündüm, Bayan Kenton; çünkü bu olaydan en az benim kadar üzüntü duyduğunuzu anımsıyorum.”</p>

    <p>“Özür dilerim, Bay Stevens,” dedi Bayan Kenton ardımdan, sanki bir düşten sıçrayıp uyanmıştı, sesi tümüyle farklıydı. “Sizi anlamıyorum.” Ona doğru döndüm, sözlerini sürdürdü. “Anımsadığım kadarıyla Ruth ile Sarah’nın kapı dışarı edilmesinin doğru ve yerinde bir şey olduğunu düşünüyordunuz siz. Kesinlikle hoşnuttunuz bundan.”</p>

    <p>“Yapmayın, Bayan Kenton, bu gayet haksız bir suçlama. Olanlar beni son derece kaygılandırmıştı, üzülmüştüm gerçekten. Bu evde böyle bir şeyin olduğunu görmek asla hoşuma gitmez.”</p>

    <p>“Pekâlâ, neden Bay Stevens, bunu neden o zaman söylemediniz bana?”</p>

    <p>Güldüm, ama bir an ne diyeceğimi bilemedim. Ben yanıtı topallayana kadar Bayan Kenton dikişini elinden bıraktı:</p>

    <p>“Farkında mısınız, Bay Stevens?” dedi, “geçen yıl duygularınızı paylaşmayı düşünmüş olsaydınız bu benim için ne büyük önem taşırdı? Kızlarım işten çıkarıldığı için nasıl üzüldüğümü biliyordunuz. Bana ne kadar yardımcı olurdu, anlamıyor musunuz? Neden Bay Stevens, neden, neden hep <em>olduğunuzdan başka türlü görünmek</em> zorundasınız?”</p>

    <p>Sohbetin birden böyle tuhaf bir hal alması üzerine yeniden güldüm. “Bayan Kenton,” dedim, “ne demek istediğinizi anladığımdan pek emin değilim. Olduğundan başka türlü görünmek mi? Bakın, gerçekten de...”</p>

    <p>“Ruth ile Sarah’nın buradan ayrılmaları çok acı vermişti bana. Tek üzülenin ben olduğumu sandığım için de daha fazla acı çektim.”</p>

    <p>“Ama Bayan Kenton...” Kirli tabak çanağı yığdığım tepsiyi elime aldım. “İnsanların işten atılmasını kimse onaylamaz elbette. Bunun açık bir gerçek olduğunu sanırdım.”</p>

    <p>Hiçbir şey söylemedi, kameriyeden çıkarken dönüp ona baktım. Dışarı, avluya bakıyordu yine, ama içerisi artık o kadar karanlıktı ki bütün görebildiğim, yüzünün soluk ve boş bir fon üzerine çizili karakışıydı. İzin istedim, kameriyeden ayrıldım.</p>

    <p class="paragraf">Yahudi hizmetçilerin işten çıkartılması olayını anımsayınca, bunu izleyen tuhaf bir olay geldi aklıma: Lisa adındaki hizmetçinin gelişi. İşten çıkartılan iki hizmetçinin yerine birilerini bulmak zorundaydık, bu Lisa da onlardan biri oldu.</p>

    <p>Bu genç kadının iş için başvururken sunduğu tavsiye mektubu her anlamda kuşku uyandıran cinstendi; deneyimli bir başuşak, kadının bir önceki görevinden ayrılış nedeninin bir sis perdesi ardında gizlendiğini rahatça anlardı bu mektuptan. Dahası Bayan Kenton’la birlikte onu sorguya çektiğimiz zaman hiçbir işte birkaç haftadan fazla kalmadığını da anladık. Genel olarak bütün hareketlerinden, Darlington Malikânesi’nde çalıştırmak için oldukça uygunsuz biri olacağını seziyordum. Ancak kızla görüşmeyi tamamladığımızda Bayan Kenton onu işe almamız için direterek beni şaşırttı. Karşı çıktım; ama o, “Bence bu kız gelecek vadediyor,” diyordu. “Doğrudan benim gözetimimde çalışacak, iyi olduğunu kanıtlaması için ben uğraşacağım.”</p>

    <p>Bir süre boş yere tartıştığımızı anımsıyorum; ama belki de işten çıkarılan hizmetçiler olayının henüz küllenmemiş olması yüzünden Bayan Kenton’a her zamankinden daha az direndim. Her neyse, sonuçta pes ettim; şunu ekledim yine de:</p>

    <p>“Bayan Kenton, bu kızı işe almanın sorumluluğu tümüyle size ait, bunun farkındasınızdır umarım. Bence aramıza katılmaya uygun olmaktan çok çok uzak. İşe alınmasına, onun gelişimine yardımcı olmanız koşuluyla izin veriyorum.”</p>

    <p>“Bu kız yola girecek, Bay Stevens. Göreceksiniz.”</p>

    <p>Bunu izleyen haftalarda genç kız gerçekten de dikkate değer bir hızla ilerleme göstererek beni hayrete düşürdü. Tavırları günden güne düzeliyordu; sanki –ilk başlarda insanın gözlerini kaçırmasına yol açacak kadar kaba saba olan– yürüyüşü, iş görürken koşturuşu bile şaşılacak derecede düzeldi.</p>

    <p>Haftalar geçip de kız bir mucize sonucu ekibimizin yararlı bir üyesi haline gelmeye başladıkça Bayan Kenton’ın zafer sevinci apaçık görülüyordu. Lisa’ya fazladan sorumluluk gerektiren görevler yüklemekten özel bir zevk duyuyor gibiydi; hele ben oralarda bir yerde onları izliyorsam, ne yapar yapar muzip bir ifadeyle benimle göz göze gelmeye çalışırdı. O gece, Bayan Kenton’ın odasında kakao sonrası söyleşmemiz, Lisa konusundaki sohbetlerimizin alışılagelmiş bir örneği sayılabilirdi.</p>

    <p>“Hiç kuşku yok, Bay Stevens,” diyordu Bayan Kenton, “Lisa’nın hâlâ sözünü etmeye değer bir hata işlemediğini duymak sizi büyük düş kırıklığına uğratacak.”</p>

    <p>“Hiç de değil, Bayan Kenton. Sizin adınıza, hepimizin adına bu durumdan çok mutluyum. İtiraf edeyim, bu kızda yarattığınız değişimle şu ana kadar küçük çapta da olsa bir başarı kazandınız.”</p>

    <p>“Küçük çapta bir başarı ha! Yüzünüzdeki şu gülümsemeye bakın, Bay Stevens. Ne zaman Lisa’dan söz açsam hemen beliriveriyor. Başlı başına ilginç bir hikâyeyi dile getiriyor bu. Gerçekten ilginç bir hikâye.”</p>

    <p>“Ah, öyle mi Bayan Kenton? Bu hikâyenin tam olarak ne olduğunu sorabilir miyim?”</p>

    <p>“Çok ilginç, Bay Stevens, Lisa konusunda böyle karamsar olmanız çok ilginç. Güzel bir kız o, buna hiç kuşku yok. Güzel kızların yanınızda çalışmasını nedense istemediğinizi fark etmiştim.”</p>

    <p>“Saçmaladığınızı pekâlâ biliyorsunuz, Bayan Kenton.”</p>

    <p>“Ah, ama fark ettim, Bay Stevens. Yanınızda güzel kızların çalışmasından hoşlanmıyorsunuz. Yoksa Bay Stevens’ımız aklının çelinmesinden mi korkuyor? Bay Stevens’ımız da ne de olsa etten ve kemikten olduğunu bildiği için kendine tam anlamıyla güvenemiyor mu yoksa?”</p>

    <p>“Bayan Kenton, söylediklerinizde birazcık sağduyu bulunduğunu düşünseydim bu tartışmaya katılma zahmetine girebilirdim. Ama bu durumda, galiba siz kendi kendinize gevezelik ederken düşüncelerimi başka yere yöneltmekle yetineceğim.”</p>

    <p>“İyi de yüzünüzdeki şu muzip gülümseme niye, Bay Stevens?”</p>

    <p>“Hiç de muzip bir gülümseme değil bu, Bayan Kenton. Saçmalama konusundaki hayret verici yeteneğiniz beni biraz eğlendiriyor, hepsi bu.”</p>

    <p>“Yüzünüzde gerçekten de küçük, muzip bir gülümseme var, Bay Stevens. Sizin Lisa’ya bakmaya dayanamadığınızı da fark ettim. Ona niçin böyle şiddetle karşı çıktığınızı daha iyi anlıyorum şimdi.”</p>

    <p>“Son derece somut nedenlerim vardı, Bayan Kenton, siz de çok iyi biliyorsunuz. Kız bize ilk geldiğinde bu iş için hiç de uygun değildi.”</p>

    <p>Şunu bilmenizi isterim ki çalışanların bizi duyabilecekleri yerlerde asla bu biçimde konuşmazdık. Ama o sıralarda kakao buluşmalarımız, temelde mesleğimizle ilgili görüşmeler olma niteliğini korumakla birlikte, bu tür zararsız sohbetlere biraz olsun yer bırakmaya başlamıştı. Bunun, zor bir günün yarattığı gerilimi gidermeye büyük katkıda bulunduğunu belirtmem gerek.</p>

    <p>Lisa yanımıza geleli sekiz dokuz ay olmuştu, artık onun varlığını neredeyse kanıksamıştım ki, getir götüre yardım eden uşaklardan biriyle evden kaçıverdi. Büyük bir evin başuşağı için bu gibi şeyler, işin ayrılmaz bir parçasıdır kuşkusuz. Fazlasıyla can sıkıcıdır, ama durumu kabullenmeyi öğrenir insan. Aslında gece vakti gerçekleşen bu tür kaçışların geneli düşünüldüğünde, bunlarınki en uygarca olanlardan biriydi. Çift, biraz yiyecek dışında eve ait hiçbir şey almamıştı, dahası her ikisi de mektup bırakmıştı. Yardımcı uşak, adını artık anımsamıyorum, bana kısa bir not bırakmıştı, şöyle bir şeyler yazıyordu: “Lütfen bizi acımasızca yargılamayın. Birbirimizi seviyoruz, evleneceğiz.” Lisa ise üzerine “Kâhyaya” diye yazdığı çok daha uzun bir not bırakmıştı; Bayan Kenton’ın onların ortadan yok oluşlarını izleyen sabah odama getirdiği bu mektuptu işte. Anımsadığım kadarıyla, çiftin birbirlerini ne kadar sevdikleri, uşağın ne kadar harika biri olduğu, kendilerini ne kadar eşsiz bir geleceğin beklediği yolunda bir sürü bozuk imlalı, düşük cümle vardı mektupta. Bunlardan biri şöyle bir şeyler demeye getiriyordu: “Paramız yok ama kimin umurunda aşkımız var ve kim daha fazlasını ister birbirimize sahibiz insanın yaşamı boyunca isteyebileceği tek şey bu işte.” Üç sayfalık bir mektuptu, buna karşılık ne kendisine gösterdiği yakın ilgi için Bayan Kenton’a karşı duyabileceği bir gönül borcunun ne de hepimizi düş kırıklığına uğrattığı için duyabileceği bir pişmanlığın sözü geçiyordu.</p>

    <p>Bayan Kenton bozulmuştu besbelli. Genç kadının mektubuna göz gezdirdiğim süre boyunca önümdeki masada oturdu, ellerine bakıp durdu. Aslında –ki bu insana biraz garip geliyor– onu o sabahkinden daha umutsuz gördüğümü gerçekten anımsamıyorum. Mektubu masaya bıraktığımda şöyle dedi:</p>

    <p>“Evet, Bay Stevens, görünüşe göre siz haklıymışsınız, ben haksız.”</p>

    <p>“Bayan Kenton, üzülecek bir şey yok bunda. Böyle şeyler doğaldır. Bunları önlemek için yapabileceğimiz pek bir şey yoktur.”</p>

    <p>“Hatalıydım, Bay Stevens. Kabul ediyorum. Siz haklıydınız, her zamanki gibi, bense haksızdım.”</p>

    <p>“Bayan Kenton, sizinle aynı görüşte değilim. O kız konusunda harikalar yarattınız. Gösterdiğiniz başarı, yanılanın aslında ben olduğumu katbekat kanıtladı. Gerçekten Bayan Kenton, onun şimdi yaptığı şeyi başka bir hizmetçi de yapmış olabilirdi. Bu kızla epey bir ilerleme kaydetmiştiniz. Sizi düş kırıklığına uğrattığını düşünmeniz için nedeniniz çok; ama kendi payınıza suçluluk duymanıza hiç gerek yok.”</p>

    <p>Bayan Kenton hâlâ mahzundu. Hafif bir sesle, “Bunları söylemeniz büyük incelik, Bay Stevens,” dedi. “Çok sağ olun.” Sonra bezgin bir ifadeyle içini çekti. “Çok aptalca. Önünde iyi bir meslek yaşamı olabilirdi. Yetenekliydi. Onun gibi pek çok genç kadın önüne çıkan fırsatları çarçur ediyor, hem de ne için?”</p>

    <p>Aramızda duran masanın üzerindeki kâğıda baktık ikimiz de, sonra Bayan Kenton kızgınlıkla bakışlarını çevirdi.</p>

    <p>“Haklısınız,” dedim. “Dediğiniz gibi, büyük kayıp.”</p>

    <p>“Çok aptalca. Hem o kız yarı yolda bırakılmaya mahkûm. Biraz çabalasaydı önünde güzel bir yaşam olacaktı. Bir iki yıl içinde küçük bir malikânede kâhyalık görevini üstlenmek üzere hazırlayabilirdim onu. Bunun biraz fazla olduğunu düşünüyorsunuz belki, Bay Stevens, ama bakın birkaç ay içinde nasıl ilerleme kaydetmiştik! Şimdi hepsini elinin tersiyle itti. Hem de bir hiç uğruna.”</p>

    <p>“Çok aptalca bir hareket gerçekten.”</p>

    <p>Tavsiye mektubu için dosyalayabileceğimi düşünerek önümdeki not defteri yapraklarını toplamaya başladım. Ama sonra Bayan Kenton mektubu acaba benim saklamamı mı istiyor, yoksa kendisi mi saklayacak, bilemediğim için sayfaları yeniden aramızdaki masaya bıraktım. Bayan Kenton ise çok uzaklarda gibiydi.</p>

    <p>“Yarı yolda bırakılmaya mahkûm,” dedi yine. “Çok aptalca...”</p>

    <p class="paragraf">Galiba bu eski anılar içinde kaybolup gittim. Böyle bir niyetim yoktu hiç, ama böylece en azından bu akşamki olaylarla –artık son bulduklarına inanıyorum– kafamı gereksiz yere meşgul etmekten kaçınabildiysem ne âlâ. Çünkü şu son birkaç saat benim için oldukça zordu.</p>

    <p>Şimdi Bay ve Bayan Taylor’a ait küçük evin çatı katındayım. Evet, bir otelde değil de bir evde kalıyorum; iyi yürekli Taylor’ların bu gecelik bana ayırdıkları bu oda, bir zamanlar en büyük oğullarına aitmiş, çocuk çoktan büyümüş, Exeter’e taşınmış. Odada en çok dikkat çeken şey, ahşap çatıyı destekleyen kalın kirişler; döşemeleri örtecek halı ya da kilim yok, ama yine de şaşırtıcı derecede rahat ve sıcak bir ortam. Bayan Taylor’ın benim için yalnızca yatak yapmakla kalmayıp bir de odayı derleyip toparladığı anlaşılıyor; çünkü kirişlerdeki birkaç örümcek ağını saymazsak odanın yıllardır kullanılmadığını açığa vuran pek bir şey yok ortada. Bay ve Bayan Taylor’a gelince, yirmili yıllarda bu köyde manavlık yapmaya başlamışlar, üç yıl önce de artık yaşlandıklarına karar verip işi bırakmışlar. Çok nazik insanlar, gösterdikleri konukseverliğe karşılık bir şeyler vermek istediğimi birkaç kez söylediysem de, bunun lafını bile duymak istemediler.</p>

    <p>Burada bulunmamın, bu gece her açıdan Bay ve Bayan Taylor’ın cömert ellerine teslim olmamın tek nedeni, insanı çileden çıkaracak kadar basit, aptalca bir ihmal: Ford’un benzininin bittiğini fark etmemişim. Radyatörün dün su kaynatması da dikkate alınınca, bu tür tedbirsizliklere sık sık düştüğümü düşünebilirsiniz. Uzun yolda araba kullanmak söz konusu olduğunda biraz acemi sayılabilirim elbette, bu nedenle bu tür ihmaller doğaldır. Yine de iyi hazırlanma ve öngörünün mesleğimizin temel nitelikleri olduğu anımsadığımda, kendimi düş kırıklığına uğrattığım duygusu yakamı bırakmıyor.</p>

    <p>Ama doğrusu benzinin bitmesinden önceki son bir saat süresince epey dalgındım. Geceyi, akşam saat sekiz olmadan az önce vardığım Tavistock kasabasında geçirmeyi düşünüyordum. Ancak kasabanın en büyük oteline gittiğimde yöresel bir tarım fuarı yüzünden bütün odaların dolu olduğunu öğrendim. Pek çok başka tesis önerdiler, hepsine tek tek gittim, ama her seferinde aynı özürle karşılaştım. En sonunda, kasabanın neredeyse çıkışındaki bir pansiyonun sahibesi, birkaç kilometre uzakta, yolun hemen kıyısında bulunan bir motele gitmemi önerdi. Bir akrabası işletiyormuş orayı, mutlaka boş oda bulurmuşum, çünkü fuardan etkilenmeyecek kadar uzakmış Tavistock’a.</p>

    <p>Kadıncağız bana o anda pek anlaşılır gelen, eksiksiz bir yol tarifi vermişti; sonunda bu motelin yolunu izini bulamamam kimin hatasıydı, söylemek güç. On beş dakika kadar gittikten sonra çıplak, dümdüz bir kırın ortasında kıvrılıp giden bir yolda buldum kendimi. Her iki yanımda bataklığa benzer alanlar vardı, yolumun üzerinde de sis dönenip duruyordu. Solumda gün batımının son kızıllığını görebiliyordum. Ufuk çizgisi, tarlaların epey ilerisinde oraya buraya serpiştirilmiş ahırların, çiftlik evlerinin karaltılarıyla bölünmüştü, ama bunların dışında uygarlığın bütün belirtilerini ardımda bırakmış gibiydim.</p>

    <p>İşte bu sıralarda Ford’u gerisin geri döndürdüğümü, daha önce önünden geçmiş olduğum bir sapağı arayarak epey bir yolu ikinci kez aştığımı anımsıyorum. Saptığım bu yeni yol –buna yol denebilirse tabii– az önce ayrıldığım yoldan daha ıssız çıktı. Bir süre yüksek ağaçlar arasında yarı karanlıkta ilerledim, sonra yolun dimdik yükselmeye başladığını fark ettim. Bana tarif edilen o moteli bulma umudumu çoktan yitirmiştim artık, en yakın kasaba ya da köye varıp orada yatacak yer buluncaya kadar arabayı sürmeyi düşünüyordum. Sabah ilk iş olarak eski güzergâhıma geri dönerdim, öyle akıl yürütüyordum kendi kendime. İşte tam bu sırada, yokuşun ortasında motor tekledi; benzinin bittiğini ilk kez o an fark ettim.</p>

    <p>Ford ancak birkaç metre daha çıkabildi yokuşu, sonra durdu. Durumu değerlendirmek için arabadan indiğimde gökyüzünün kararmak üzere olduğunu gördüm. İki yanı ağaçlarla, çalılarla kaplı bir bayırda duruyordum; tepeye doğru ağaçların biraz seyreldiği bir açıklık vardı, enlemesine yerleştirilmiş kütüklerden geniş bir kapı gördüm orada, göğün üzerine çiziliymiş gibi duruyordu. Bu kapının bulunduğu yerden görebileceğim manzaranın nerede olduğum konusunda bir fikir verebileceğini düşünerek oraya doğru yürümeye başladım; belki gidip yardım isteyebileceğim bir çiftlik evi görmeyi bile ummuş olabilirim. İşte bu umutlar yüzündendir ki, kapıya vardığımda gördüğüm şey canımı sıktı biraz. Kapının öte yanında, yamaç boyunca dimdik aşağı inen bir tarla vardı, ucu on beş yirmi metre kadar ileride gözden yitiyordu. Tarlanın ötesinde, kuş uçuşuyla belki bir kilometre kadar uzakta, küçük bir köy görünüyordu. Sisin içinde bir kilisenin kulesi, çevresinde koyu renk taş ve tahta damlar seçiliyordu; ince ince duman yükseliyordu bacalardan. Doğrusu, böyle anlarda az da olsa bir düş kırıklığı baskın çıkıyor. Umutsuz bir durumda değildim elbette; en azından Ford’da bir hasar yoktu, yalnızca benzini bitmişti. Aşağıdaki o köye de yarım saatte yürünebilirdi, hem kalacak yer hem de bir bidon benzin bulurdum orada. Yine de, ıssız bir tepenin başında durup, büsbütün solup gitmekte olan bir alacakaranlıkta, gitgide yoğunlaşan bir siste, bir kapının üstünden uzaktaki küçük bir köyün ışıklarına bakmak hiç de hoş değildi.</p>

    <p>Bununla birlikte, umutsuzluğa kapılmak da pek bir şey kazandırmayacaktı. Hava iyice kararmadan önceki birkaç dakikalık aydınlığı boşa harcamak aptallık olurdu. Aşağı, Ford’un durduğu yere döndüm. Gerekli birkaç parça eşyayı küçük bir çantaya doldurdum, şaşırtıcı derecede parlak ışık veren bir el fenerini de yanıma alarak köye doğru inen bir patika aramaya başladım. Ama kapının önünden geçip tepeye epeyce tırmandığım halde ortalıkta patika göremedim. Sonra yolun artık yokuş yukarı gitmediğini, yavaş yavaş aşağı doğru kıvrıldığını ağaç dalları arasından ışıklarını seçebildiğim köyden <em>uzaklaştığını</em> fark ettiğimde cesaretim yeniden kırıldı. Aslında bir ara, Ford’a dönüp yanımdan başka bir araç geçinceye kadar arabanın içinde oturup beklemenin en doğrusu olacağını düşündüm. Ama hava neredeyse kararmıştı artık; bu koşullar altında, yoldan geçen bir aracı durdurmaya çalışan biri pekâlâ tekinsiz bir serseri sanılabilirdi. Hem, Ford’dan indiğimden beri tek bir araç bile geçmemişti yanımdan; aslında Tavistock kasabasından çıkalı beri başka bir araç gördüğümü de anımsamıyordum. İşte o zaman kapıya kadar geri dönmeye karar verdim; oradan tarlaya geçer, elverişli bir patika olsun olmasın, köyün ışıklarına doğru olabildiğince düz bir çizgide yürürdüm.</p>

    <p>Pek de zorlu bir iniş olmadı bu sonuçta. Sıra sıra tarlalar ve otlaklar köye doğru iniyordu, bunların kıyısından yürüdünüz mü rahatça ilerleyebiliyordunuz. Yalnız bir kere, köye çok yaklaştığım sırada, bir alttaki tarlaya geçebilmek için önümde hiçbir açıklık göremedim, lambamı yolumu kesen çalı boyunca bir oraya bir buraya tutmak zorunda kaldım. Sonunda bulduğum küçük bir boşluktan geçmeye çalıştım, ama ceketimin omzuyla pantolonumun paçaları pahasına. Dahası, son birkaç tarlada toprak giderek çamurlanmaya başlamıştı, cesaretim daha fazla kırılır korkusuyla lambayı ayakkabılarımla paçalarıma doğru tutmaktan kaçınıyordum.</p>

    <p>Derken köyün içine giden taş döşeli bir yolda buldum kendimi; bu akşamki ev sahibim Bay Taylor’la da işte bu yoldan inerken karşılaştım. Birkaç metre önümdeki bir sapaktan çıkmıştı; kendisine yetişmemi bekledi kibarca, yanına vardığımda elini şapkasına götürüp selam verdi, yardımcı olup olamayacağını sordu. Durumu olabildiğince özetledim, kalabileceğim iyi bir otel önerirse çok sevineceğimi de ekledim. Ama Bay Taylor hayır anlamında başını salladı: “Köyümüzde öyle bir yer yok ne yazık ki. Yolcular, John Humphreys’in barında kalır genelde, ama şu an orası da tıklım tıklım dolu.” Bu can sıkıcı haber tam etkisini göstermeden Bay Taylor hemen ekledi: “Pek gösterişli olmayan bir yerde kalmaya katlanabilirseniz efendim, bu geceyi bizde geçirebilirsiniz. Öyle olağanüstü bir ev değil, ama bizim hanım odanızı rahat, temiz bir hale getirmek için elinden geleni yapacaktır.”</p>

    <p>Kendilerine böyle bir zahmet vermek istemediğim anlamına gelecek bir şeyler söyledim galiba, belki de biraz yarım ağızla. Bay Taylor bunu şöyle yanıtladı: “İnanın efendim, sizi ağırlamak bizim için bir onurdur. Sizin gibi biri pek sık gelmez Moscombe’a. Hem işin doğrusu, efendim, gecenin bu saatinde başka ne yapabileceğinizi de bilemiyorum. Karanlıkta kaybolup gitmenize göz yumarsam bizim hanım asla bağışlamaz beni.”</p>

    <p>Bay ve Bayan Taylor’ın nazik konukseverliklerini böylece kabul etmiş oldum. Ama az önce, bu akşam başıma gelenler için “zor” dediğimde, benzinsiz kalıp köye böyle dağdan inmişçesine varmanın sıkıntısından söz etmiyordum yalnızca. Sonunda olup bitenler, Taylor’lar ve komşularıyla birlikte akşam yemeğine oturur oturmaz gelişmeye başlayan olaylar, manevi açıdan, az önce göğüslemiş olduğum fiziksel rahatsızlıklardan çok daha zorlu çıktı. İnanın, sonunda bu odaya çıkıp da Darlington Malikânesi’yle ilgili anıları kafamda evirip çevirerek zaman geçirebilmek büyük bir rahatlıktı.</p>

    <p>İşin doğrusu, kendimi bu gibi anılara gitgide daha fazla kaptırmaya başladım. Galiba birkaç hafta önce, Bayan Kenton’ı yeniden görme olasılığı ortaya çıktı çıkalı, ilişkimizin neden böyle bir değişim geçirdiğini derin derin düşünür oldum. Evet, bir değişim geçirdiği kesindi, 1933-1936 yıllarında, yavaş yavaş sağlıklı bir meslek anlayışına ulaştığımız onca yıldan sonra. Aslında, sonlara doğru, her günün sonunda bir araya gelip bir fincan kakao içmekten bile vazgeçmiştik. Ama bu tür değişikliklere yol açan şeyin ne olduğuna, hangi olayların bunda rol oynadığına karar verebilmiş değilim.</p>

    <p>Son zamanlarda bu konuyu düşündükçe Bayan Kenton’ın çağrılmadan odama geldiği akşamki o tuhaf olayın, ilişkimizde önemli bir dönüm noktası olabileceğini fark ettim. Niçin uğradığını tam olarak anımsayamıyorum. “Ortalığı biraz renklendirmek için” bir vazo dolusu çiçekle gelmiş olabileceği duygusu var içimde, ama yıllar önce, tanışıklığımızın başlarında aynı şeyi yapmaya çalıştığı günle karıştırıyor olabilirim. Darlington Malikânesi’nde geçirdiği yıllar boyunca odama en az üç kez çiçek sokmaya kalkıştığını kesinlikle anımsıyorum, ama sözünü ettiğim akşam onu odama getiren şey bu olmayabilir. Her neyse, yıllarca yakın bir iş ilişkisi geliştirmiş olmamıza karşın, bu yakınlığın, kâhyanın çalışma odama çat kapı gelip gittiği bir ilişkiye dönüşmesine asla izin vermedim. Benim gözümde başuşağın çalışma odası bir yönetim merkezidir, evde yapılan işlerin yüreğinin attığı yerdir, savaştaki bir generalin karargâhından farksızdır. Buradaki her şeyin kesinlikle benim istediğim biçimde düzenlenmesi ve bu düzende kalması şarttır. Herkesin soruları ve yakınmalarıyla çalışma odama girip çıkmasına göz yumacak türden bir başuşak olmadım hiç. İşlerin aksaksız bir biçimde yürütülmesi için, başuşağın, çalışma odasında tam bir sükûnet içinde yalnız kalabilmesi elzemdir kuşkusuz.</p>

    <p>Yine de o akşam Bayan Kenton odama girdiğinde mesleki bir konuyla ilgilenmiyordum aslında. Pek de telaşlı geçmemiş bir haftanın sakin bir gününün sonuna doğruydu, ender bulabildiğim boş bir saatin tadını çıkarıyordum. Dediğim gibi, Bayan Kenton’ın içeri elinde bir vazo çiçekle girip girmediğinden pek emin değilim, ama şöyle dediğini gayet iyi anımsıyorum:</p>

    <p>“Bay Stevens, odanız geceleri daha da rahatsız görünüyor. Şu lamba okumanız için yeterli ışık vermiyor besbelli.”</p>

    <p>“Bu ışıkta da görebiliyorum, sağ olun, Bayan Kenton.”</p>

    <p>“Hapishane hücresine benziyor burası, Bay Stevens. Tek eksiği köşeye konacak küçük bir yatak. Mahkûmların son saatlerini geçirdikleri bir yer izlenimi yaratıyor insanda.”</p>

    <p>Buna bir yanıt vermişimdir belki, bilmiyorum. Yine de, başımı kitabımdan kaldırmadım, Bayan Kenton’ın izin isteyip çıkmasını bekledim. Oysa birkaç saniye sonra şöyle dediğini duydum:</p>

    <p>“Ne okuyorsunuz, Bay Stevens? Merak ettim.”</p>

    <p>“Kitap okuyorum, Bayan Kenton.”</p>

    <p>“Onu görebiliyorum, Bay Stevens. Ama ne tür bir kitap; merak ettiğim bu.”</p>

    <p>Başımı kaldırdığımda Bayan Kenton’ın bana doğru yaklaşmakta olduğunu gördüm. Kitabı kapattım, göğsüme bastırarak ayağa kalktım.</p>

    <p>“Bayan Kenton,” dedim, “özel yaşamıma saygı göstermenizi rica edeceğim.”</p>

    <p>“Kitabınız konusunda neden bu kadar çekingen davranıyorsunuz, Bay Stevens? Müstehcen bir şey olmasın sakın?”</p>

    <p>“Böyle bir şey asla söz konusu değil, Bayan Kenton. Lord hazretlerinin kitaplığında, sizin deyiminizle, ‘müstehcen’ bir şey bulunmaz.”</p>

    <p>“Saygıdeğer pek çok kitabın en müstehcen paragrafları içerdiğini duymuştum, ama bakmaya çekinmiştim hep. Şimdi, Bay Stevens, ne okuduğunuzu görmeme izin verin lütfen.”</p>

    <p>“Bayan Kenton, rica ederim beni rahat bırakın. Kendime ayırabildiğim birkaç dakikalık boş zamanda beni böyle tedirgin etmeniz olacak şey değil.”</p>

    <p>Ama Bayan Kenton giderek yaklaşıyordu, bu durumda en doğru tutumun ne olacağına karar vermek de güçtü biraz. Kitabı masamın çekmecesine fırlatıp kilitleme isteği duydum; ama bu, gülünç derecede tiyatrovari geldi bana. Kitabı hâlâ sımsıkı tutarak birkaç adım geriledim.</p>

    <p>“Elinizdekini lütfen gösterin bana, Bay Stevens,” dedi Bayan Kenton yaklaşmaya devam ederek. “Ben de sizi kitabınızla baş başa bırakayım. Böyle gizlemeye çalıştığınız şey ne olabilir ki?”</p>

    <p>“Bayan Kenton, bu kitabın adını görmüşsünüz, görmemişsiniz, benim için hiç fark etmiyor. Ama bu bir ilke sorunu, odamda böyle bitivermenize, kendime ayırabildiğim şu dakikaları elimden almanıza karşıyım.”</p>

    <p>“Yalnızca merak ettim, Bay Stevens, okuduğunuz saygıdeğer bir şey mi, yoksa aslında beni bu kitabın sarsıcı etkisinden mi korumaya çalışıyorsunuz?”</p>

    <p>Bayan Kenton artık tam önümde dikiliyordu. Derken ansızın garip bir değişime uğradı her şey; sanki ikimiz de bir anda bambaşka bir boyuta fırlatılmıştık. Ne demek istediğimi tam olarak anlatamıyorum ne yazık ki. Bütün söyleyebileceğim, çevremizdeki her şeyin birdenbire donup kaldığı. Bayan Kenton’ın hareketlerinin de ani bir değişim geçirdiği izlenimine kapıldım; yüzünde tuhaf bir ciddiyet vardı, neredeyse korkmuş gibi görünüyordu.</p>

    <p>“Lütfen Bay Stevens, şu kitaba bir bakmama izin verin.”</p>

    <p>Uzandı, kitabı avucumdan usulca çekip kurtarmaya başladı. O bunu yaparken en iyisinin başka yana bakmak olduğuna karar verdim, ama bana bu kadar yakınken, başımı ancak pek doğal olmayan bir açıyla öteye çevirmem gerekecekti. Bayan Kenton parmaklarımı birer birer kaldırarak kitabı usulca elimden aldı. Bu işlem çok uzun sürmüş gibi gelmişti bana. Yine de bütün bu süre boyunca duruşumu korumayı becermiştim, ta ki onun sesini duyuncaya kadar:</p>

    <p>“Aman Tanrım, Bay Stevens bu hiç de utanılacak bir şey değil ki! Duygusal bir aşk hikâyesi o kadar.”</p>

    <p>Bu duruma daha fazla göz yummamın gerekmediğine herhalde o an karar verdim. Ne söylediğimi tam olarak anımsamıyorum, ama Bayan Kenton’a oldukça kesin bir biçimde kapıyı gösterdiğim, bu olayı da böylece kapattığım aklımda.</p>

    <p>Bu küçük olaya neden olan kitapla ilgili birkaç şey söylemem gerek galiba. Gerçekten de “duygusal bir aşk hikâyesi” olarak tanımlanabilecek bir kitaptı; bayan konukların vakit geçirmeleri için kitaplıkta ya da konuk yatak odalarının birçoğunda bulundurulan kitaplardan biriydi. Bu tür yapıtları dikkatle okumaya başlamamın basit bir nedeni vardı: Dilimizi doğru kullanmak, söz dağarcığımı geliştirmek için son derece etkili bir yoldu bu. Bizim kuşağın değer yargıları söz konusu olduğunda –bu görüşe katılır mısınız, bilmem– güzel bir aksanla dil hâkimiyetinin gereksiz derecede aranılır özellikler sayıldığı görüşündeyim; demek istiyorum ki, kimi zaman çok daha önemli mesleki nitelikler pahasına bu yetilerin üzerinde fazlaca durulur. Yine de, güzel bir aksanla dil hâkimiyetine sahip olmanın çekici bir özellik olmadığını düşünmedim hiç, bu yetilerimi elimden geldiğince geliştirmeyi hep görevim saydım. Bunun için en basit çözümlerden biri, kendinize ayırabildiğiniz saatlerde güzel bir dille yazılmış bir kitaptan birkaç sayfa okumaktır. Son bir iki yıldır benim izlediğim yol da buydu. O akşam Bayan Kenton’ın beni okurken bulduğu türden yapıtları seçme eğilimindeydim, çünkü bunlar genelde doğru cümlelerle ve benim için uygulamada büyük önem taşıyan, incelikli bir dille yazılmış karşılıklı konuşmalar içerir. Daha ağır bir kitap –örneğin bilimsel bir inceleme– genel anlamda belki daha geliştiricidir, ama böyle bir yapıt, hanımefendilerle, beyefendilerle günlük ilişkilerimde pek kullanamayacağım terimlerle dolu olacaktır.</p>

    <p>Bu aşk romanlarının herhangi birini baştan sona okumaya ne zamanım ne de isteğim oldu diyebilirim. Bence olay örgüleri hep saçma sapandı ya da Bayan Kenton’ın dediği gibi duygusal. Az önce sözünü ettiğim yararları olmasa onlarla bir saniyemi bile harcamazdım. Ancak, bugün bunu söylemekte sakınca görmüyorum –bunda utanılacak bir şey de yok–, bu hikâyelerden bir tür anlık haz aldığım da oluyordu. Bunu belki o zamanlar kendime bile itiraf etmedim, ama dediğim gibi, utanılacak ne var bunda? Birbirlerine âşık olmuş, duygularını içtenlikle, hem de en zarif sözcüklerle dile getiren hanımefendilerle beyefendilerin hikâyelerinin tadını niçin tasasızca çıkarmamalı?</p>

    <p>Ama bunları söylerken, o akşam kitap konusundaki tutumum biraz yersizdi demek istemiyorum. Şunu anlamalısınız, söz konusu olan önemli bir ilkeydi. Bayan Kenton paldır küldür odama daldığı sırada “izinli”ydim. Mesleğiyle gurur duyan her başuşak, Hayes Derneği’nin bir zamanlar belirttiği gibi “konumuna yaraşır vakarı” koruyan her başuşak, başkalarının yanındayken “izinli” görünmemeye özen göstermelidir. O anda içeri girenin Bayan Kenton ya da büsbütün yabancı biri olması pek fark etmezdi aslında. Az da olsa bir değer taşıyan her başuşak, rolünü kendi derisinden farksız bir <em>giysi</em> olarak görmelidir; onu, bir pantomim kostümüymüşçesine çıkarıp atarken, sonra da yeniden kuşanırken görülmesi yakışık almaz. Vakur olmaya önem veren bir başuşağın bu rolden sıyrılma özgürlüğünü tadabileceği bir tek an vardır: Tam anlamıyla yalnız olduğu an. Hiç de haksız sayılmayacak nedenlerle yalnız olduğumu sandığım bir sırada Bayan Kenton’ın içeri dalması sonucu, uygun rolümde değil de ondan çok aşağı bir durumda görünmem, önemli bir ilke meselesi, aslında bir vakar meselesi olmuştu.</p>

    <p>Yıllar öncesinde kalmış bu ufak olayı çözümlemeye kalkışmak niyetinde değildim. Asıl önemli olan, bu olayın bir gerçeği görmemi sağlamasıydı: Bayan Kenton’la ilişkimiz –kuşkusuz aylar süren aşamalı bir süreçten sonra– uygunsuz bir hal almaya başlıyordu. O akşamki gibi davranabilmesi oldukça dehşet vericiydi; odamdan çıkışının ardından kafamı biraz toparlama fırsatı bulduğumda, iş ilişkimizi yeniden sağlıklı bir temele oturtmaya karar verdiğimi anımsıyorum. Ancak bu olayın ilişkimizin zamanla geçirdiği büyük değişikliklere ne derecede katkıda bulunduğuna gelince, bunu söylemek çok güç. Olan bitene daha başka köklü gelişmeler de yol açmış olabilir pekâlâ. Örneğin Bayan Kenton’ın izin günlerindeki değişiklik gibi.</p>

    <p class="paragraf">Darlington Malikânesi’ne ayak bastığı günden, odamda geçen olayın belki bir ay öncesine kadar Bayan Kenton’ın izin günleri önceden kestirilebilir bir düzen izlemişti. Her altı haftada bir, Southampton’daki teyzesini ziyaret etmek için iki günlük izin alırdı; başka zamanlardaysa beni örnek alır, gereksiz yere izne çıkmazdı. Yalnız özellikle sakin bir dönemdeysek bir gününü bahçelerde dolaşıp odasında biraz kitap okuyarak geçirebilirdi. Ama dediğim gibi, bir sebeple durum değişmişti. Bayan Kenton, birdenbire sözleşmesinde belirtilen izin hakkını eksiksiz kullanmaya başladı. İzin günlerinde sabah erkenden evden ayrılıyor, gece gelebileceği saat dışında hiçbir bilgi bırakmıyordu. Asla hakkından fazla izin kullanmıyordu elbette, bu nedenle onu bu konuda sorguya çekmenin uygunsuz kaçacağını düşündüm. Ama galiba bu değişiklik beni biraz rahatsız etmişti; çünkü Sir James Chambers’ın oda ve başuşağı olan ve o sıralar Darlington Malikânesi’ne sık sık gelip giden Bay Graham’e konuyu açtığımı anımsıyorum. Güvenilir bir meslektaştı, ne yazık ki kendisinden haber alamıyorum artık. Bir akşam, ateşin başında oturmuş konuşuyorduk.</p>

    <p>Aslında bütün söylediğim, kâhyanın “son zamanlarda biraz içine kapandığı” yolunda bir şeydi; bu yüzden Bay Graham başını sallayıp öne eğilerek bilgiç bilgiç konuşunca epey şaşırmıştım:</p>

    <p>“Daha ne kadar böyle devam edeceğini merak ediyordum.”</p>

    <p>Ne demek istediğini sorduğumda Bay Graham sözlerini sürdürdü: “Sizin şu Bayan Kenton, kaç yaşında şimdi? Otuz üç mü? Otuz dört mü? Annelik için en ideal yılları kaçırdı, ama yine de çok geç kalmış sayılmaz.”</p>

    <p>“Bayan Kenton, kendini mesleğine adamış biridir. Bir aile kurma özlemi duymadığını gayet iyi biliyorum,” diyerek kendimden emin bir biçimde cevap verdim ona.</p>

    <p>Ama Bay Graham gülümsemiş, başını sallayarak, “Aile kurma niyetinde olmadığını söyleyen bir kâhyaya asla inanmayın. Aslında Bay Stevens, sizinle şimdi şuracıkta oturur, bir zamanlar böyle konuştuktan sonra evlenip işi bırakmış en az bir düzine kadın sayabiliriz herhalde.”</p>

    <p>Bay Graham’in ileri sürdüğü bu varsayımı o akşam büyük bir güvenle bir kenara attığımı anımsıyorum; ama doğrusu daha sonra, Bayan Kenton’ın evden gizemli ayrılışlarının nedeninin bir taliple buluşması olabileceğini düşünmeye başladım. Bu gerçekten de rahatsız edici bir düşünceydi, çünkü Bayan Kenton’ın bizden ayrılmasının oldukça önemli bir kayıp, Darlington Malikânesi’nin yerini doldurmakta zorlanacağı bir kayıp olacağı açıkça görülebiliyordu. Dahası, Bay Graham’in varsayımını destekler görünen başka küçük belirtileri de fark ediyordum pekâlâ. Örneğin, posta kutusunu açıp gelen mektupları dağıtmak benim görevim olduğundan Bayan Kenton’ın oldukça düzenli bir biçimde —aşağı yukarı haftada bir– hep aynı kişiden mektup almaya başladığını, bu mektupların bizim kasabanın damgasını taşıdığını görmezden gelemedim. Böyle şeyleri fark etmemek neredeyse olanaksızdı; malikânede yaşadığı yıllar boyunca gerçekten pek az mektup almıştı Bayan Kenton.</p>

    <p>Sonra Bay Graham’in görüşünü destekleyen daha başka, üstü kapalı belirtiler de vardı. Bayan Kenton görevlerini her zamanki çalışkanlığıyla yerine getirmeye devam ettiği halde genel ruh durumunda, o zamana kadar hiç tanık olmadığım türden iniş çıkışlar meydana geliyordu örneğin. Günler boyunca, hem de ortada belirli bir neden yokken son derece neşeli olduğu dönemler neredeyse, aniden gelen ve genelde oldukça uzun süren somurtkanlık nöbetleri kadar sinir bozucuydu benim için. Dediğim gibi, bütün bu zaman boyunca işine bütünüyle bağlı kaldı Bayan Kenton, ama yine de uzun vadede evin çıkarlarını düşünmek görevimdi. Bu belirtiler, Bay Graham’in Bayan Kenton’ın duygusal nedenlerle evden ayrılma niyetinde olduğu yolundaki görüşlerini gerçekten destekliyorsa, konuyu enine boyuna araştırmak görevim sayılırdı. Bir akşam, kakao buluşmalarımızdan biri sırasında bu konuyu açmaya cesaret edebildim:</p>

    <p>“Perşembe günü yine dışarı çıkacak mısınız Bayan Kenton? İzin gününüzde yani.”</p>

    <p>Bu sorunun onu öfkelendireceğini sanıyordum aslında, oysa o, uzun zamandır tam da bu konuyu açmak için fırsat kolluyormuş, sanırım. Neredeyse rahatlamış gibi konuştu:</p>

    <p>“Ah, bir zamanlar Granchester Köşkü’ndeyken tanıdığım biri yalnızca, Bay Stevens. Aslında o sırada köşkün başuşağıydı, ama şimdi mesleği bıraktı, yakınlarda bir yerde bir işte çalışmaya başladı. Nasılsa burada olduğumu öğrenmiş, bana yazmaya başladı, tanışıklığımızı tazelememizi önerdi. Hepsi bu, Bay Stevens.”</p>

    <p>“Anlıyorum, Bayan Kenton. Ara sıra evden dışarı çıkmak iyi gelir kuşkusuz.”</p>

    <p>“Ben de öyle düşünüyorum, Bay Stevens.”</p>

    <p>Kısa bir sessizlik oldu. Sonra Bayan Kenton bir karara varmış gibi sözlerini sürdürdü:</p>

    <p>“Bu arkadaşım... Granchester Köşkü’nde başuşakken ne kadar hırslı biri olduğunu anımsıyorum. Aslında en büyük düşü, bunun gibi bir evde başuşaklık yapmak olurdu herhalde. Ah, ama kimi yöntemleri aklıma geliyor da şimdi! Gerçekten Bay Stevens, görseniz yüzünüz ne hale gelirdi, gözümde canlandırabiliyorum. İsteklerini gerçekleştirememesi hiç de şaşırtıcı değil.”</p>

    <p>Hafifçe güldüm: “Bunca yıldır görebildiğim kadarıyla,” dedim, “pek çok kişi, başuşaklık gibi daha yüksek konumlara gelmeye yetkin görüyor kendini. Bu işin ne kadar çaba ve özen gerektirdiğini hiç mi hiç bilmiyorlar. Besbelli herkese göre değil bu meslek.”</p>

    <p>“Çok doğru. Onu o günlerde gözlemlemiş olsaydınız, Bay Stevens, neler derdiniz kim bilir!”</p>

    <p>“Başuşaklık gibi ileri düzeylerde, Bayan Kenton, bu meslek herkese göre değil. Yükselme hırsına kolayca kapılabilir insan, ama belirli birtakım nitelikleri taşımayan bir başuşak belirli bir noktanın ötesine de geçemez.”</p>

    <p>Bayan Kenton bunu düşünür gibi oldu bir an, sonra şöyle dedi:</p>

    <p>“Düşündüm de Bay Stevens, siz halinizden memnun biri olmalısınız. İşte bakın, ne de olsa mesleğinizin doruğundasınız, çalışma alanınızı her yönüyle denetim altında tutuyorsunuz. Yaşamdan daha başka ne dileyebilirsiniz, bilemiyorum gerçekten.”</p>

    <p>Bu soruya verilecek hazır bir yanıtım yoktu. Bunu izleyen hafif sıkıntılı sessizlikte Bayan Kenton bakışlarını kakao fincanının dibine çevirdi, sanki orada gördüğü bir şeylere dalıp gitmiş gibi görünüyordu. Biraz düşündükten sonra şöyle dedim:</p>

    <p>“Bana öyle geliyor ki, Bayan Kenton, benim görevim ancak lord hazretlerinin kendine amaç edindiği büyük işleri gerçekleştirmesinde ona yardım etmek için elimden gelen her şeyi yaptıktan sonra tamamlanacaktır. <em>Onun</em> görevini tamamladığı, insanların ondan bekleyebileceği akla uygun her şeyi yapmış olduğunu bilmekle yetinip artık dinlenmeye çekilebildiği gün, işte ancak o gün Bayan Kenton, ben de kendime, sizin deyiminizle, halinden memnun biri diyebileceğim.”</p>

    <p>Sözlerim onu biraz şaşırtmıştı sanki ya da belki bilmediğim bir nedenden ötürü gücendirmişti. Davranışları o andan sonra değişti sanki, sohbetimiz oldukça kişisel bir havaya bürünmeye başlamışken ansızın yeniden iş konularına yöneldi.</p>

    <p>O konuşmadan pek de uzun olmayan bir süre sonra Bayan Kenton’ın odasındaki kakao buluşmalarımız sona erdi. Aslında en son buluşmamızı gayet açık bir biçimde anımsıyorum; Bayan Kenton’la yaklaşan bir etkinliği, İskoçya’dan gelecek seçkin kişilerin Darlington Malikânesi’nde buluşacakları bir hafta sonunu tartışmak istiyordum. Toplantıya yaklaşık bir ay kadar daha vardı aslında, ama bu tür etkinlikleri hep çok önceden konuşurduk. Söz ettiğim akşam da bu toplantıyla ilgili birtakım önemli noktalardan söz ediyordum ki Bayan Kenton’ın konuşmaya pek az katıldığını fark ettim; aslında, bir süre sonra, aklının bambaşka bir yerde olduğu açıkça anlaşıldı. Birkaç kez, özellikle bir noktayı uzun uzun açıklıyorsam, “Beni dinliyor musunuz, Bayan Kenton?” gibi sözler söylemiştim, her uyarımda dalgınlığından biraz sıyrıldıysa da dikkatinin birkaç saniye içinde yeniden dağıldığını görebiliyordum. Ben dakikalarca konuştuktan, o da, “Elbette, Bay Stevens,” ya da, “Size katılıyorum, Bay Stevens,” gibi sözlerle karşılık verdikten sonra şöyle dedim:</p>

    <p>“Özür dilerim, Bayan Kenton, ama devam etmemizin pek bir anlamı yok galiba. Bu konuşmanın öneminin farkında değilsiniz sanki.”</p>

    <p>“Ben, şey, özür dilerim, Bay Stevens,” dedi yerinde biraz doğrularak. “Bu akşam biraz yorgunum da.”</p>

    <p>“Gitgide daha çok yoruluyorsunuz, Bayan Kenton. Eskiden böyle bir özre sığınmaya gerek duymazdınız.”</p>

    <p>Bayan Kenton ani bir patlamayla karşılık vererek şaşırttı beni.</p>

    <p>“Bay Stevens yoğun bir haftaydı. Çok yorgunum. Aslında şu son üç dört saattir tek isteğim yatağımda olmak. Çok, çok yorgunum, Bay Stevens, bunu anlayamıyor musunuz?”</p>

    <p>Özür dilemesini beklemiyordum, ama bu yanıtın sertliğinin de beni biraz irkilttiğini söylemem gerek. Yine de onunla olmayacak bir tartışmaya sürüklenmemeye karar verdim. Bir iki dakika sustuktan sonra sakin bir sesle şöyle yanıtladım:</p>

    <p>“Bu konudaki duygularınız buysa, Bayan Kenton, akşam buluşmalarımızı sürdürmemize hiç gerek yok. Bu buluşmaların bütün bu zaman boyunca sizi ne derece rahatsız ettiğinin farkında değildim, özür dilerim.”</p>

    <p>“Bay Stevens, bu akşam yorgun olduğumu söyledim yalnızca...”</p>

    <p>“Yok, yok, Bayan Kenton, anlayışla karşılanabilecek bir şey bu. Uğraşmanız gereken pek çok şey var, bir de bu buluşmalar size fazla geliyordur. Böyle bir araya gelmeden de mesleğimizin gerektirdiği iletişimi sağlamanın pek çok yolu var.”</p>

    <p>“Bay Stevens, buna hiç gerek yok. Yalnızca demiştim ki...”</p>

    <p>“Kararım budur, Bayan Kenton. Aslında bu buluşmaları sürdürmemizin gerçekten gerekli olup olmadığını düşünüyordum bir süredir, zaten çok yorucu olan günlerimizi nasıl uzattığını düşünürsek. Yıllardır burada buluşmuş olmamız, bundan sonrası için daha uygun bir yol aramamamızı gerektirmez.”</p>

    <p>“Bay Stevens, lütfen, bu buluşmaların çok yararlı olduğuna inanıyorum...”</p>

    <p>“Ama sizin için büyük bir yük bu, Bayan Kenton. Sizi yoruyor. Bundan sonra, günlük çalışmalarımız sırasında birbirimize yalnızca önemli bilgileri iletmemizi öneriyorum size. Birbirimizi bulamazsak, kapılarımızın altından bir not atabiliriz. Bu bana kusursuz bir çözüm gibi geliyor. Şimdi Bayan Kenton, sizi bu saate kadar ayakta tuttuğum için özür dilerim. Kakao için çok teşekkürler.”</p>

    <p class="paragraf">Kuşkusuz –bunu ne diye itiraf etmeyeyim– akşam buluşmalarımız konusunda bu kadar kararlı davranmasaydım işler uzun vadede nasıl bir hal alırdı diye merak etmişimdir zaman zaman; yani bunu izleyen haftalarda, Bayan Kenton’ın akşamları yeniden bir araya gelmemizi önerdiği pek çok seferde yumuşamış olsaydım durum ne olurdu. Şimdi bu konu üzerinde tahmin yürütüyorum, çünkü daha sonraki olayların ışığında bakılınca, akşam buluşmalarımızı kesin olarak sona erdiren o kararı aldığım sırada bunun olası sonuçlarının belki de bütünüyle bilincinde olmadığım ileri sürülebilir. Benim bu küçük kararımın bir dönüm noktası olduğu, o kaçınılmaz sonu hazırlayan gelişmeleri başlattığı bile söylenebilir.</p>

    <p>Ama insan, geriye dönüp bakabilmenin aydınlığında geçmişinde bu tür “dönüm noktaları” aradı mı, bunları her yerde görmeye başlıyor galiba. Kişi buna yatkınsa, yalnızca akşam buluşmalarımız konusundaki kararımı değil, odamdaki olayı da bu tür bir “dönüm noktası” olarak görebilir. Ya da çiçek dolu vazosuyla içeri girdiği o akşam ona biraz farklı bir tepki göstermiş olsaydım neler olacaktı diye sorulabilir. Belki –bu da öteki olaylarla aynı zamanlarda gerçekleştiğinden– teyzesinin ölüm haberini aldığı o öğle sonrası Bayan Kenton’la yemek odasında karşılaşmamız da bu tür bir “dönüm noktası” sayılabilir.</p>

    <p>Ölüm haberi birkaç saat önce gelmişti; aslında o sabah mektubunu vermek için odasının kapısını bizzat ben çalmıştım. İşle ilgili bir konuyu tartışmak için birkaç dakikalığına içeri girmiştim; onun çalışma masasında oturduğumuzu, konuşmanın ortasında bir ara Bayan Kenton’ın mektubu açtığını anımsıyorum. Bir an kıpırtısız kaldı önce, mektubu en az iki kez okudu, ama hakkını teslim etmeli, hiçbir şey belli etmedi. Sonra özenle zarfına yerleştirdi, bana döndü:</p>

    <p>“Bayan Johnson’dan, teyzemin bir arkadaşından geliyor. Teyzem evvelsi gün ölmüş.” Bir an sustu. “Cenazesi yarın kalkacakmış. İzin alabilir miyim acaba?”</p>

    <p>“Elbette, bunu ayarlayabilirim, Bayan Kenton.”</p>

    <p>“Sağ olun, Bay Stevens. Şimdi, bağışlayın beni, ama birkaç dakika yalnız kalsam iyi olacak.”</p>

    <p>“Elbette, Bayan Kenton.”</p>

    <p>Odadan çıktım. Kendisine taziyetlerimi sunmadığım ancak o zaman aklıma geldi. Teyzesi onun için her bakımdan bir anne gibiydi, ölüm haberinin ona indirdiği darbeyi çok iyi tahmin edebiliyordum. Koridorda öylece kalakaldım, geri dönüp kapıyı çalıp hatamı düzeltmem gerektiğini düşündüm. Ama sonra aklıma geldi ki böyle yaparsam onun yasını saygısızca bölmüş olurdum. Gerçekten de Bayan Kenton’ın tam o anda, benden yalnızca birkaç metre ötede ağlıyor olması mümkündü. Bu düşünce, içimde tuhaf bir duygunun kabarmasına neden oldu; tereddütle olduğum yere çakılı kaldım. Ama sonunda üzüntümü dile getirmek için başka bir fırsatı beklemenin en iyisi olacağına karar vererek yoluma devam ettim.</p>

    <p>Bayan Kenton’ı o gün öğleden sonraya kadar göremedim. Dediğim gibi, yemek odasında tabak çanağı büfeye yerleştirirken buluncaya kadar. Birkaç saat boyunca, Bayan Kenton’ın matemini düşünüp durmuştum, yükünü biraz olsun hafifletmek için ne söyleyebileceğime ya da yapabileceğime özellikle kafa yormuştum. Yemek odasına girdiğini ayak sesinden anladığımda –dışarıda holde bir işle ilgileniyordum– bir dakika kadar bekledim, sonra yaptığım işi bırakıp peşi sıra içeri girdim.</p>

    <p>“Ah, Bayan Kenton,” dedim. “Nasılsınız?”</p>

    <p>“Oldukça iyiyim, sağ olun, Bay Stevens.”</p>

    <p>“Her şey yolunda mı?”</p>

    <p>“Her şey yolunda sayılır, sağ olun.”</p>

    <p>“Yeni işe alınanlarla ilgili bir sorununuz var mı diye sormak istiyordum da.” Hafifçe güldüm. “Bu kadar çok yeni hizmetli aynı anda gelince ufak tefek güçlükler ortaya çıkabilir. Böyle zamanlarda en deneyimlimizin bile küçük bir görüş alışverişinden kazançlı çıkacağını söyleyebilirim.”</p>

    <p>“Sağ olun Bay Stevens, bence kızlar işlerini gayet iyi yapıyorlar.”</p>

    <p>“Aramıza en son katılanları göz önüne alarak şu anki çalışma düzeninde herhangi bir değişiklik yapılmasını gerekli görmüyor musunuz?”</p>

    <p>“Böyle bir değişikliğin gerekeceğini sanmıyorum, Bay Stevens. Yine de bu konudaki düşüncemi değiştirirsem size hemen bildiririm.”</p>

    <p>Dikkatini yeniden elindeki işe çevirdi, ben de bir an odadan çıkmayı düşündüm. Aslında galiba kapıya doğru birkaç adım atmıştım ki geri döndüm:</p>

    <p>“Demek Bayan Kenton,” dedim, “yeni hizmetliler iyi gidiyor.”</p>

    <p>“İnanın her ikisi de çok iyiler.”</p>

    <p>“Ah, bunu duymak çok güzel.” Yine hafifçe güldüm. “Yalnızca merak etmiştim, kızların ikisi de daha önce bu büyüklükte bir evde çalışmamış, biliyorsunuz.”</p>

    <p>“Evet, Bay Stevens.”</p>

    <p>Onun tabakları yerleştirişini izledim, başka bir şey söyler mi diye bekleyerek. Birkaç saniye sonra konuşmayacağı anlaşılınca, “Doğrusunu isterseniz, Bayan Kenton,” dedim, “bunu söylemek zorundayım. Son günlerde bir iki konuda her zamanki düzeyin tutturulamadığını fark ettim. Yeni hizmetliler konusunda bu kadar rahat davranmasanız iyi olur bence.”</p>

    <p>“Ne demek istiyorsunuz, Bay Stevens?”</p>

    <p>“Ben, Bayan Kenton, aramıza yeni biri katıldığında, her şeyin yolunda gittiğinden emin olmak isterim. Bu kişilerin çalışmalarını her açıdan denetler, öteki hizmetlilerle nasıl geçindiklerini gözlemlemeye çalışırım. Ne de olsa yeni gelenlerin hem mesleki becerileri hem de diğer çalışanlar üzerindeki etkileri konusunda belirli bir izlenim edinmek gerekir. Bunu söylemekten üzüntü duyuyorum, Bayan Kenton, ama bu konuyu biraz savsakladınız bence.”</p>

    <p>Bayan Kenton bir an epey şaşırmış göründü. Sonra bana döndü, yüzündeki gerilim açıkça görülebiliyordu.</p>

    <p>“Özür dilerim, Bay Stevens, anlayamadım.”</p>

    <p>“Örneğin, Bayan Kenton, tabak çanak her zamanki gibi gayet temiz bir biçimde yıkanıyor belki, ancak mutfaktaki raflara, çok tehlikeli değilse bile, zamanla gereğinden fazla kırılmaya yol açacak bir biçimde dizildiğini fark ettim.”</p>

    <p>“Öyle mi, Bay Stevens?”</p>

    <p>“Öyle, Bayan Kenton. Ayrıca kahvaltı odasının dışındaki o küçük girinti de bir süredir süpürülmemiş. Bağışlayın beni, ama bu tür bir iki küçük şey daha var.”</p>

    <p>“Demek istediğiniz şeyi daha fazla vurgulamanıza hiç gerek yok, Bay Stevens. Önerdiğiniz gibi, yeni hizmetçilerin çalışmalarını daha sıkı denetleyeceğim.”</p>

    <p>“Böyle belirgin hataları gözden kaçırmak size hiç yakışmıyor, Bayan Kenton.”</p>

    <p>Bayan Kenton bakışlarını öte yana çevirdi, yüzünden, aklım epeyce karıştıran bir şeyleri çözmeye çalışıyormuş gibi bir ifade geçip gitti yeniden. Üzgün olmaktan çok, bitkin görünüyordu. Dolabı kapadı, “İzninizle, Bay Stevens,” diyerek odadan çıktı.</p>

    <p>Ama falanca olay farklı sonuçlansaydı neler olabilirdi diye durmadan tahmin yürütmenin ne anlamı var ki? İnsan muhtemelen ruh sağlığını bozar böyle. “Dönüm noktaları”ndan söz etmek iyi güzel de, kişi bu gibi anları ancak geçmişe dönüp baktığında görüyor. Bu tür olaylara bugün baktığınızda bunların gerçekten de yaşamdaki önemli, değerli anlar görünümünü almaları doğaldır; ama bu anları yaşadığım sırada edindiğim izlenim bu değil kuşkusuz. Önümde, Bayan Kenton’la ilişkimizin iniş çıkışlarını yoluna koyabileceğim bitmez tükenmez günler, aylar, yıllar varmış gibiydi daha çok; şu ya da bu yanlış anlaşmanın verdiği zararları onarabileceğim sonsuz başka fırsat olacaktı sanki. Böyle küçücük olayların, bütün düşleri ebediyen erişilmez kılacağını gösteren hiçbir şey yoktu o anda.</p>

    <p>Ama gereksiz yere deşiyorum geçmişi, neredeyse hastalıklı bir biçimde. Kuşkusuz bu, az önce yaşadığım dakikalarla, bu akşam katlanmak zorunda kaldıklarımın güçlüğüyle ilgili. Köydeki istasyonda benzin bulabilmem koşuluyla –ki Taylor’lar bu konuda güvence verdiler– yarın öğleüstü Little Compton’a varıp bütün bu yıllardan sonra Bayan Kenton’ı yeniden görecek olmamın da payı var bütün bunda herhalde. Buluşmamızın sıcak bir havada geçmeyeceğini düşünmek için hiçbir neden yok elbette. Aslında görüşmemizin –bu koşullarda oldukça uygun düşecek resmi olmayan birkaç soru ve yanıt dışında– baştan sona mesleki içerikte olacağını düşünüyorum. Yani evliliği ne yazık ki artık sona ermiş göründüğüne, Bayan Kenton evsiz barksız kaldığına göre Darlington Malikânesi’ndeki eski işine dönmeyi isteyip istemediğini öğrenmem gerekecek. Bu arada mektubunu bu gece yeniden okudum, kimi satırları daha önce belki de pek akıllıca olmayan bir biçimde okumuş olabileceğime inanmaya başladım. Yine de mektubunun kimi bölümlerinde geçmişe dönük bir özlemden daha fazlasının bulunduğunu düşünüyorum hâlâ, hele hele şu sözlerinde: “İkinci kat yatak odalarının avluya ve uzaktaki yemyeşil tepelere bakan manzarası öyle hoşuma giderdi ki!”</p>

    <p>Yine de işin doğrusunu yarın kendisinden öğrenebilecekken, onun şu anki istekleri üzerine durmadan tahmin yürütmek de niye? Her neyse, bu akşamki olaylardan epeyce uzaklaştım. Şu son birkaç saat son derece sıkıntılı geçti doğrusu. Ford’u ıssız bir tepede bırakmak, yarı karanlıkta ters bir yoldan bu köye inmek zorunda kalmak, bir akşam için yeterince büyük bir talihsizlikti zaten. İnanıyorum ki nazik ev sahiplerim, Bay ve Bayan Taylor da az önce katlandığım işkenceye bile bile sokmazlardı beni. Ama gerçek şu ki, akşam yemeği için masalarına oturur oturmaz, bir sürü komşunun eve doluşmaya başlamasıyla birlikte, pek can sıkıcı birtakım olaylar birbiri ardına sökün etti.</p>

    <p class="bolum_arasi">* * *</p>

    <p>Görünüşe göre Taylor’lar, alt katın ön tarafındaki odayı hem yemek hem de oturma odası olarak kullanıyorlar. Oldukça rahat bir yer burası; çiftlik evlerinin mutfaklarında sık sık rastlanan türden, büyük, kaba saba yontulmuş bir masa odayı dolduruyor, verniksiz yüzeyinde satırlardan, ekmek bıçaklarından kalma bir sürü çentik var. Bu çentikleri açıkça görüyordum, oysa köşedeki rafta duran yağ lambasının saçtığı sarı, loş ışıkta oturuyorduk.</p>

    <p>Bay Taylor bir ara başıyla lambayı işaret etti: “Köye elektrik gelmişti aslında, efendim. Ama devrelerde bir arıza olmuş, neredeyse iki aydır elektrik vermiyorlar. Doğrusu, o kadar da aramıyoruz. Aslında elektriğin henüz hiç ulaşmadığı birkaç ev bile var burada. Gazyağı daha sıcak bir ışık veriyor.”</p>

    <p>Bayan Taylor et suyuna yapılmış leziz bir çorba sunmuştu bize, kepekli ekmeği katık edip yemiştik. Henüz bu gecenin, yatağıma çekilmeden önce ev sahiplerimle yaklaşık bir saatlik hoş bir sohbetten öte, yıldırıcı bir şeyler saklıyor olabileceğini gösteren bir şey yoktu ortada. Ama yemeğimizi ancak bitirmiştik ki çakıllı yoldan eve doğru yaklaşan ayak sesleri duyduk; o sırada Bay Taylor komşusunun mayalamış olduğu biradan bir bardak sunuyordu bana. Benim kulaklarım, karanlıkta öteki evlerden uzak, bir başına duran bu kulübeye doğru gitgide yaklaşan bu ayak seslerini uğursuzca bir şeylere yormaya hazırdı; ama ne ev sahibim ne de ev sahibem bu ayakların ait olduğu kişiden herhangi bir tehlike bekliyordu besbelli, çünkü Bay Taylor, “Hey, kim o dışardaki?” derken meraktan öte bir şey yoktu sesinde.</p>

    <p>Bunu neredeyse kendi kendine söylemişti, ama yanıt verirmiş gibi bir ses geldi dışarıdan: “Benim, George Andrews. Geçiyordum da...”</p>

    <p>Bayan Taylor’ın içeri buyur ettiği adam, elli yaşlarında, iri yarı biriydi, üzerindeki giysilerden anlaşıldığı kadarıyla gününü tarlada çalışarak geçirmişti. Evin gedikli konuğu olduğu her halinden belli oluyordu; girişin yanındaki küçük tabureye oturdu. Bir yandan Bayan Taylor’la sohbet ediyor, bir yandan da dizlerine kadar gelen çizmelerini çıkartmaya uğraşıyordu. Sonra masaya yanaştı, çavuşuna tekmil veren er gibi önümde hazır ola geçti.</p>

    <p>“Andrews, efendim,” dedi. “Size çok iyi akşamlar dilerim. Başınıza gelen şanssızlığı duydum, çok üzüldüm, ama geceyi burada, Moscombe’da geçirmek keyfinizi pek kaçırmaz umarım.”</p>

    <p>Bu Bay Andrews’un, kendi deyimiyle, benim “şanssızlığımı” nereden haber aldığını merak etmiştim doğrusu. Yine de “keyifsizlik”ten uzak bir gülümsemeyle yanıt verdim, gördüğüm konukseverlik için derin bir gönül borcu duyduğumu söyledim. Bay ve Bayan Taylor’ın nazik yardımlarından söz ediyordum elbette, ama Bay Andrews bunda kendisinin de payı olduğunu düşünüyordu sanki, kocaman ellerini kendini savunur gibi havaya kaldırdı hemen:</p>

    <p>“Yapmayın, efendim, başımızın üstünde yeriniz var. Sizi ağırlamaktan büyük kıvanç duyuyoruz. Sizin gibiler buralara gelmez pek. Köyümüzde konakladığınız için hepimiz çok sevinçliyiz.”</p>

    <p>Bunu öyle bir ifadeyle söylemişti ki başıma gelen “şanssızlık”tan, dolayısıyla da bu kulübede olduğumdan bütün köy haberdardı sanki. Aslında bunun gerçeğe pek yakın bir tahmin olduğunu az sonra anlayacaktım; akla yakın tek açıklama, eve getirilip yatak odasına çıkarıldığım andan sonraki birkaç dakika içinde –ki ben bu süre içinde ellerimi yıkamış, ceketimle pantolon paçalarımı olabildiğince temizlemeye çalışmıştım– Bay ve Bayan Taylor’ın gelip geçen herkese benden söz etmiş oldukları. Her neyse, sonraki birkaç dakika içinde bir konuk daha geldi, görünüşü Bay Andrews’a pek benzeyen bir adam. Yani nispeten iri yapılı bir toprak adamı; çamurlu, diz boyu çizmeler giyen, bunları yine Bay Andrews’un çıkardığı gibi çıkarmaya girişen biri. Aslında aralarındaki benzerlik o dereceydi ki önce kardeş olduklarını sandım; yeni gelen kendini, “Morgan, efendim, Trevor Morgan,” diye tanıtıncaya kadar.</p>

    <p>Bay Morgan başıma gelen “aksiliğe” ne kadar üzüldüğünü dile getirdi, sabaha her şeyin düzeleceğine güvence verdikten sonra da köyde ne büyük bir sevinçle karşılandığımı anlatmaya girişti. Benzer sözleri zaten bir iki dakika önce de dinlemiştim elbette, ama Bay Morgan bir de aynen şöyle dedi: “Sizin gibi bir beyefendiyi burada, Moscombe’da ağırlamak bizim için bir şereftir, efendim.” Daha buna bir yanıt düşünmeye zaman bulamamıştım ki eve yaklaşan başka ayak sesleri duyuldu. Az sonra orta yaşlı bir çift buyur edildi içeri, Bay ve Bayan Harry Smith olarak tanıtıldılar. Bu insanlar tarımla uğraşıyor gibi görünmüyorlardı pek. Kadın toplucaydı, amirane bir görünümü vardı; Bayan Mortimer’ı anımsattı bana biraz; yirmili otuzlu yıllarda Darlington Malikânesi’nin aşçılığını yapan kadını. Bay Harry Smith ise eşinin tersine ufak tefek bir adamdı, kırış kırış alnı ciddi bir ifade veriyordu yüzüne. Masanın çevresinde yerlerini alırlarken, “Arabanız Thornley Bush Tepesi’ndeki antika Ford mu, efendim?” diye sordu.</p>

    <p>“Söz ettiğiniz tepe bu köyü kuşbakışı gören o yamaçsa, evet,” dedim. “Ama arabayı gördüğünüzü duymak şaşırttı beni.”</p>

    <p>“Ben görmedim, efendim. Dave Thornton traktörüyle eve dönerken oradan geçmiş de az önce. Oracıkta duran bir araba görünce öyle şaşırmış ki durmuş, traktörden inip yanına gitmiş.” Bay Harry Smith bu noktada masadakilere doğru döndü: “Harika bir şeymiş! Böylesini görmemiş hiç, öyle diyor. Bir zamanlar Bay Lindsay’in kullandığı araba bunun yanında solda sıfır kalırmış.”</p>

    <p>Herkes gülünce, Bay Taylor bana durumu açıkladı: “Eskiden, buradan pek uzak olmayan büyük bir evde yaşayan bir beydi, efendim. Bir iki garip şey yaptı, pek hoş karşılanmadı buralarda.”</p>

    <p>Bu, hep bir ağızdan onaylandı. Sonra biri, “Şerefinize, efendim,” diyerek Bay Taylor’ın az önce dağıttığı bira maşrapalarından birini kaldırdı; ardından odadaki herkes bana kadeh kaldırdı.</p>

    <p>Gülümsedim, “İnanın, bu şeref bana ait,” dedim.</p>

    <p>“Çok naziksiniz, efendim,” dedi Bayan Smith. “İşte gerçek bir beyefendi böyle olur. O Bay Lindsay, beyefendi gibi değildi hiç. Çok parası vardı belki, ama asla bir beyefendi olamadı.”</p>

    <p>Bu görüş, yine herkes tarafından onaylandı. Derken Bayan Taylor, Bayan Smith’in kulağına bir şeyler fısıldadı, Bayan Smith de şöyle yanıtladı: “Olabildiğince çabuk gelmeye çalışacağını söyledi.” İkisi de mahcup bir ifadeyle bana döndüler, Bayan Smith, “Doktor Carlisle’a burada olduğunuzu haber verdik, efendim,” dedi. “Kendisi sizinle tanışmaktan mutluluk duyacaktır.”</p>

    <p>“Görmesi gereken hastaları var herhalde,” diye özür dilercesine ekledi Bayan Taylor. “Ne yazık ki siz odanıza çekilmek istemeden önce burada olur mu, bilemiyoruz, efendim.”</p>

    <p>İşte o zaman Bay Harry Smith, o kırışık alınlı, ufak tefek adam, öne eğildi: “Şu Bay Lindsay,” dedi, “yanlış yaptı, öyle davranmakla. Bizden çok daha iyi olduğunu düşündü, hepimizi aptal sandı. Ama efendim, işin aslının tam tersi olduğunu çabucak öğrendi. Bu köyde insanlar uzun uzun düşünürler, kafa yorarlar, konuşurlar. Basbayağı sağlam fikirleri vardır, bunları dile getirmekten de çekinmezler. Bizim Bay Lindsay gayet iyi öğrendi bunu.”</p>

    <p>“Bir beyefendi değildi o,” dedi Bay Taylor alçak sesle. “Beyefendi falan değildi Bay Lindsay.”</p>

    <p>“Bu doğru, efendim,” dedi Bay Harry Smith. “Onu yalnızca izlemek bile bir beyefendi olmadığını söylemeye yeterdi. Evet, güzel bir evi, pahalı giysileri vardı, ama yine de anlaşılıyordu. Hem bu, zamanla açığa da çıktı.”</p>

    <p>Bunu onaylayan mırıltılar dolandı odayı, sonra bir an herkes, bu köye ait birisiyle ilgili böyle bir hikâyeyi bana anlatmanın doğru olup olmayacağını düşünüyormuş gibi sustu. Derken Bay Taylor böldü sessizliği:</p>

    <p>“Harry’nin dediği doğru. Gerçek bir beyefendiyi salt giyinip kuşanmış sahtesinden ayırt edebilirsiniz. Sizi ele alalım, efendim. Yalnızca elbiselerinizin kesimi ya da konuşmalarınızdaki incelik değil. Sizi bir beyefendi olarak öteki insanlardan ayıran bambaşka bir şey var. Ne olduğuna parmak basmak güç, ama bakmasını bilen herkesin görebileceği kadar açıkça ortada.”</p>

    <p>Masadakiler yine onayladı bu sözü.</p>

    <p>“Doktor Carlisle neredeyse gelir artık, efendim,” diye söze karıştı Bayan Taylor. “Onunla konuşmak hoşunuza gidecektir.”</p>

    <p>“Doktor Carlisle’da da var,” dedi Bay Taylor. “Onda da var. Gerçek bir beyefendi o da.”</p>

    <p>Geldiğinden beri pek az konuşan Bay Morgan öne eğildi ve bana, “Sizce nedir bu, efendim?” diye sordu. “Ona sahip biri ne olduğunu daha iyi açıklayabilir belki. Biz burada oturmuş kim ona sahip, kim değil diye konuşup duruyoruz işte, farklı bir yere de varamıyoruz. Belki siz bizi biraz aydınlatabilirsiniz, efendim.”</p>

    <p>Odaya bir sessizlik çöktü, bütün yüzlerin bana çevrildiğini hissettim. Hafifçe öksürdüm:</p>

    <p>“Sahip olduğum ya da olmadığım nitelikler üzerine açıklamalarda bulunmak bana düşmez. Ancak bu özel soru söz konusu olduğunda şöyle bir yanıt verebilirim: Tanımlanmak istenen nitelik, belki de en doğru biçimde ‘vakar’ olarak adlandırılabilir.”</p>

    <p>Bu sözü daha fazla açıklamakta pek bir yarar görmedim. Aslında az önceki konuşmayı dinlerken aklımdan geçenleri dile getirmiştim yalnızca, durum birdenbire böyle gerektirmeseydi düşüncelerimi açıklamazdım herhalde. Yine de yanıtım orada bulunanları epey hoşnut etmiş gibiydi.</p>

    <p>“Dediklerinizde büyük gerçek payı var, efendim,” dedi Bay Andrews başını sallayarak, hemen hepsi de ona katıldı.</p>

    <p>“Şu Bay Lindsay de biraz daha vakur olsa durumu idare edebilirdi herhalde,” dedi Bayan Taylor. “Onun gibilerin sorunu, vakarla insanlara tepeden bakmayı birbirine karıştırmaları.”</p>

    <p>“Kusura bakmayın,” diye söze karıştı Bay Harry Smith, “söylediklerinize saygı göstermekle birlikte, efendim, yine de şunu belirtmek gerek, vakar yalnızca beyefendilere özgü bir şey değildir. Bu ülkede her kadınla erkeğin uğrunda ter dökebileceği, sonunda da elde edebileceği bir şeydir bu. Bağışlayın beni, efendim, ama dediğim gibi, iş fikirlerimizi dile getirmeye gelince resmiyete falan aldırmayız biz burda. İşte benim fikrim de bu. Vakar, yalnızca beyefendilerde bulunmaz.”</p>

    <p>Bu konuda Bay Harry Smith’le birbirimizi biraz yanlış anladığımızı, bu insanlara daha iyi bir açıklama yapmanın benim için fazlasıyla çetrefil bir iş olacağını kavradım elbette. Bu yüzden yalnızca gülümseyip, “Elbette, oldukça haklısınız,” demenin en iyisi olacağına karar verdim.</p>

    <p>Bu, Bay Harry Smith’in konuşması sırasında yükselen hafif gerilimi hemen dağıttı. Bay Harry Smith de daha önce kendisini engelleyen bütün dizginlerden kurtulmuş gibiydi, öne eğildi, sözlerini şöyle sürdürdü:</p>

    <p>“Ne de olsa Hitler’le de bunun uğruna savaştık. İşler onun istediği gibi gitseydi hepimiz birer köleydik şimdi. Bütün dünyada birkaç efendi ve milyonlarca köle olacaktı. Buradakilere de şunu anımsatmama gerek yok: Kölelikte vakara yer yoktur. Uğruna savaştığımız budur, kazandığımız da bu. Özgür vatandaşlar olma hakkını kazandık. İngiliz olarak doğmanın ayrıcalıklarından biridir bu: Kim olursanız olun, ister varsıl ister yoksul olun, özgür doğarsınız, fikirlerinizi dile getirme özgürlüğüyle, dilediğiniz adayı meclise sokmak ya da meclisten çıkarmak üzere oy kullanma özgürlüğüyle doğarsınız. Bağışlayın, efendim ama vakar gerçekte budur işte.”</p>

    <p>“Hey, Harry!” dedi Bay Taylor. “Meşhur siyasi konuşmalarından birini yapmaya hazırlanıyorsun galiba.”</p>

    <p>Herkes güldü. Bay Harry Smith de utangaç bir tavırla gülümsedi, yine de sürdürdü sözlerini:</p>

    <p>“Siyaset yapmıyorum. Yalnızca düşündüğümü söylüyorum, hepsi bu. Köleyseniz eğer, vakur olamazsınız. Ama her İngiliz, eğer isterse, çalışıp çabalayıp ele geçirebilir bu niteliği, çünkü biz bu çabayı gösterebilme hakkı uğruna savaştık.”</p>

    <p>“Bu köy size küçük, yolu izi bilinmez bir yer gibi görünebilir, efendim,” dedi eşi. “Ama savaşta payımıza düşenden fazlasını verdik. Payımıza düşenden çok daha fazlasını.”</p>

    <p>Bu sözler üzerine kederli bir hava kapladı odayı. Bay Taylor konuşuncaya kadar da sürdü: “Harry bu bölgenin meclis adayı için epeyce ter döktü. Ona bir fırsat verin, ülkenin yönetiminde nelerin yanlış gittiğini bir bir anlatacaktır size.”</p>

    <p>“Ah, ama tam da, ülke için bu kez neyin <em>doğru</em> olduğunu söylüyordum.”</p>

    <p>“Siz siyasetle ilgilendiniz mi, efendim?” diye sordu Bay Andrews.</p>

    <p>“Böyle doğrudan değil,” dedim. “Hele hele bugünlerde hiç değil. Belki, daha çok savaştan önce.”</p>

    <p>“Bir iki yıl önce milletvekilliği yapan bir Bay Stevens anımsıyor gibiyim de. Birkaç kez radyoda konuşmasını dinlemiştim. Konut sorunu konusunda pek aklı başında şeyler söylüyordu. Ama siz o olmazsınız, öyle değil mi, efendim?”</p>

    <p>“Yo, hayır,” dedim gülerek. Bana bundan sonraki sözleri söyleten neydi, pek emin değilim. Her nasılsa kendimi içinde bulduğum koşullar gerektirdi bunu; bütün diyebileceğim bu. Ağzımdan şöyle bir şey çıktı: “Aslında iç işlerinden çok, uluslararası olaylarla ilgileniyordum. Dış siyaset yani.”</p>

    <p>Bu sözlerin dinleyicilerim üzerinde bıraktığı etki beni biraz afallattı. Hepsinde bana karşı saygılı bir çekingenlik uyanmıştı sanki. Hemen ekledim: “Bakın, hiçbir yüksek göreve gelmedim. Herhangi bir etkim olduysa, kesinlikle resmi olmayan niteliktedir.” Buna karşın birkaç saniye daha çıt çıkmadı kimseden.</p>

    <p>Sonunda Bayan Taylor, “Bağışlayın, efendim,” dedi, “ama Bay Churchill’le karşılaştınız mı hiç?”</p>

    <p>“Bay Churchill mi? Birkaç kez gelmişti eve. Ama doğrusunu söylemek gerekirse, Bayan Taylor, önemli olaylarla en çok ilgilendiğim dönemde Bay Churchill henüz böyle kilit konumda biri değildi, ilerde bu noktaya gelmesi de beklenmiyordu gerçekten. O günlerde Bay Eden ve Lord Halifax daha sık gelip gidiyorlardı.”</p>

    <p>“Ama Bay Churchill’le gerçekten karşılaştınız, efendim, öyle mi? Bunu söyleyebilmek ne büyük bir onur!”</p>

    <p>“Bay Churchill’in söylediği pek çok şeye katılmıyorum,” dedi Bay Harry Smith, “ama büyük adam olduğu su götürmez. Onun gibi biriyle bu tür konuları tartışıyor olmak epey önemli bir şey olmalı, efendim.”</p>

    <p>“Şunu bir kez daha belirtmem gerek,” dedim, “Bay Churchill’le pek fazla ilgim olmadı. Ama haklısınız, onun huzurunda bulunmak oldukça memnuniyet vericiydi doğrusu. Aslında her şey bir yana, çok şanslı olduğumu kabul ediyorum. Ne de olsa yalnızca Bay Churchill’in değil, Amerika’dan ve Avrupa’dan pek çok başka büyük önderin, yetkili kişinin yakınında bulunmak fırsatına da sahip oldum. Onların önemli pek çok güncel konu üzerine görüşlerini duymak benim için bir şanstı, evet. Şimdi geriye dönüp bakınca müteşekkir olduğumu hissediyorum. Dünya platformunda ne kadar küçük olursa olsun bir rol oynayabilmek büyük bir ayrıcalıktır ne de olsa.”</p>

    <p>“Sorduğum için bağışlayın, efendim,” dedi Bay Andrews, “ama Bay Eden nasıl biri? Yani kişisel yönden demek istiyorum. Bana son derece nazik bir beyefendi gibi gelmiştir hep. Üst düzeyden ya da aşağı tabakadan, zengin ya da fakir, herkesle konuşabilecek biri. Bu doğru mu, efendim?”</p>

    <p>“Bunun aşağı yukarı doğru olduğunu söyleyebilirim. Ama Bay Eden’ı son yıllarda pek görmedim elbette, sıkıntılar onu epeyce değiştirmiş olabilir. Siyasetin insanları kısacık birkaç yıl içinde bile tanınmaz hale getirebildiğine çok yakından tanık oldum.”</p>

    <p>“Bundan kuşkum yok, efendim,” dedi Bay Andrews. “İşte bizim Harry, o bile... Birkaç yıl önce bu işlere bulaştı, o gün bugündür eskisi gibi olamadı hiç.”</p>

    <p>Yine güldü herkes, Bay Harry Smith ise omuz silkti, ama gülümsemeden edemedi. Sonra şöyle dedi:</p>

    <p>“Kendimi kampanya çalışmalarına adadığım doğru. Yalnızca bölgesel çalışmalara katıldım, sizin tanıdıklarınızın yarısı kadar bile üst düzey birileriyle karşılaşmadım hiç, efendim, ama kendi çapımda ben de üzerime düşeni yaptığıma inanıyorum. İngiltere demokratik bir ülkedir ve bence biz bu köyde, bunun böyle kalması için savaşan herkes kadar acı çektik. Şimdi haklarımızdan yararlanabilmek de bize düşüyor, hepimize. Bu köyden aslan gibi delikanlılar bize bu ayrıcalığı sağlamak uğruna can verdiler, bence onlara borcumuzu ödeyebilmek için her birimiz payımıza düşeni yapmalıyız. Hepimizin sağlam fikirleri var, bu fikirleri duyurmak da bizim sorumluluğumuz. Yolu izi bilinmez küçük bir köyüz, evet, nüfusumuz da pek genç değil, köy bu yüzden gitgide ufalıyor, tamam. Ama bence bugünümüzü, yitirdiğimiz o delikanlılara borçluyuz. İşte bunun için, efendim, sesimizin yüksek makamlarca duyulduğundan emin olmak uğruna bu kadar çok zaman harcıyorum. Bu beni değiştiriyor ya da erkenden mezara yolluyor olsa bile umurumda değil.”</p>

    <p>“Sizi uyarmıştım, efendim,” dedi Bay Taylor gülümseyerek. “Bu köye sizin gibi saygıdeğer bir beyefendi gelecek de, Harry’nin söylevlerini dinlemeden geçip gidebilecek, olacak iş değil.”</p>

    <p>Yine kahkahalar duyuldu, ama hemen atıldım:</p>

    <p>“Sizi çok iyi anladığım kanısındayım, Bay Smith. Dünyanın daha güzel bir yer haline gelmesini, böyle güzel bir dünya yaratma çabalarına katkıda bulunmanız için size ve bu köydeki dostlarınıza bir fırsat verilmesini istiyorsunuz, çok iyi anlıyorum. Övülecek bir duygu bu. Savaştan önce beni önemli konularla ilgilenmeye itenin de buna benzer bir istek olduğunu söyleyebilirim. Dünya üzerindeki barış, şu anda olduğu gibi o zaman da, elimizden her an kaçıp gidebilecek bir şeydi, ben de bu konuda üzerime düşeni yapmak istedim.”</p>

    <p>“Özür dilerim, efendim,” dedi Bay Harry Smith, “ama benim demek istediğim biraz farklıydı. Sizin gibiler için sözünü geçirmek kolaydır. Ülkenin en güçlü adamlarını dostunuz sayabilirsiniz. Ama bizim gibiler, efendim, biz burada ömür çürütür ve –belki Doktor Carlisle dışında– gerçek bir beyefendiyle göz göze bile gelemeyebiliriz. Birinci sınıf bir doktordur o, ama kendisine duyduğumuz saygı bir yana, doğrusu bu tür <em>bağlantılara</em> sahip değildir. Bu köyde, vatandaş olmanın getirdiği sorumlulukları unutmak kolaydır bizim için. Kampanyalarda bu kadar sıkı çalışmam işte bu yüzden. İnsanlar fikirlerimi onaylasın ya da onaylamasın –ki şu anda bu odada söylediğim <em>her şeyi</em> onaylayacak tek bir kişi bile bulunmadığını biliyorum– hiç değilse onların düşünmelerini sağlıyorum. Hiç değilse görevlerini anımsatıyorum onlara. Yaşadığımız bu ülke demokratik bir ülke. Onun uğruna kan döktük. Hepimiz payımıza düşeni yapmak zorundayız.”</p>

    <p>“Doktor Carlisle’a ne oldu acaba, merak ediyorum,” dedi Bayan Smith. “Beyefendi herhalde biraz <em>mürekkep yalamış</em> birisiyle konuşmak isteyecektir artık.”</p>

    <p>Bu, insanları daha fazla güldürdü.</p>

    <p>“Aslında,” dedim, “sizlerle tanışıp sohbet etmek son derece güzeldi, ama artık ayakta duracak gücüm kalmadı.”</p>

    <p>“Elbette, efendim,” dedi Bayan Taylor, “çok yorgun olmalısınız. Size bir battaniye çıkarayım. Geceleri artık iyice soğuk oluyor.”</p>

    <p>“Hiç zahmet etmeyin, Bayan Taylor, inanın, yeterince rahat edeceğim.”</p>

    <p>Ama daha ben masadan kalkamadan Bay Morgan şöyle dedi:</p>

    <p>“Özür dilerim, efendim. Radyoda hiç kaçırmadığımız bir adam var, Leslie Mandrake diye biri. Onu tanıyıp tanımadığınızı merak ettim de.”</p>

    <p>Tanımadığımı söyledim, odama çekilmek için bir girişimde daha bulunmak üzereydim ki tanıyor olabileceğim bir sürü kişi üzerine daha başka sorgulamalarla yerime oturtuldum. İşte bu nedenle, Bayan Smith, “Ah, biri geliyor. Umarım doktordur artık!” dediğinde ben hâlâ masadaydım.</p>

    <p>“Gerçekten odama çekilmem gerek artık,” dedim. “Epey bitkin hissediyorum kendimi.”</p>

    <p>“Ama efendim, kesinlikle doktordur bu,” dedi Bayan Smith. “Birkaç dakikacık daha bekleyin.”</p>

    <p>O tam bunu söylerken kapıya vuruldu, biri seslendi: “Benim, Bayan Taylor.”</p>

    <p>İçeri buyur edilen beyefendi hâlâ epeyce gençti; kırk yaşlarında, uzun boylu, ince yapılıydı; aslında o kadar uzundu ki kapıdan girerken başını eğmek zorunda kalmıştı. Hepimize iyi akşamlar diledi, Bayan Taylor da hemen ona dönüp şöyle dedi:</p>

    <p>“İşte beyefendimiz, Doktor. Arabası Thornley Bush’ta yolda kalmış, bu yetmiyormuş gibi bir de Harry’nin söylevlerine katlanmak zorunda kaldı.”</p>

    <p>Doktor masaya yaklaştı, elini uzattı.</p>

    <p>Ben bu eli sıkmak üzere ayağa kalkarken, “Richard Carlisle,” dedi, neşeli bir gülümsemeyle. “Arabanızın başına gelenler büyük talihsizlik. Yine de burada size iyi bakıyorlardır. Galiba fazlasıyla iyi.”</p>

    <p>“Sağ olun,” diye yanıtladım. “Herkes çok nazik gerçekten.”</p>

    <p>“Eh, aramıza hoş geldiniz öyleyse.” Doktor Carlisle, tam karşımdaki sandalyeye geçip oturdu. “Nerelisiniz?”</p>

    <p>“Oxfordshire’lı,” dedim, “efendim,” diye eklememek için de kendimi güç tuttum.</p>

    <p>“Güzel bir yöredir. Oxfordshire’ın hemen dışında oturan bir amcam var. Güzel yerlerdir.”</p>

    <p>“Beyefendi az önce bize şeyi anlatıyordu Doktor,” dedi Bayan Smith, “Bay Churchill’i tanıdığını.”</p>

    <p>“Öyle mi? Onun yeğenini tanırdım bir zamanlar, ama izini kaybettim şimdi. O büyük adamla karşılaşma şansına sahip olamadım hiç.”</p>

    <p>“Yalnızca Bay Churchill’i değil,” diye sürdürdü Bayan Smith, “Bay Eden’ı da tanıyor, Lord Halifax’ı da.”</p>

    <p>“Sahi mi?”</p>

    <p>Doktorun beni baştan aşağı süzdüğünü hissedebiliyordum. Tam bir şeyler söylemek üzereydim ki Bay Andrews bana döndü:</p>

    <p>“Beyefendi zamanında dışişleriyle epey ilgilendiğini anlatıyordu bize biraz önce.”</p>

    <p>“Öyle mi gerçekten?”</p>

    <p>Doktor Carlisle gereğinden uzun bir süre baktı gibi geldi bana. Sonra neşeli gülümsemesi yeniden belirdi:</p>

    <p>“Tatil amacıyla mı buralardasınız?”</p>

    <p>“Esasen öyle,” dedim gülümseyerek.</p>

    <p>“Bu çevrede pek güzel yerler var. Ah, sahi, aklıma gelmişken, Bay Andrews, o testereyi hâlâ geri getiremedim, özür dilerim.”</p>

    <p>“Acelesi yok, Doktor.”</p>

    <p>Dikkatler başka yana çevrilince kısa bir süre için sessiz kalabildim. Sonra uzunca bir suskunluğu yakalayarak ayağa kalktım, “Lütfen bağışlayın beni,” dedim. “Çok hoş bir akşamdı, ama artık gerçekten odama çekilmem gerek.”</p>

    <p>“Yazık, hemen yatıyorsunuz, efendim,” dedi Bayan Smith. “Doktor da daha yeni gelmişti.”</p>

    <p>Bay Harry Smith karısının önünden Doktor Carlisle’a doğru eğilerek, “Sizin İmparatorluk konusundaki düşünceleriniz üzerine beyefendinin söyleyeceği birkaç şey vardır diye umuyordum, Doktor,” dedi. Sonra bana dönerek sözlerini sürdürdü: “Doktorumuz bütün küçük ülkelerin bağımsızlığının tanınmasından yana. Haksız olduğunu bilsem bile bunu kanıtlayacak kadar bilgili değilim. Ama sizin gibi birinin bu konuda söyleyeceklerini duymak isterdim, efendim.”</p>

    <p>Doktor Carlisle’ın gözleri yine üzerimdeydi sanki. “Yazık,” dedi, “ama bırakalım da beyefendi yatmaya gitsin artık. Yorucu bir gündü herhalde.”</p>

    <p>“Gerçekten öyleydi,” dedim yine hafifçe gülerek, sonra masanın çevresini dolanıp kapıya doğru ilerledim. Odadaki herkes, Doktor Carlisle bile ayağa kalktı, fena halde mahcup oldum.</p>

    <p>“Hepinize çok çok teşekkür ederim,” dedim gülümseyerek. “Bayan Taylor, yemek enfesti. Hepinize iyi geceler dilerim.”</p>

    <p>Yanıt olarak, hep bir ağızdan bir, “İyi geceler, efendim,” duyuldu. Neredeyse odadan çıkmıştım ki doktorun sesi kapıda durdurdu beni.</p>

    <p>“Bakın ne diyeceğim,” dedi, ardıma döndüğümde hâlâ ayakta durduğunu gördüm. “Yarın sabah erkenden Stanbury’deki bir hastamı görmeye gideceğim. Sizi arabanıza kadar bırakmaktan mutluluk duyarım. Yürümeniz gerekmez böylece. Yolda Ted Hardacre’dan bir bidon benzin de alabiliriz.”</p>

    <p>“Çok naziksiniz,” dedim. “Ama size zahmet vermek istemem.”</p>

    <p>“Ne zahmeti. Yedi buçuk uygun mu sizin için?”</p>

    <p>“Bana büyük bir iyilik etmiş olursunuz gerçekten.”</p>

    <p>“Tamam öyleyse, yedi buçukta görüşürüz. Konuğunuz o saate kadar kalkmış, kahvaltısını etmiş olsun, Bayan Taylor.” Sonra bana dönerek ekledi: “Böylece konuşma fırsatı buluruz. Harry benim küçük düştüğümü görme zevkinden yoksun kalacak ama...”</p>

    <p>En sonunda bu odaya sığınmama izin verilmeden önce bir kahkaha daha koptu, ardından yine iyi geceler dilekleri geldi...</p>

    <p class="paragraf">Bu geceki şanssız yanlış anlaşmalar yüzünden çektiğim sıkıntının boyutlarını vurgulamama hiç gerek yok herhalde. Şu anda yalnız şunu söyleyebilirim: Olayların böyle gelişmesini nasıl engelleyebilirdim, gerçekten bilemiyorum. Neler olup bittiğinin farkına vardığım sırada işler o kadar ileri gitmişti ki, herkesi fazlasıyla zor duruma sokmadan durumu açıklığa kavuşturmam olanaksızdı. Talihsiz bir durumdu, yine de kimseye bir zarar verilmiş değil bence. Nasılsa yarın sabah buradan ayrılacağım, bu insanlarla da bir daha hiç karşılaşmayacağım. Bu konu üzerinde fazlaca durmanın pek bir anlamı yok gibi.</p>

    <p>Bununla birlikte, bu talihsiz yanlış anlaşılma bir yana, bu akşamki olayların, üzerinde birkaç dakika düşünmeyi hak eden başka birkaç yönü de var belki; yoksa bu konu gelecek günler boyunca kafamı kurcalayıp duracak. Örneğin, Bay Harry Smith’in “vakar”ın doğası üzerine görüşleri. Sözlerinde, üzerinde uzun boylu düşünüp taşınmaya değecek pek bir şey yok elbette. Kuşkusuz Bay Harry Smith’in bu sözcüğü benim anladığımdan bambaşka bir anlamda kullandığı dikkate alınmalı. Öte yandan, kendi içlerinde ele alınsalar bile, sözleri kesinlikle ciddiye alınamayacak ölçüde idealist ve kuramsaldı. Görüşlerinde bir noktaya kadar gerçek payı var kuşkusuz: Bizimki gibi bir ülkede, insanların büyük olaylar üzerinde düşünmek, kendi fikirlerini biçimlendirmek gibi bir görevi vardır, bu doğru. Ancak yaşam böyleyken, sıradan insanların her konuda “sağlam fikirler”e sahip olmaları –ki Bay Harry Smith buradaki köylülerin bunu becerdiklerini iddia ediyordu– nasıl beklenebilir? Bu beklentiler gerçekdışı, şüphesiz; ayrıca bunun makbul bir şey olduğundan da emin değilim. Ne de olsa sıradan insanların nereye kadar öğrenip bilebilecekleri bellidir, bunun belirli bir sınırı vardır. Bir ülkenin en büyük tartışmalarına herkesin “sağlam fikirler”le katkıda bulunmasını beklemek akıllıca olmaz. Hem bir insanın “vakar”ını bu açıdan tanımlamaya kalkışmak da saçmalık olur.</p>

    <p>Bay Harry Smith’in görüşlerindeki doğruluk payının sınırlarını oldukça iyi örnekleyeceğine inandığım bir olay geliyor aklıma. Hem de kendi yaşantımdan bir anı bu; savaştan önce, 1935 dolaylarında başımdan geçen bir olay:</p>

    <p>Bir gece geç saatte –saat gece yarısını çoktan geçmişti– lord hazretleri, akşam yemeğinden beri üç beyefendiyi ağırladığı konuk odasına beni çağırmak için zili çalmıştı. O gece içkileri tazelemek için pek çok kez girip çıkmıştım odaya elbette, beylerin ciddi konular üzerinde derin bir tartışmaya dalmış olduklarını görmüştüm. Ama konuk odasına bu son girişimde herkes susup bana baktı. Lord hazretleri şöyle dedi:</p>

    <p>“Biraz gelir misin, Stevens? Bay Spencer bir şey konuşmak istiyor seninle.”</p>

    <p>Söz konusu beyefendi, koltuğuna yayılmış oturuyordu, istifini pek bozmadan bana şöyle bir baktı. Sonra şunu söyledi:</p>

    <p>“Bak dostum, sana bir şey soracağım. Tartıştığımız bir konuda yardıma ihtiyacımız var. Söyle bana, Amerika’nın borç durumu, mevcut ticaretin düşük düzeyde olmasında önemli bir etken midir sence? Yoksa bu, işi saptıran bir aldatmaca da, asıl sorun altın standartlardan vazgeçilmesi mi?”</p>

    <p>Kuşkusuz bu beni ilk anda biraz şaşırtmıştı, ama durumu bütün açıklığıyla kavradım hemen; soruların beni afallatması bekleniyordu. Gerçekten de bunu anlamam ve duruma uygun bir yanıt düşünmem için geçen bir iki saniyede soruyu kafamda evirip çeviriyor gibi göründüm herhalde, çünkü odadakilerin bu süre içinde muzip gülümsemelerle birbirlerine baktıklarını gördüm.</p>

    <p>“Çok özür dilerim, efendim,” dedim sonunda, “ama bu konuda size yardımcı olamayacağım.”</p>

    <p>İşin içinden yüzümün akıyla sıyrılmıştım, ama beyler gizliden gizliye gülmeyi sürdürdüler. Derken Bay Spencer şöyle dedi:</p>

    <p>“O zaman, belki başka bir konuda yardım edersin bize. Fransızlarla Bolşevikler arasında bir silah anlaşması yapılması durumunda Avrupa’daki döviz oranları iyiye mi yoksa kötüye mi gider sence?”</p>

    <p>“Çok özür dilerim, efendim, ama bu konuda size yardımcı olamayacağım.”</p>

    <p>“Ah, aman Tanrım!” dedi Bay Spencer. “Bu konuda da yardımcı olamıyorsun demek.”</p>

    <p>Lord hazretlerinin, “Pekâlâ Stevens. Hepsi bu kadar,” demesine kalmadan küçük kahkahalar duyuldu.</p>

    <p>“Lütfen Darlington, dostumuza yöneltecek bir sorum daha var,” dedi Bay Spencer. “Şu anda pek çoğumuzu tedirgin eden, dış siyasetimizin oluşturulması açısından ne kadar önemli olduğunu hepimizin bildiği bir konuda senin görüşünü almam gerek. Aziz dostum, lütfen bize yardım et. Mösyö Laval, Kuzey Afrika’daki durumla ilgili en son konuşmasında ciddi miydi? Yoksa bunun yalnızca, ülkesindeki milliyetçi kanadı bastırmak için kullandığı bir hile olduğu görüşünde misin?”</p>

    <p>“Özür dilerim, efendim, ama yardımcı olamayacağım.”</p>

    <p>“Görüyorsunuz ya beyler,” dedi Bay Spencer ötekilere dönerek, “dostumuz bu konularda yardımcı olamıyor bize.”</p>

    <p>Yine kahkahalarla karşılandı bu söz, bu kez kendilerini tutmaya çalışmıyorlardı pek.</p>

    <p>“Yine de,” diye sürdürdü, “bu ulusun geleceğiyle ilgili kararları şu dostumuzun ve onun gibi birkaç milyon daha insanın ellerine bırakma düşüncesinde diretiyoruz hâlâ. Bize ayak bağı olan bu parlamento sistemimiz varken sorunlarımıza çözüm bulamamamız şaşılacak şey mi? Savaş kampanyası örgütlemeyi Anneler Birliği’nin bir komitesine emanet etmek gibi bir şey bu.”</p>

    <p>Bu söz üzerine içten kahkahalar patladı; lord hazretleri de bu arada, “Sağ ol Stevens,” diyerek odadan ayrılmama izin verdi.</p>

    <p>Elbette biraz tatsız bir durumdu bu, yine de görevlerimi yerine getirirken karşılaşabileceğim en güç durumlardan biri değildi, hele hele en sıradışı olanı hiç değil. Şunu kuşkusuz kabul edersiniz, işinin ehli her meslek adamı bu tür olayları soğukkanlılıkla karşılamalıdır. Bu yüzden ertesi sabah bilardo odasında küçük merdivene çıkmış portrelerin tozunu almakla uğraşırken Lord Darlington içeri girdiğinde bu olayı çoktan unutmuştum.</p>

    <p>“Biliyorum, Stevens, rezaletti. Dün gece sana çektirdiklerimiz...”</p>

    <p>Elimdeki işe ara verdim, “Hiç de değil, efendim,” dedim. “Hizmet verebilmekten mutluluk duyarım yalnızca.”</p>

    <p>“Çok kötüydü. Galiba hepimiz fazlasıyla iyi bir yemek yemiştik. Özürlerimi kabul et lütfen.”</p>

    <p>“Sağ olun, efendim. Ama inanın çok rahatsız olmadım.”</p>

    <p>Lord hazretleri, neredeyse bitkin adımlarla deri kaplı koltuğa doğru yürüdü, oturdu, içini çekti. Merdivenin tepesinden, ince uzun gövdesinin, kış güneşinin odayı yol yol aydınlatan ışınlarına yakalanışını daha iyi görebiliyordum. Kendisinin, yaşamın baskıları yüzünden kısa sayılabilecek birkaç yıl içinde ne kadar çöktüğünü fark ettiğim o anlardan biriydi. Hep narin olan gövdesi şimdi endişe verecek derecede zayıflamış, biraz da deforme olmuştu; saçları zamanından önce aklaşmıştı, yüzüyse gergin, bitkindi. Bahçeye açılan cam kapılardan uzaktaki tepelere doğru baktı bir süre, sonra sözlerine devam etti:</p>

    <p>“Gerçekten kötüydü. Ama anlamışındır ya, Stevens, Bay Spencer, Sir Leonard’a bir şey kanıtlamaya çalışıyordu. Aslında, yüreğine biraz olsun su serper belki, çok önemli bir noktayı örnekleyerek gerçekten yardımcı oldun. Sir Leonard şu eski moda saçmalıklardan söz edip duruyordu. Halkın iradesinin en bilge hakem olduğu, falan filan. İnanabiliyor musun, Stevens?”</p>

    <p>“Haklısınız, efendim.”</p>

    <p>“Bu ülkede bir şeyin modasının geçtiğini fark etmekte gerçekten çok geç kalıyoruz. Öteki büyük uluslar şunu pek iyi biliyor ki, her çağın önümüze sunduğu sınavlara göğüs germek eski, kimi zaman da içtenlikle benimsenmiş yöntemleri bir kenara bırakmak anlamına gelir. İngiltere’deyse durum böyle değil. Sir Leonard’ın dün gece söylediklerine benzer pek çok şey söyleniyor hâlâ. Bay Spencer görüşünü kanıtlama gereksinimini bu yüzden duydu. İnan bana, Stevens, Sir Leonard gibiler uykularından uyandırılıp da biraz düşünmeye yönlendirilirlerse, dün gece çektiklerin boşa gitmemiş demektir.”</p>

    <p>“Haklısınız, efendim.”</p>

    <p>Lord Darlington içini çekti yine. “Hep en geriden geliyoruz, Stevens. Yapışıp kaldığımız modası geçmiş sistemleri bırakmakta hep geç kalıyoruz. Ama er ya da geç gerçeklerle yüz yüze gelmemiz gerekecek. Demokrasi çoktan tarihe karışmış bir çağa ait. Dünya, genel oy hakkıyla yönetilemeyecek kadar karmaşık bir yer haline geldi. Tartışa tartışa işleri çıkmaza sokan, sürüsüne bereket meclis üyesi için de... Bundan birkaç yıl önce, bu yöntem gayet iyi işliyordu belki, ama ya bugün? Bay Spencer ne demişti dün gece? Oldukça güzel bir biçimde dile getirmişti.”</p>

    <p>“Galiba, efendim, şu anki parlamento sistemini, savaş kampanyası örgütlemeye kalkışan bir Anneler Birliği komitesine benzetmişti.”</p>

    <p>“Aynen öyle, Stevens. Açıkçası, ülkece zamanın gerisinde kaldık. Bütün ileri görüşlü insanlar elbirliğiyle Sir Leonard gibilerin aklına sokmalı bunu.”</p>

    <p>“Haklısınız, efendim.”</p>

    <p>“Al işte, Stevens, sürekli bir bunalımın ortasındayız. Bay Whittaker’la kuzeye gittiğimde gözlerimle gördüm. İnsanlar yokluk içinde. Sıradan, saygıdeğer, çalışkan insanlar korkunç sıkıntılar çekiyorlar. Almanya ile İtalya harekete geçip işlerini yoluna koydu. Sefil Bolşevikler de kendi çaplarında başardılar bunu herhalde. Başkan Roosevelt bile, ona bak bir, halkının yararına birkaç gözü pek adım atmaktan korkmuyor hiç. Ama bir de bize bak, Stevens. Yıllar yılları kovalıyor, hiçbir şey düzelmiyor. Tek yaptığımız konuşmak, tartışmak, işi sürüncemede bırakmak. Eli yüzü düzgün ne kadar tasarı varsa, kabul edilmesi için geçmesi gereken bir sürü kurula takılıp daha yolun yarısında işe yaramaz hale geliyor. Neyin ne olduğunu bilecek bir avuç insan da çevrelerindeki bilgisiz kişilerce bir şey yapamaz hale getiriliyorlar. Bu işten bir şey anlayabiliyor musun, Stevens?”</p>

    <p>“Ülkenin durumu pek üzücü görünüyor, efendim.”</p>

    <p>“Diyorum ya! Almanya ile İtalya’ya bak, Stevens. Eyleme geçme izni verildiği zaman güçlü bir önderliğin neler yapabileceğini gör. Şu genel oy hakkı saçmalığı yok oralarda. Evin yanıyorsa ev halkını oturma odasına toplayıp tam bir saat kaçış yollarını tartışmazsın, öyle değil mi? Belki bir zamanlar her şey böyle iyi gidiyordu, ama dünya karmakarışık bir yer artık. Sokaktaki adamın siyaset, ekonomi, uluslararası ticaret falan gibi konularda yeterli bilgiye sahip olması beklenemez. Ne diye olsun ki zaten? Aslında sen dün gece çok güzel bir yanıt vermiştin, Stevens. Ne demiştin? Bu konunun senin uzmanlık alanına girmediği anlamına gelen bir şeyler miydi? Eh, ne diye girsin ki?”</p>

    <p>Bu konuşmayı anımsarken fark ediyorum ki, Lord Darlington’ın düşüncelerinin çoğu bugün insanlara oldukça tuhaf, hatta zaman zaman itici bile gelebilir. Ancak o sabah bilardo odasında bana söylediği bu sözlerde önemli bir gerçek payı olduğu da yadsınamaz kuşkusuz. Bir başuşağın, o gece Bay Spencer’ın bana yönelttiği türden soruları tam bir yetkeyle yanıtlayabilecek konumda olmasını beklemek kesinlikle saçmalık olur. Bay Harry Smith gibilerinin, “vakur” olmanın bunu başarabilmeye bağlı olduğu yolundaki savlarının da ne denli saçma olduğu böylece ortaya çıkıyor. Şu konuda anlaşalım: Bir başuşağın görevi iyi hizmet vermektir, ülkenin önemli meselelerine bulaşmak değil. Bu gibi önemli konular sizin ve benim gibilerin anlayabileceği şeyler değildir. Tarihe damgasını vurmak isteyenler, bunu yapmanın en güvenli yolunun dikkatlerini kendi alanlarına giren konular üzerinde yoğunlaştırmak olduğunu görmelidirler; yani kendimizi, uygarlığın yazgısını ellerinde tutan büyük beyefendilere olası en iyi hizmeti vermeye adamamız gerek. Bu açık bir gerçek olarak görünebilir, ama kısa bir süre için de olsa, bu konuda çok farklı düşünmüş olan başuşaklara sayısız örnek verebilirim. Aslında bu gece Bay Harry Smith’in söyledikleri, bizim kuşağın önemli bir bölümüne yirmili ve otuzlu yıllarda rahat vermeyen türden, şu yanlış düşüncelere dayanan idealizmi anımsattı bana. Büyük amaçlar güden her başuşağın işverenine sürekli değer biçmeyi –onun dürtülerini dikkatle incelemeyi, bakış açılarının olası anlamlarını çözümlemeyi– görev kabul etmesi gerektiğini ileri süren akımdan söz ediyorum. Bu görüşe göre, doğru bir amaca hizmet ettiğinden emin olmanın tek yolu buydu. Böyle bir savın içerdiği idealizme bir dereceye kadar katılabilir insan, ama bunun, bu gece Bay Smith’in düşüncelerinde olduğu gibi yanlış temellere oturtulmuş bir düşünüşün sonucu olduğu kesin. Böyle bir yaklaşımı uygulamaya geçirmeye kalkışan başuşaklara şöyle bir bakmak yeterlidir; bu kişilerin meslek yaşamlarının –ki kimileri büyük umutlar vadediyordu– doğal bir sonuç olarak hiçbir yere varmadığı görülür. Ben şahsen böyle iki kişi tanıyorum. Her ikisi de oldukça yetenekliydi, ama hep hoşnutsuz kaldıklarından hiçbir yerde dikiş tutturamayarak işverenlerini değiştirip durdular, sonunda da büsbütün gözden yittiler. Bu, hiç şaşırtıcı değil. Uygulamada, bir işverene karşı hem böyle eleştirel bir tutum benimsemek hem de ona iyi hizmet vermek olası değildir. Kişinin dikkati böyle konularla dağılıyorsa yüksek düzeyde hizmetin gereklerini asla yerine getiremez; daha da önemlisi, işvereninin işleriyle ilgili kendi “sağlam fikirler”ini oluşturmakla uğraşıp duran bir başuşak, her iyi meslek adamında esas olan bir nitelikten yoksun kalmaya mahkûmdur: Bağlılık. Lütfen bu konuda yanlış anlamayın beni; sıradan işverenlerin, yüksek düzeyli meslek adamlarını ellerinden kaçırdıklarında, bu kişilerde olmadığını iddia ettikleri körü körüne bir “bağlılık” değil söz ettiğim. Aslında bağlılığı, kişiyi bir süreliğine işe almış bulunan herhangi bir hanımefendiye ya da beyefendiye savurganca bağışlamayı en son savunacaklar arasındayım. Ancak bir başuşağın, yaşamda herhangi bir şeye ya da bir kimseye herhangi bir biçimde yararı dokunacaksa, arayışını durdurması gereken bir zaman elbette gelmelidir; kendi kendine, “Bu işveren soylu ve takdire şayan bulduğum her şeyi kendinde topluyor. Bundan böyle kendimi ona hizmete adayacağım,” demesi gereken bir zaman. Bu, <em>akıllıca</em> bağışlanan bir bağlılıktır. Bunda “vakur” olmayan ne var ki? Kişi yalnızca kaçınılmaz bir gerçeği kabul eder böylece: Gerek sizin gerek benim gibilerin bugünün dünyasının önemli konularını kavrayacak bir konuma asla ulaşamayacağımızı, her zaman için en iyi yolun, akıllı ve onurlu olduğuna inandığımız bir işverene güvenmemiz, gücümüzü elimizden geleni yaparak ona hizmet etmeye adamamız olduğunu. Bay Marshall gibilerine bakın ya da Bay Lane gibilerine; mesleğimizde kesinlikle en büyüklerden ikisidir. Bay Marshall’ın Lord Chamberley ile lordun Dışişleri’ne gönderdiği son rapor üzerinde tartıştığını düşünebiliyor musunuz? Sir Leonard Gray’i Avam Kamarası’ndaki her konuşmasından önce sorgulama alışkanlığında olmadığını öğrendiğimiz için Bay Lane’e duyduğumuz hayranlık azalıyor mu hiç? Elbette ki hayır. Böylesi bir tutumda “vakur” olmayan, kusurlu olan ne var? İnsan nasıl olur da herhangi bir biçimde suçlanabilir, diyelim ki zamanla Lord Darlington’ın çabalarının yanlış temellere dayandığı, hatta akılsızca olduğu ortaya çıkmışsa? Ona hizmet ettiğim yıllar boyunca, elindeki verileri tartıp izlediği yolda ilerlemenin en doğrusu olacağına karar veren ancak ve ancak lord hazretlerinin kendisiydi; bense kendimi, oldukça doğru bir kararla, kendi meslek alanım içindeki konularla sınırladım. Bana kalırsa, görevlerimi, yeteneklerimin elverdiğince yerine getirdim, aslında pek çok kişinin “birinci sınıf” sayabileceği bir düzeyde. Lord hazretlerinin yaşamı ve çalışmaları bugün, en iyi deyimle, bedbaht bir ziyan gibi görünüyorsa bu hiç de benim suçum değil; kendi payıma pişmanlık ya da utanç duymam gerektiği düşüncesi de oldukça mantık dışı.</p>
  </div>
</body>
</html>
