<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Günden Kalanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="Dördüncü Gün - Öğleden Sonra">Dördüncü Gün - Öğleden Sonra<br/>
    Little Compton, Cornwall</h1>

    <p>Sonunda Little Compton’a vardım. Şu anda Gül Bahçesi Oteli’nin yemek salonunda oturuyorum; öğle yemeğimi az önce bitirdim. Dışarıda durmaksızın yağmur yağıyor.</p>

    <p>Gül Bahçesi Oteli pek gösterişli bir yer değil, ama kesinlikle ev gibi rahat ve sıcak bir ortama sahip; burada konaklamakla fazladan para harcadığına pek aldırmıyor insan. Duvarları sarmaşık kaplı, eski ve oldukça sevimli bir konak burası; otuz kadar konuk ağırlayabilecek büyüklükte, hem de köy meydanının güzel bir köşesine yerleşmiş. Oturmakta olduğum bu “yemek salonu” ise, ana binaya günümüz yapı anlayışına uygun bir biçimde yapılmış bir ek; basık tavanlı, uzunca oda, her iki duvarı kaplayan geniş pencereleriyle dikkat çekiyor. Bir yanda köy meydanı görünüyor, öte yanda da anlaşılan bu otele adını veren arka bahçe. Rüzgârdan korunaklı görünen bu bahçede bir sürü masa var, hava güzel olduğunda yemek yemek ya da hafif bir şeyler içmek için çok hoş bir yer olabileceğini düşünüyorum. Aslında az önce birkaç kişi orada oturuyordu, fakat gökyüzünde fırtına habercisi bulutların belirmesiyle birlikte yemeklerini yarıda bırakıp kalktılar. Bir saat kadar önce bu salona alındığım sırada garsonlar telaşla bahçe masalarındaki örtüleri topluyorlardı; az önce orada oturanlarsa, peçetesi yakasına takılı kalmış bir beyefendi de dahil, bir köşede durmuş, şaşkın şaşkın onları izliyordu. Derken yağmur öyle bir bastırdı ki, bir an hemen herkes başını yemekten kaldırıp camdan dışarı baktı gibi geldi bana.</p>

    <p>Benim masam odanın köy meydanına bakan yanında; bu yüzden şu son bir saati, kaldırımlara ve Ford’la birlikte dışarı park edilmiş bir iki arabanın üzerine düşen yağmuru izlemekle geçirdim. Yağmur şimdi biraz yatıştı sanki, yine de çıkıp dolaşma cesaretimi kıracak kadar şiddetli hâlâ. Bayan Kenton’la buluşmak üzere yola koyulabilirim elbette; ama mektubumda saat üçte uğrayacağımı bildirmiştim, daha erken giderek onu şaşırtmayı doğru bulmuyorum. Yağmur kesilmezse, gitme zamanı gelinceye kadar burada oturup çay içeceğim o halde. Yemek servisini yapan genç hanımdan öğrendiğime göre Bayan Kenton’ın bildirdiği adres yürüyerek on beş dakika uzaktaymış, bu da demektir ki en az kırk dakikam daha var.</p>

    <p>Bu arada, şunu belirteyim, düş kırıklığına hazırlıksız yakalanacak kadar aptal değilim. Bayan Kenton’dan benimle buluşmaktan mutluluk duyacağını bildiren bir yanıt almadığımın gayet iyi farkındayım. Ama kendisini tanıdığım kadarıyla, herhangi bir mektup göndermeyişi önerimi kabul ettiği anlamına alınabilir; bu buluşma onu bir nedenle rahatsız edecek olsaydı, bunu bana bildirmekten çekinmezdi. Ayrıca bu otelde yer ayırttığımı, son dakikada iletilecek bir notun buraya, adıma bırakılabileceğini de belirtmiştim mektubumda; beni bekleyen böyle bir notun bulunmaması da her şeyin yolunda gittiğini düşünmek için başka bir neden sayılır.</p>

    <p>Bu sağanak yağmur beklenmedik bir şey; bu sabah, Darlington Malikânesi’nden ayrıldığımdan beri her sabah bana gülümseyen o pırıl pırıl güneşle yola çıkmıştım. Gün genel olarak iyi başlamıştı aslında. Bayan Taylor benim için taze çiftlik yumurtaları ve kızarmış ekmekle kahvaltı hazırlamıştı; Doktor Carlisle da söz verdiği üzere saat yedi buçukta beni almaya gelince can sıkıcı başka sohbetlere dalmak zorunda kalmadan Taylor’lardan ayrıldım. Yardımlarına herhangi bir biçimde karşılık verme önerimi yine duymazdan geldiler.</p>

    <p>Rover’ının yolcu koltuğunun kapısını açarken, “Sizin için bir bidon benzin buldum,” dedi Doktor Carlisle. İnceliğinden ötürü kendisine teşekkür ettim, ama borcumun ne kadar olduğunu sorduğumda onun da hiçbir karşılık kabul etmeyeceğini anladım.</p>

    <p>“Saçmalamayın, dostum. Garajımın arkalarında bir yerlerde bulduğum az bir şey yalnızca. Yine de Crosby Geçidi’ne varmanıza yetecektir; orada deponuzu güzelce doldurabilirsiniz.”</p>

    <p>Moscombe’un merkezi, dün akşam tepeden kulesini görebildiğim kilise ile çevresindeki bir sürü küçük dükkândan oluşuyordu. Ancak daha köyü inceleme fırsatı bulamadan, Doktor Carlisle bir çiftliğin araba yoluna çevirdi direksiyonu.</p>

    <p>“Kestirmedir,” dedi. Ahırların ve yanlarında duran çiftlik araçlarının önünden geçip gidiyorduk. Ortalıkta kimsecikler yoktu; az sonra yolun ortasında kapalı bir çite gelip dayanınca doktor, “Kusura bakmayın, dostum,” dedi, “zahmet olmazsa siz açar mısınız?”</p>

    <p>Arabadan inip kapıya doğru yürüdüm; kapıyı açar açmaz yakınlardaki bir ambarda bir sürü köpek havlamaya başladı. Rover’ın ön koltuğuna, Doktor Carlisle’ın yanına dönünce rahat bir soluk aldım bu yüzden.</p>

    <p>Her iki yanında yüksek ağaçlar bulunan dar bir yoldan tırmanıyorduk; bu sırada biraz söyleştik doktorla, Taylor’larda iyi uyuyup uyuyamadığımı falan sordu. Derken damdan düşer gibi şöyle dedi:</p>

    <p>“Umarım kabalık ettiğimi düşünmezsiniz, ama siz, uşak filan mısınız acaba?”</p>

    <p>Doğrusu bu soru karşısında içimi kaplayan duygu yalnızca büyük bir ferahlama oldu.</p>

    <p>“Öyleyim, efendim. Oxford yakınlarındaki Darlington Malikânesi’nin başuşağıyım.”</p>

    <p>“Ben de öyle düşünmüştüm. Winston Churchill’le karşılaşmanız, falan... Düşündüm ki, eh, ya bu adam sıkı palavracının teki ya da... derken birden uyandım; gayet basit bir açıklaması vardı her şeyin.”</p>

    <p>Arabayı dik ve dönemeçli yolda kullanmaya devam ederken gülümseyerek bana baktı Doktor Carlisle.</p>

    <p>“Kimseyi kandırmak niyetinde değildim, efendim,” dedim, “ancak...”</p>

    <p>“Ah, açıklamana gerek yok, dostum! Nasıl olduğunu tahmin edebiliyorum. Epey etkileyici birisin. Buradakilerin seni en azından bir lord ya da dük sanmaları kaçınılmaz.” İçten bir kahkaha attı. “Ara sıra lord yerine konmak hiç de fena olmasa gerek.”</p>

    <p>Birkaç dakika sessiz sedasız yol aldık. Sonra Doktor Carlisle: “Eh, umarım kısa süre için de olsa bizde konuk olmak hoşuna gitmiştir.”</p>

    <p>“Gitti gerçekten, sağ olun, efendim.”</p>

    <p>“Moscombe sakinlerini nasıl buldun? Hiç de fena insanlar değiller, öyle değil mi?”</p>

    <p>“Çok hoşlar, efendim. Özellikle Bay ve Bayan Taylor son derece nazik davrandılar bana.”</p>

    <p>“Bana böyle ‘efendim’ deyip durmazsan sevineceğim, Bay Stevens. Evet, buradakiler hiç de fena insanlar değillerdir. Bana kalsa, yaşamımın kalanını seve seve burada geçirirdim.”</p>

    <p>Doktor Carlisle’ın bunu söyleyiş biçiminde tuhaf bir şeyler sezdiğimi sandım. Sorguya yeniden girişme biçiminde de garip, sanki bilinçli bir sakınganlık vardı:</p>

    <p>“Demek onları hoş buldunuz, ha?”</p>

    <p>“Evet, Doktor Bey. Son derece cana yakınlar.”</p>

    <p>“Dün gece ne anlatıyorlardı? Umarım aptalca köy dedikodularıyla canını sıkmamışlardır.”</p>

    <p>“Sıkmadılar, Doktor Bey. Doğrusu, sohbet epey içten bir havada ilerledi, dile getirilen görüşler de oldukça ilginçti.”</p>

    <p>“Ah, Harry Smith yani,” dedi doktor gülerek. “Onu ciddiye alma. Bir süreliğine eğlenceli gelebilir, ama aslında şaşkının tekidir. Kimi zaman komünist falan olduğunu düşünürsün, derken birden sapına kadar muhafazakâr görünmesine neden olacak bir şeyler atar ortaya. Gerçekten de kararsızın tekidir.”</p>

    <p>“Öyle mi? Çok garip.”</p>

    <p>“Dün gece ne üzerine vaaz verdi? İmparatorluk mu? Halk sağlığı mı?”</p>

    <p>“Bay Smith sözlerini daha genel başlıklarla sınırladı diyebilirim.”</p>

    <p>“Ya! Örneğin?”</p>

    <p>Boğazımı temizledim. “Bay Smith, vakarın ne olduğu konusundaki düşüncelerini dile getirdi.”</p>

    <p>“Vay vay! Bu Harry Smith için oldukça felsefi bir konu gibi. Nasıl oldu da girişti bu konuya?”</p>

    <p>“Kendisi köydeki kampanya çalışmalarının önemini vurgulamaya çalışıyordu galiba.”</p>

    <p>“Ah, öyle mi?”</p>

    <p>“Moscombe sakinlerinin her türlü önemli konuda sağlam fikirlere sahip olduklarına ikna etmek istiyordu beni.”</p>

    <p>“Ah, tam Harry Smith’e göre bir şey bu. Herhalde anlamışsındır, hepsi saçmalık. Harry ülke sorunları üzerine düşünmeleri için insanları dürtükleyip durur. Ama işin doğrusu, kendi hallerine bırakıldıklarında daha mutlular.”</p>

    <p>Bir iki dakika daha sessiz kaldık. Sonunda söze ben girdim:</p>

    <p>“Sorduğum için bağışlayın efendim, ama Bay Smith’in köyde biraz soytarı yerine konduğunu çıkarabilir miyim bundan?”</p>

    <p>“Hımm!.. Bu da biraz fazla kaçar bence. Bu köydeki insanların az çok bir siyasal bilinçleri var. Şu ya da bu konuda sağlam fikirlere sahip olmaları <em>gerektiğini</em> düşünürler, Harry de onları bu konuda yüreklendirir. Başka yerlerdeki insanlardan hiçbir farkları yoktur oysa. Tek dilekleri sakin bir yaşam sürmektir. Harry ise şunu bunu değiştirmeyi düşünür hep, ama aslında köyde hiç kimse kargaşa istemez, kendilerine yararı dokunacak olsa bile. Kendi haline bırakılmak ve küçük yaşamlarını hırgürsüz sürdürmek ister buranın insanı. Yok yere huzursuz edilmek istemez.”</p>

    <p>Doktorun sesine karışan tiksinti şaşırtmıştı beni. Ama o, küçük bir kahkahayla çabucak toparladı kendini:</p>

    <p>“Dışarı bakarsan köyü güzel bir açıdan göreceksin.”</p>

    <p>Gerçekten de köy biraz ötede, aşağımızdaydı şimdi. Sabah güneşi değişik bir şeyler katıyordu bu manzaraya; yine de akşam alacasında ilk karşılaştığım görünümle hemen hemen aynıydı, artık Ford’u bıraktığım yere yaklaştığımızı düşündüm.</p>

    <p>“Bay Smith,” dedim, “bir insanın vakur olup olmadığının bu gibi şeylere dayandığı görüşünde galiba. Sağlam fikirlere sahip olmak filan.”</p>

    <p>“Ah, evet, vakar. Az daha unutuyordum. Demek Harry felsefi tanımlamalara girişti. Dediğim gibi. Bir sürü zırvalıktır mutlaka.”</p>

    <p>“Kabul edilmesi zorunlu sonuçlara vardığı söylenemez.”</p>

    <p>Doktor Carlisle başını salladı, ama düşüncelere dalmış görünüyordu. “Biliyor musun, Bay Stevens,” dedi sonunda, “buraya ilk geldiğimde iflah olmaz bir sosyalisttim. Herkese en iyi hizmeti sunmak gibi şeylere inanırdım. Kırk dokuzda geldim buraya. Sosyalizm insanların vakur yaşamalarına izin verecekti. Kalkıp buraya geldiğimde buna inanıyordum işte... Bağışla, bütün bu saçmalıkları duymak istemezsin herhalde.” Sonra neşeli bir yüzle bana döndü. “Ya sen, dostum?”</p>

    <p>“Anlayamadım, efendim?”</p>

    <p>“<em>Sence</em> neyin nesi şu vakar?”</p>

    <p>Damdan düşercesine gelen bu soru beni biraz gafil avladı doğrusu. “Birkaç sözcükle açıklamak güç sayılır,” dedim. “Ama giysilerini herkesin önünde çıkarmamak olarak özetlenebilir.”</p>

    <p>“Anlayamadım, özetlenen ne?”</p>

    <p>“Vakar, efendim.”</p>

    <p>“Hımm!” Doktor başını salladı, ama kafası biraz karışmış gibiydi. Derken, “Eh,” dedi, “bu yol artık tanıdık gelmeli sana. Belki gündüz vakti biraz farklı görünüyordur. Ah, oradaki mi? Vay canına, ne güzel bir araba!”</p>

    <p>Doktor Carlisle, Ford’un tam arkasında durdurdu arabayı, indi ve yine, “Vay, ne güzel bir araba!” dedi. Az sonra, bir bidon benzinle bir huni çıkardı ve depoyu doldurmakta bana yardım etme inceliğini gösterdi. Benzinin bitmesinden daha ciddi bir sorun olabileceği yolundaki bütün korkularım kontağı çevirmem ve motorun sağlıklı bir homurtuyla canlandığını duymamla birlikte uçup gitti. Doktor Carlisle’a teşekkür edip arabama bindim, ama yollarımız ayrılmadan önce o dönemeçli yokuş boyunca Rover’ının ardından bir kilometre kadar daha gitmek zorunda kaldım.</p>

    <p>Compton il sınırını geçtiğimde saat neredeyse dokuz olmuştu. Yağmur başlamadan en az üç saat önceydi bu; bulutlar pırıl pırıl, apaktı henüz. Aslında bu sabah karşıma çıkan manzaralar şimdiye kadar gördüklerimin en büyüleyicileri arasındaydı. Ama hak ettikleri ilgiyi pek gösteremedim, yazık oldu; doğrusu –son anda bir engel ortaya çıkmazsa– gün sona ermeden Bayan Kenton’la yeniden görüşecek olma düşüncesi biraz dalgınlaşmama neden oldu. Ne bir insana ne de bir araca rastlanan geniş düzlükler boyunca hızla ilerlerken ya da kimileri yalnızca birkaç taş kulübecikten oluşan küçük, sevimli köylerin arasından dikkatle geçerken kendimi geçmişten kimi anları zihnimde evirip çevirir buldum yine. Şimdi burada Little Compton’da, bu güzel otelin yemek salonunda, biraz boş zaman bulmuş, yağmurun köy meydanının kaldırımlarına düşüşünü izlerken de belleğimin aynı yollarda gezinip durmasını engellemek gelmiyor elimden.</p>

    <p>Özellikle bir anı, bütün bir sabah kurcalayıp durdu zihnimi; daha doğrusu bir anı parçası, her nedense yıllarca içimde capcanlı kalmış bir an. Arka koridorda, Bayan Kenton’ın çalışma odasının kapalı kapısının önünde tek başıma duruyorum; yüzüm tam kapıya dönük değil, hemen hemen yan dönmüşüm, kapıya vurup vurmamakta kararsız, olduğum yere çakılmışım. Anımsadığım kadarıyla şöyle bir inanç var içimde: O anda, tam o kapının ardında, benden birkaç adım ötede, Bayan Kenton ağlıyor. Dediğim gibi, bu an belleğimin derinliklerine gömülü kalmış, orada öylece dururken içimde kabardığını hissettiğim o tuhaf duygu gibi. Ne var ki şimdi arka koridorda öylece dikilmeme yol açan şeyin ne olduğu konusunda o kadar da emin değilim. Bu tür anıları bir araya getirmeye çabalarken, bu anın, Bayan Kenton’ın teyzesinin ölüm haberini alışından hemen sonraki dakikalarda yaşandığını ileri sürmüş olabilirim; onu yasıyla baş başa bırakıp koridora çıktıktan sonra kendisine başsağlığı dilemediğimi fark ettiğimde yani. Ama şimdi yeniden düşünüyorum da, bu konuda biraz kafam karışmış olabilir; aslında bu an, Bayan Kenton’ın teyzesinin ölümünden en az birkaç ay sonraki bir akşam olup bitenlerin ardından yaşanmıştı galiba. Genç Bay Cardinal’ın Darlington Malikânesi’ne oldukça beklenmedik bir zamanda çıkıp geldiği akşamdı bu.</p>

    <p class="paragraf">Bay Cardinal’ın babası Sir David Cardinal, lord hazretlerinin en yakın dostu ve meslektaşıydı. Anımsadığım o akşamdan üç dört yıl kadar önce, ata binerken geçirdiği talihsiz bir kazada vefat etmişti. Genç Bay Cardinal ise uluslararası konular üzerine zekice yorumlar yapmakta usta bir köşe yazarı olarak tanınmaya başlamıştı. Yazdığı makaleler Lord Darlington’ın pek hoşuna gitmiyordu besbelli; pek çok kez gazeteden başını kaldırıp, “Genç Reggie saçmalamış yine. Neyse ki babası hayatta değil de bunları okuyamıyor,” gibilerinden sözler söylediğini anımsıyorum. Ama Bay Cardinal’ın makaleleri, kendisinin eve sık sık konuk olmasını engellemiyordu; lord hazretleri, genç adamın vaftiz babası olduğunu asla unutmamış, ona hep aileden biri gibi davranmıştı. Öte yandan önceden haber vermeden çıkıp gelmek de Bay Cardinal’ın huyu değildi hiç; o akşam kapıyı açtığımda onu evrak çantasını göğsüne bastırmış, oracıkta durur bulunca biraz şaşırmıştım bu yüzden.</p>

    <p>“Merhaba Stevens, nasılsın?” dedi Bay Cardinal. “Biraz başım darda da, Lord Darlington beni bir geceliğine konuk edebilir mi acaba?”</p>

    <p>“Sizi yeniden görmek büyük mutluluk, efendim. Lord Darlington’a geldiğinizi haber vereyim.”</p>

    <p>“Bay Roland’ın evinde kalacaktım, ama belli ki bir yanlış anlama olmuş, evde yoklar. Umarım uğramak için çok uygunsuz bir zaman seçmemişimdir. Bu gece özel bir şey yok, öyle değil mi?”</p>

    <p>“Bildiğim kadarıyla lord hazretleri, akşam yemeğinden sonra uğrayacak bazı beyefendileri bekliyor, efendim.”</p>

    <p>“Ne aksilik! Kötü bir gece seçmişim galiba. Ortalarda görünmesem iyi olacak. Nasılsa üzerinde çalışmam gereken bir iki parça iş var.” Evrak çantasını işaret ediyordu.</p>

    <p>“Lord hazretlerine burada olduğunuzu söyleyeyim, efendim. Akşam yemeğinde kendisine eşlik etmek için tam zamanında geldiniz.”</p>

    <p>“Pek güzel, ben de öyle umuyordum. Ama Bayan Mortimer bu beklenmedik ziyaretimden pek hoşnut kalmayacaktır.”</p>

    <p>Bay Cardinal’ı konuk odasına aldım, sonra çalışma odasına gittim; lord hazretleri pür dikkat birtakım kâğıtları inceliyordu. Bay Cardinal’ın geldiğini haber verdiğimde yüzünden şaşkınlıkla karışık bir kızgınlık gelip geçti. Sonra arkasına yaslandı, kafasını kurcalayan bir şeyi çözmeye çalışıyormuş gibi görünüyordu.</p>

    <p>“Bay Cardinal’a az sonra aşağıya ineceğimi söyle,” dedi sonunda. “Bir süre kendi başına oyalansın.”</p>

    <p>Alt kattaki konuk odasına döndüğümde, Bay Cardinal’ın, şimdiye kadar çoktan ezberlemiş olması gereken eşyaları inceleyerek tedirginlikle dolaştığını gördüm. Lord hazretlerinin söylediklerini kendisine ilettim, bir şey içmek isteyip istemediğini sordum.</p>

    <p>“Ah, şimdilik yalnızca çay rica edeceğim, Stevens. Lord hazretleri bu akşam kimi bekliyor?”</p>

    <p>“Bağışlayın efendim, bu konuda ne yazık ki size yardımcı olamayacağım.”</p>

    <p>“Hiçbir bilgin yok mu?”</p>

    <p>“Yok, özür dilerim efendim.”</p>

    <p>“Hımm, tuhaf. Her neyse, en iyisi hiç sesimi çıkarmamak.”</p>

    <p>Galiba bundan kısa bir süre sonraydı, Bayan Kenton’ın odasına indim. Masasında oturuyordu, ama önünde bir şey yoktu, elleri de boştu; aslında duruşundan, ben kapıyı çalmadan önce bir süredir orada öylece oturduğunu sezdim.</p>

    <p>“Bay Cardinal geldi, Bayan Kenton,” dedim. “Bu gece için her zamanki odasını hazırlamak gerekecek.”</p>

    <p>“Pekâlâ, Bay Stevens. Çıkmadan önce ilgilenirim.”</p>

    <p>“Bu akşam çıkıyorsunuz demek, Bayan Kenton?”</p>

    <p>“Evet, Bay Stevens.”</p>

    <p>Biraz şaşırdığımı düşünmüş olmalı ki sözlerini sürdürdü: “Anımsayacaksınız, Bay Stevens, on beş gün önce görüşmüştük bu konuyu.”</p>

    <p>Haklısınız, Bayan Kenton. Özür dilerim, bir an aklımdan çıkmış.”</p>

    <p>“Bir aksilik mi var, Bay Stevens?”</p>

    <p>“Hayır, Bayan Kenton. Bu akşam konuklarımız var, ama burada kalmanızı gerektirecek bir şey yok bence.”</p>

    <p>“Bu geceki iznim için on beş gün öncesinden anlaşmıştık, Bay Stevens.”</p>

    <p>“Elbette, Bayan Kenton, özür dilerim.”</p>

    <p>Çıkmak üzere döndüm, ama Bayan Kenton’ın sesi kapıda durdurdu beni.</p>

    <p>“Bay Stevens, size bir şey söylemek istiyordum.”</p>

    <p>“Dinliyorum, Bayan Kenton.”</p>

    <p>“Arkadaşımla ilgili. Bu gece buluşacağım kişiyle.”</p>

    <p>“Evet, Bayan Kenton.”</p>

    <p>“Bana evlenme teklif etti. Bilmek hakkınız diye düşündüm.”</p>

    <p>“Öyle mi, Bayan Kenton, bu çok ilginç.”</p>

    <p>“Henüz kararımı vermedim.”</p>

    <p>“Öyle mi?”</p>

    <p>Bir an ellerine baktı, sonra hemen bana çevirdi bakışlarını: “Arkadaşım gelecek ay İngiltere’nin güneybatı kıyılarında işe başlayacak.</p>

    <p>“Demek öyle.”</p>

    <p>“Dediğim gibi, Bay Stevens, bu konu üzerinde hâlâ düşünüyorum. Yine de durumdan sizi haberdar etmem gerektiğini düşündüm.”</p>

    <p>“Teşekkür ederim, Bayan Kenton. Güzel bir akşam geçirmenizi dilerim. Şimdi izninizle.”</p>

    <p>Bayan Kenton’la yeniden karşılaştığımda aradan yirmi dakika kadar geçmiş olmalı; bu kez yemek hazırlıklarıyla ilgileniyordum. Aslında, aşağı katta bir yerlerden döşeme tahtalarını gıcırdatarak öfkeyle yaklaşan ayak seslerini duyduğumda elimde tepeleme dolu bir tepsiyle arka merdivenin yarısına kadar çıkmıştım bile. Arkama dönünce Bayan Kenton’ın basamakların başında durduğunu, gözlerinden kıvılcımlar saçarak bana baktığını gördüm.</p>

    <p>“Bay Stevens, bu akşam işbaşında kalmamı istiyorsunuz galiba?”</p>

    <p>“Pek sayılmaz, Bayan Kenton. Sizin de belirttiğiniz gibi, beni önceden haberdar etmiştiniz.”</p>

    <p>“Ama bu gece dışarı çıkacak olmamın pek hoşunuza gitmediğini görebiliyorum.”</p>

    <p>“Hiç de değil, Bayan Kenton.”</p>

    <p>“Mutfakta bu kadar patırtı çıkarıp odamın önünde böyle bir aşağı bir yukarı gidip gelerek beni kararımdan caydıracağınızı mı sanıyorsunuz?”</p>

    <p>“Bayan Kenton, mutfaktaki hafif telaşın nedeni, Bay Cardinal’ın son anda yemeğe gelmesi, hepsi bu. Bu akşam dışarı çıkmamanız için hiçbir neden yok.”</p>

    <p>“Sizin onayınızı alsam da almasam da gideceğim, Bay Stevens. Bunu açıkça belirtmek isterim. Haftalar öncesinden ayarlamıştım işlerimi.”</p>

    <p>“Haklısınız, Bayan Kenton. Çok güzel bir akşam geçirmenizi dilerim bir kez daha.”</p>

    <p>Akşam yemeğinde iki beyefendi arasında tuhaf bir hava esiyordu sanki. Dakikalar boyunca yemeklerini sessiz sedasız yediler; özellikle de lord hazretleri dalıp gitmiş gibiydi. Bir ara Bay Cardinal şöyle bir soru sordu:</p>

    <p>“Bu gece özel bir şey mi var, efendim?”</p>

    <p>“Ne?”</p>

    <p>“Bu akşamki konuklarınız diyordum, özel mi?”</p>

    <p>“Ne yazık ki sana söyleyemem, evladım. Son derece gizli.”</p>

    <p>“Yazık, galiba bu size katılamayacağım anlamına geliyor.”</p>

    <p>“Neye katılmak evladım?”</p>

    <p>“Bu gece burada her ne olacaksa, ona.”</p>

    <p>“Ha, seni ilgilendirecek bir şey değil. Son derece gizli kalması gerekiyor. Senin gibi birinin ortalıkta dolanması uygun düşmez. Yok, olacak şey değil!”</p>

    <p>“Aman Tanrım, çok özel bir şey galiba.”</p>

    <p>Bay Cardinal dikkatle lord hazretlerine bakıyordu, ama o başka bir şey söylemeden yemeğine döndü.</p>

    <p>Beyler daha sonra puro ve porto içmek üzere sigara odasına çekildiler. Yemek odasını temizleyip konuk odasını gece için hazırlarken bu odanın önünden gidip gelmek zorunda kalıyordum. Bu yüzden beyefendilerin yemekteki sakinliklerinin tersine gitgide daha ateşli bir tartışmaya daldıklarını fark etmem kaçınılmazdı. Bir çeyrek saat kadar sonra, odadan yükselen seslere öfkeli bile denebilirdi artık. Durup dinlemedim elbette, yine de lord hazretlerinin, “Ama bu senin üstüne vazife değil, oğlum! Sana düşmez bu!” diye bağırdığını duymamak elde değildi.</p>

    <p>Beyler en sonunda dışarı çıktıklarında yemek odasındaydım. Yatışmış görünüyorlardı, holde yürürlerken, lord hazretlerinin, “Unutma, evladım. Sana güveniyorum,” dediğini, buna karşılık Bay Cardinal’ın da sinirli sinirli, “Peki, peki, söz veriyorum,” diye yanıtladığını duydum yalnızca. Sonra ayak sesleri ayrıldı; lord hazretleri çalışma odasına, Bay Cardinal kitaplığa doğru ilerledi.</p>

    <p>Saat neredeyse tam sekiz buçukta, avluya park edilen arabaların sesleri duyuldu. Kapıyı açtığımda bir şoförle karşılaştım, omzunun üzerinden de bahçeye dağılan polis memurlarını seçebildim. Az sonra pek seçkin iki beyefendiyi içeri buyur ettim. Lord hazretleri onları holde karşıladı ve çabucak konuk odasına götürdü. On dakika kadar sonra başka bir arabanın sesi geldi. O sıralarda Darlington Malikânesi’ne hiç de yabancı olmayan Alman Büyükelçisi Herr Ribbentrop’u içeri buyur ettim. Lord hazretleri onu karşılamak için odadan çıktı yeniden; konuk odasına girmeden önce bir sırrı paylaşıyorlarmışçasına bakıştılar gibi geldi bana. Birkaç dakika sonra içecek sunmak için içeri çağrıldığımda, dört beyefendi en iyi sosis türünün hangisi olduğunu tartışıyorlardı. İçerideki hava, en azından görünüşte, oldukça neşeli gibiydi.</p>

    <p>İşim bitince dışarıda, holde yerimi aldım; önemli toplantılar sırasında hep beklediğim giriş kemerinin yanındaki köşede. İki saat sonra arka kapının zili çalıncaya kadar da yerimden ayrılmam gerekmedi. Aşağıya indiğimde kapının önünde Bayan Kenton’ı, yanında da onun kimliğini doğrulamamı rica eden bir polis memurunu buldum.</p>

    <p>“Yalnızca güvenlik için hanımefendi, kusura bakmayın,” diye mırıldandı memur arkasına dönüp karanlığa karışmadan önce.</p>

    <p>Kapıyı sürgülerken Bayan Kenton’ın beni beklediğini fark ettim.</p>

    <p>“Umarım güzel bir akşam geçirmişsinizdir, Bayan Kenton.”</p>

    <p>Yanıt vermedi, mutfağın bulunduğu katta, karanlıkta birlikte ilerlerken yineledim sözümü: “Umarım güzel bir akşam geçirmişsinizdir, Bayan Kenton.”</p>

    <p>“Güzel bir akşamdı, sağ olun, Bay Stevens.”</p>

    <p>“Bunu duyduğuma sevindim.”</p>

    <p>Ardımdan gelen ayak seslerinin birden kesildiğini, Bayan Kenton’ın şöyle dediğini duydum:</p>

    <p>“Bu gece arkadaşımla aramda neler olup bittiğini hiç mi <em>merak</em> etmiyorsunuz, Bay Stevens?”</p>

    <p>“Kabalık etmek istemem, Bayan Kenton, ama daha fazla oyalanmadan yukarı dönmem gerek gerçekten. Doğrusu, tam şu anda, dünya çapında önem taşıyan olaylar yaşanıyor bu evde.”</p>

    <p>“Ne zaman yaşanmıyor ki, Bay Stevens? Pekâlâ, yine koşturmanız gerekiyorsa, yalnızca şunu söyleyeyim, arkadaşımın teklifini kabul ettim.”</p>

    <p>“Anlayamadım, Bayan Kenton, ne teklifi?”</p>

    <p>“Evlenme teklifi.”</p>

    <p>“Ah, öyle mi, Bayan Kenton? O halde size tebriklerimi sunabilir miyim?”</p>

    <p>“Sağ olun, Bay Stevens. Pek tabii ki kontratımda istifa için belirlenen süreyi tamamlamaktan memnunluk duyarım. Yine de daha erken azat edilebilirsem çok sevineceğiz. Arkadaşım yeni işine iki hafta içinde başlayacak.”</p>

    <p>“İlk fırsatta yerinize birini bulmak için elimden geleni yapacağım, Bayan Kenton. Şimdi izninizle, yukarı çıkmam gerek.”</p>

    <p>Yürümeye başladım, ama koridora açılan kapılara ancak varmıştım ki Bayan Kenton’ın “Bay Stevens” diye seslendiğini duydum ve bir kere daha ardıma döndüm. Yerinden kıpırdamamıştı, bu yüzden de bana seslenirken sesini hafifçe yükseltmek zorunda kalmıştı. Karanlık mutfağın mağaramsı boşluğunda oldukça tuhaf bir biçimde yankılanmıştı sesi.</p>

    <p>“Bu eve verdiğim onca yıllık hizmetten sonra,” dedi, “ayrılış haberim karşısında bütün diyeceğiniz bu mu yani?”</p>

    <p>“Bayan Kenton, sizi içtenlikle kutluyorum. Ama yinelemem gerek, yukarıda dünya çapında önem taşıyan olaylar gelişiyor, görevimin başına dönmeliyim.”</p>

    <p>“Biliyor musunuz, Bay Stevens, arkadaşımla benim için hep çok önemli biri olageldiniz.”</p>

    <p>“Gerçekten mi, Bayan Kenton?”</p>

    <p>“Evet, Bay Stevens. Sizinle ilgili hikâyelerle eğlenerek zaman geçiririz sık sık. Örneğin, arkadaşım, yemeğinize biber ekerken burnunuzu nasıl tıkadığınızı göstermemi istiyor hep. Bu onu her seferinde güldürüyor.”</p>

    <p>“Öyle mi?”</p>

    <p>“Çalışanlara verdiğiniz ‘söylevlere’ de bayılıyor. Doğrusu bunları epey iyi taklit ediyorum artık. Yalnızca birkaç satırını söylemem yetiyor, ikimiz de gülmekten katılıyoruz.”</p>

    <p>“Öyle mi, Bayan Kenton? Şimdi izninizle lütfen.”</p>

    <p>Hole çıktım, yerimi aldım yeniden. Ancak daha beş dakika geçmeden Bay Cardinal kitaplığın kapısında belirdi, gelmemi işaret etti.</p>

    <p>“Rahatsız etmek istemezdim, Stevens,” dedi. “Ama zahmet olmazsa gidip biraz daha konyak getirebilir misin bana? Az önce getirdiğin şişe bitti sayılır.”</p>

    <p>“İstediğiniz bütün içecekleri seve seve getirebilirim, efendim. Ama bitirmeniz gereken bir makaleniz olduğu göz önüne alınırsa, daha fazla içmenizin akıllıca olacağından kuşkuluyum.”</p>

    <p>“Makalem eninde sonunda biter, Stevens. Sen biraz daha konyak getir bana, güzel dostum.”</p>

    <p>“Pekâlâ, efendim.”</p>

    <p>Bir dakika kadar sonra kitaplığa döndüğümde Bay Cardinal rafların çevresinde dolanıyor, kitapların sırtlarını okuyordu. Yakındaki yazı masalarından birinin üzerinde gelişigüzel yayılmış kâğıtlar vardı. Ben yaklaşınca, Bay Cardinal hoşnutluğunu belirten bir ses çıkarıp deri koltuğa çöktü. Yanına gittim, bardağına biraz konyak koyup ona uzattım.</p>

    <p>“Bak, Stevens,” dedi, “artık epey bir zamandır dost sayılırız, öyle değil mi?”</p>

    <p>“Öyle, efendim.”</p>

    <p>“Ne zaman buraya gelsem seninle biraz söyleşmeye can atarım.”</p>

    <p>“Evet, efendim.”</p>

    <p>“Benimle bir kadeh bir şey içmez miydin?”</p>

    <p>“Çok naziksiniz, efendim. Ama hayır, sağ olun.”</p>

    <p>“Baksana Stevens, sen iyi misin?”</p>

    <p>“Gayet iyiyim, sağ olun, efendim.”</p>

    <p>“Kendini kötü hissetmiyorsun, öyle değil mi?”</p>

    <p>“Biraz yorgunum belki, ama gayet iyiyim, sağ olun, efendim.”</p>

    <p>“İyi öyleyse, otur şuraya. Her neyse, ne diyordum. Epey bir süredir dostuz. Sana karşı dürüst olmam gerek. Kuşkusuz tahmin etmişsindir, bu gece buraya salt bir rastlantı sonucu gelmedim. Kulağıma bir şeyler çalındı, anlarsın ya. Neler döndüğüyle ilgili. Tam şu anda, orada, holün karşısındaki kapının ardında.”</p>

    <p>“Evet, efendim.”</p>

    <p>“Otursana, Stevens. Seninle bir dost olarak konuşmak istiyorum, sense her an kaçıp gidecekmiş gibi elinde şu lanet tepsiyle dikilip duruyorsun.”</p>

    <p>“Özür dilerim, efendim.”</p>

    <p>Tepsiyi bırakıp Bay Cardinal’ın gösterdiği koltuğa oturdum, derli toplu bir biçimde elbette.</p>

    <p>“Böylesi daha iyi,” dedi Bay Cardinal. “Şimdi Stevens, şu anda konuk odasındaki konuklardan biri Başbakanımız, öyle değil mi?”</p>

    <p>“Başbakan mı, efendim?”</p>

    <p>“Ah, tamam, tamam. Bana söylemek zorunda değilsin. Anlıyorum, sen de güç durumdasın.” Bay Cardinal içini çekti, masanın üzerine yayılmış kâğıtlara doğru baktı bezgince. Sonra şöyle dedi:</p>

    <p>“Lord hazretlerine karşı neler hissettiğimi sana söylememe hiç gerek yok, değil mi Stevens? O benim için ikinci bir baba sayılır. Bunu sana anlatmama hiç gerek yok, Stevens.”</p>

    <p>“Öyle, efendim.”</p>

    <p>“Onu çok severim.”</p>

    <p>“Evet, efendim.”</p>

    <p>“Biliyorum ki, sen de... Sen de çok seviyorsun onu. Öyle değil mi, Stevens?”</p>

    <p>“Gerçekten öyle, efendim.”</p>

    <p>“Güzel. İkimiz de birbirimizi anlıyoruz demek ki. Ama gerçekleri görelim. Lord hazretleri boyunu aşan sularda geziniyor. Gitgide daha açıklara doğru yüzüşünü izledim ve doğrusu Stevens, artık çok kaygılanıyorum. Anlıyorsun ya, Stevens, boyunu aştı.”</p>

    <p>“Öyle mi, efendim?”</p>

    <p>“Stevens, biz burada böyle oturmuş konuşurken tam şu anda neler olup bittiğinden haberin var mı? Bizden yalnızca birkaç metre ötede neler olup bitiyor? Şu anda, oracıkta, o odada –senin doğrulamana da gerek yok– İngiltere Başbakanı, Dışişleri Bakanı ve Almanya Büyükelçisi bir aradalar. Lord hazretleri bu toplantıyı gerçekleştirebilmek için kırk takla attı. Gurur duyulacak, iyi bir şey yaptığına inanıyor; gönülden inanıyor buna. Lord hazretleri bu beyleri bu gece buraya niçin topladı, biliyor musun? Burada neler döndüğünü biliyor musun, Stevens?”</p>

    <p>“Ne yazık ki hayır, efendim.”</p>

    <p>“Ne yazık ki hayır, öyle mi Stevens? Söyle bana, Stevens, hiç mi aldırmıyorsun? Merak da mı etmiyorsun? Hey güzel Tanrım, be adam, bu evde o kadar önemli şeyler oluyor. Hiç mi merak etmiyorsun?”</p>

    <p>“Böyle şeyleri merak edecek konumda değilim, efendim.”</p>

    <p>“Ama lord hazretlerini seviyorsun. Çok seviyorsun, daha demin söyledin, onu seviyorsan, bunlarla ilgilenmen gerekmez mi? Hiç değilse biraz meraklanman? Lord hazretleri, İngiltere Başbakanı ile Almanya Büyükelçisi’ni gizlice konuşmaları için gece gece bir araya getirdi ve sen merak bile etmiyorsun, ha?”</p>

    <p>“Merak etmediğimi söyleyemem, efendim. Ama bu tür konularda merakımı dışa vurmak, konumuma yaraşmaz.”</p>

    <p>“Konumuna yaraşmaz mı? Ah, anlaşılan bunun bağlılık olduğuna inanıyorsun. Öyle mi? Bu bağlılık mı sence lord hazretlerine ya da söz gelişi kraliyet tacına?”</p>

    <p>“Özür dilerim, efendim, ne demek istediğinizi tam olarak anlayamıyorum.”</p>

    <p>Bay Cardinal yeniden göğüs geçirdi, başını salladı: “Hiçbir şey demiyorum, Stevens. Açıkçası ne yapılması gerektiğini de bilmiyorum. Ama hiç değilse merak duyabilirsin.”</p>

    <p>Bir an sustu, bakışları ayaklarımın dibindeki halıya dalmıştı.</p>

    <p>“Bir kadehçik bile olsa bana katılmayacak mısın, Stevens?” dedi sonunda.</p>

    <p>“Hayır, sağ olun, efendim.”</p>

    <p>“Sana yalnız şunu söyleyeceğim, Stevens. Lord hazretlerini aptal yerine koyuyorlar. Epey araştırdım, Almanya’nın durumunu şimdi o ülkedeki herhangi biri kadar iyi biliyorum; inan bana, lordlarını aptal yerine koyuyorlar.”</p>

    <p>Yanıt vermedim, Bay Cardinal da boş boş yere bakmayı sürdürdü. Bir süre sonra şöyle dedi:</p>

    <p>“Lord hazretleri aziz, pek kıymetli bir adam. Ama gerçek şu ki, boyunu aştı. Parmaklarında oynatıyorlar onu. Bir kukla gibi oynatıyor onu Naziler. Bunu fark ettin mi, Stevens? En azından şu son üç dört yıldır olan biten bu, fark ettin mi?”</p>

    <p>“Üzgünüm efendim, böyle bir gelişme fark edemedim.”</p>

    <p>“Kuşkulanmadın bile, ha? Herr Hitler’in sevgili dostumuz Herr Ribbentrop aracılığıyla lord hazretlerini kukla gibi oynattığından en küçük bir kuşku bile mi duymadın? Berlin’deki kuklalarından herhangi birini oynattığı gibi kolaycacık hem de.”</p>

    <p>“Özür dilerim, efendim, ne yazık ki böyle bir gelişme fark edemedim.”</p>

    <p>“Zaten fark edemezdin, Stevens, çünkü meraklı değilsin. Gözünün önünde olup biten her şeye seyirci kalıyorsun, neler olduğunu anlamak için dönüp geriye bakmak bile gelmiyor aklına.”</p>

    <p>Bay Cardinal koltukta doğruldu, başı şimdi biraz daha dikti, bir an masada duran yarım kalmış işini düşündü sanki. Sonra şöyle dedi:</p>

    <p>“Lord hazretleri bir beyefendi, bütün sorun buradan kaynaklanıyor. O bir beyefendi. Almanlarla bir savaştan çıkılmıştı; yenilmiş bir düşmana eli açık davranıp dostluk göstermek onun için doğal bir şey. İçgüdüsel olarak yapıyor bunu, çünkü o bir beyefendi, hakiki, eski bir İngiliz beyefendisi. Bunu görmüş olmalısın, Stevens. Nasıl görmezsin? Bunu kullandıklarını, ustalıkla yönettiklerini, ince ve soylu olan bir şeyi başka bir şeye dönüştürdüklerini; kendi pis amaçları için kullanabilecekleri bir şeye! Görmüş olmalısın, Stevens.”</p>

    <p>Bay Cardinal bir kez daha yere dikmişti gözlerini. Birkaç dakika sessiz kaldı, sonra devam etti:</p>

    <p>“Buraya yıllar önceki bir gelişimi anımsıyorum. Şu Amerikalı adam vardı. Büyük bir toplantıydı. Babam bu toplantının düzenlenmesine yardım ediyordu. Anımsıyorum, bu Amerikalı, şu an benim olduğumdan da içkili bir haldeyken, yemek masasında herkesin önünde ayağa kalkmıştı. Lord hazretlerini işaret edip “amatör” demişti ona. “Her şeyi yüzüne gözüne bulaştıran bir amatör,” demişti, boyunu aştığını söylemişti. Doğrusu, Stevens, o Amerikalı oldukça haklıydı. Bu, yaşamın bir gerçeği. Bugünün dünyası ince ve soylu içgüdülerin barınamayacağı kadar pis bir yer. Sen kendin de gördün, görmedin mi, Stevens? İnce ve soylu olan bir şeyi nasıl kendilerine alet ettiklerini. Sen de farkındasın, değil mi?”</p>

    <p>“Özür dilerim efendim, ama farkındayım diyemem.”</p>

    <p>“Demek öyle... Seni bilmem ama ben bu konuda bir şeyler yapacağım. Babam hayatta olsaydı bunu durdurmak için kesinlikle bir şeyler yapardı.”</p>

    <p>Bay Cardinal yeniden sessizleşti, bir an –belki merhum babasının anılarının tazelenmiş olmasından dolayı– son derece üzgün gördüm onu. Sonra, “Hoşuna gidiyor mu, Stevens?” dedi, “lord hazretlerinin uçurumun kıyısında öylece yürüdüğünü izlemek?”</p>

    <p>“Özür dilerim efendim, neden söz ettiğinizi tam olarak anlamıyorum.”</p>

    <p>“Anlamıyorsun ha, Stevens. Pekâlâ biz dostuz, seninle açık konuşacağım. Lord hazretleri son birkaç yıldır, Herr Hitler’in bu ülkedeki propaganda düzenbazlıklarında kullandığı en yararlı kuklalarından biri oldu, belki de en iyisi. Evet, en iyisi, çünkü içtendir, onurludur, yaptıklarının gerçek yüzünü görmez. Şu son üç yıl içinde lord hazretleri, Berlin’dekilerle bu ülkede en çok sözü geçen en az altmış kişi arasında yakınlık kurulmasını sağlamakta önemli rol oynadı. Onlar açısından harika yürüdü bu düzen. Herr Ribbentrop, Dışişleri Bakanlığımızı atlatabildi. Şu adi mitingle adi Olimpiyat Oyunları yetmezmiş gibi, lord hazretlerini şimdi ne üzerinde çalıştırıyorlar, biliyor musun? Şu an o odada ne tartışıldığı konusunda bilgin var mı?”</p>

    <p>“Ne yazık ki yok, efendim.”</p>

    <p>“Lord hazretleri, Başbakan’ın ta kendisine, Herr Hitler’in davetini kabul ettirmeye çalışıyor. Başbakan’ın şu anki Alman rejimini korkunç bir biçimde yanlış anladığına inanıyor.”</p>

    <p>“Bunda karşı çıkılacak bir şey göremiyorum, efendim. Lord hazretleri dünyadaki bütün uluslar arasında daha sağlam bir anlayışın geliştirilmesi için çabalamıştır hep.”</p>

    <p>“Hepsi bu değil, Stevens. Tam şu anda, çok yanılmıyorsam, tam şu anda, lord hazretleri, Majesteleri’nin de Herr Hitler’i ziyaret etmesini öneriyor. Yeni kralımızın baştan beri Nazi hayranı olduğu sır değil zaten. Eh, şimdi de Herr Hitler’in davetini kabul etmeye hevesliymiş. Tam şu anda Stevens, lord hazretleri bu dehşet verici düşünceye karşı çıkan Dışişleri’nin koyduğu engelleri aşmak için elinden geleni yapıyor.”</p>

    <p>“Özür dilerim, efendim, ama tek görebildiğim, lord hazretlerinin yalnızca yüce ve soylu amaçlar uğruna çalıştığı. Sonuçta Avrupa’da barışın sağlanmasını güvence altına almak için elinden geleni yapıyor.”</p>

    <p>“Söylesene, Stevens, haklı olabileceğim yolunda en küçük bir kuşku bile duymuyor musun? Söylediklerimin doğru olup olmadığını merak etmiyor musun hiç değilse?”</p>

    <p>“Özür dilerim efendim, ama lord hazretlerinin sağlam sağduyusuna güvenimin tam olduğunu söylemem gerek.”</p>

    <p>“Sağduyulu hiç kimse, Stevens, Renanya’dan sonra Herr Hitler’in söylediği herhangi bir şeye inanmaya devam edemez. Lord hazretleri boyunu aştı. Eyvah, şimdi seni gerçekten gücendirdim.”</p>

    <p>“Pek sayılmaz efendim,” dedim, konuk odasından gelen zil sesini duyunca ayağa kalkmıştım. “Beyefendiler beni çağırıyor. İzninizle lütfen.”</p>

    <p>Konuk odasında hava tütün dumanıyla ağırlaşmıştı. Lord hazretleri mahzenden son derece kaliteli bir porto şişesini getirmemi istedi; öteki seçkin beyefendilerse tek söz etmeden, büyük bir ciddiyet içinde purolarını içiyorlardı.</p>

    <p>Gecenin bu saatinde arka merdivenleri inen birinin ayak sesleri kesinlikle dikkat çeker; Bayan Kenton’ı ayaklandıran da buydu kuşkusuz. Ben koridorun karanlığında ilerlerken çalışma odasının kapısı açıldı, Bayan Kenton eşikte belirdi. Arkadan gelen ışıkta yüzü pek seçilemiyordu.</p>

    <p>“Hâlâ burada mıydınız, Bayan Kenton? Yukarı çıkıp yattığınızı düşünüyordum,” dedim yaklaşırken.</p>

    <p>“Bay Stevens, az önce çok aptalca davrandım.”</p>

    <p>“Özür dilerim, Bayan Kenton, ama şu anda konuşacak zamanım yok.”</p>

    <p>“Bay Stevens, az önce söylediklerim sizi gücendirmesin. Aptalcaydı hepsi.”</p>

    <p>“Söylediğiniz hiçbir şeye gücenmedim, Bayan Kenton. Aslında şu an neden söz ediyor olabileceğinizi de pek anımsamıyorum. Yukarıda çok önemli şeyler oluyor, durup sizinle söyleşecek durumda değilim. Artık odanıza çekilip uyusanız iyi edersiniz.”</p>

    <p>Böyle diyerek hızla yanından ayrıldım, mutfak kapılarına vardığımda koridorun yeniden karanlığa gömülmesinden, Bayan Kenton’ın kapısını kapattığını anladım.</p>

    <p>Mahzende istenen şişenin yerini bulmak ve konuklara sunulması için gerekli hazırlıkları yapmak çok zaman almadı. Bayan Kenton’la karşılaşmamızdan yalnızca birkaç dakika sonra, yukarı çıkmak üzere yeniden koridordan geçiyordum, bu kez elimde bir tepsiyle. Bayan Kenton’ın kapısına yaklaştığımda kapının kenarlarından sızan ışıktan hâlâ içeride olduğunu anladım. İşte o andı belleğime çakılıp kalmış olan, artık eminim; koridorun boşluğunda, elimde tepsiyle kalakalmıştım, Bayan Kenton’ın tam o anda, yalnızca birkaç adım ötemde, o kapının ardında ağlıyor olduğu yolundaki inancım gittikçe güçleniyordu. Anımsadığım kadarıyla bu duyguyu açıklayacak somut hiçbir şey yoktu ortada; hıçkırık falan duymamıştım elbette. Yine de kapıyı çalıp içeri girecek olsam onu gözyaşları içinde bulacağımdan kesinlikle emindim. Orada ne kadar dikilip durdum bilmiyorum; o anda epey bir süre gibi gelmişti bana, ama aslında yalnızca birkaç saniyelik bir şeydi herhalde. Ülkenin en seçkin beyefendilerinden olan konuklara hizmet etmek için yukarı koşmam gerekirken gereksiz yere oyalanmış olabileceğimi hiç sanmıyorum.</p>

    <p>Konuk odasına döndüğümde beyefendileri hâlâ oldukça resmi bir hava içinde buldum. Ama bunun ötesinde herhangi bir izlenim edinmek için çok az fırsatım oldu; çünkü ben odaya girer girmez lord hazretleri tepsiyi elimden alıp, “Sağ ol Stevens,” dedi. “Ben hallederim. Hepsi bu kadar.”</p>

    <p>Holü yeniden geçerek kemerin altında her zamanki yerimi aldım. Sonraki bir saat boyunca, beyler evden ayrılıncaya kadar yerimden kımıldamamı gerektirecek bir şey olmadı. Bununla birlikte orada dikilerek geçirdiğim o bir saat, yıllar boyunca capcanlı kaldı aklımda. İlk başta –itiraf etmeye çekinmiyorum– biraz kederliydim. Ama sonra, öylece beklerken, bu kederin yerini tuhaf bir şey almaya başladı; içimde derin bir zafer duygusu yükseliyordu. O sırada bu duyguyu ne dereceye kadar çözümlediğimi anımsamıyorum, ama bugün geriye dönüp baktığımda anlaşılması o kadar da güç görünmüyor. Ne de olsa son derece zorlu bir akşamdan çıkmıştım, “konumuma yaraşır vakarı” elden bırakmadığım bir akşam. Dahası babamın bile gurur duyabileceği bir biçimde yapmıştım bunu; ayrıca orada, holün tam karşısında, gözlerimi bir an olsun çevirmeksizin izlediğim şu kapıların ardında, daha demin görevlerimi yerine getirdiğim şu odada, Avrupa’nın en güçlü adamları kıtamızın yazgısını görüşüyorlardı. O anda dünya tekerleğinin o büyük göbeğine bütün başuşakların dileyeceği kadar yaklaştığımdan kuşkum yok. Orada dikilmiş, gece boyunca yaşanan olaylar üzerinde düşünüp dururken –gelişmiş ve hâlâ gelişmekte olan olaylar üzerinde–, bunlar, yaşamımda o güne kadar başarmış olduğum ne varsa hepsinin bir özeti gibi göründü gözüme. O gece duymaya başladığım o zafer duygusu için başka pek bir açıklama göremiyorum.</p>
  </div>
</body>
</html>
