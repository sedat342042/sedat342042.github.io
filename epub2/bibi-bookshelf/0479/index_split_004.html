<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">GEÇİŞ</p>
	<p class="block_3"> </p>
	<p class="block_2">Rüzgâr geçidin içinde inliyordu.</p>
	<p class="block_3"> </p>
	<p class="block_2">Locklear, takırdayan dişlerinin arasından konuştu. "Kral ve ülkemiz uğruna neler yapıyorum."</p>
	<p class="block_3"> </p>
	<p class="block_2">Gorath, "Soğuğu görmezden gel. El ve ayak parmaklarını hissedebildiğin sürece, bu yalnızca bir rahatsızlıktır, başka bir şey değil," dedi.</p>
	<p class="block_3"> </p>
	<p class="block_2">"Senin için söylemesi kolay," dedi Owyn, kontrolsüz bir şekilde titreyerek, "Kuzeyelleri'nde yaşadığın için buna alışıksın."</p>
	<p class="block_3"> </p>
	<p class="block_2">"Buna asla 'alışamazsın', insanoğlu, yalnızca kontrol edemediklerini kabullenmeyi öğrenirsin." Manalı bir biçimde iki genç adama baktı ve ardından işaret etti. "Şu yakınlarda bir nöbetçiyle karşılaşabiliriz." "Ne yapmalıyız?" diye sordu Locklear, soğuk ve açlık düşünce yetisini zayıflatıyordu.</p>
	<p class="block_3"> </p>
	<p class="block_2">"Ben keşfe çıkarken," dedi Gorath, "siz orada bekleyin."</p>
	<p class="block_3"> </p>
	<p class="block_2">Locklear ve Owyn, kendileri için bir miktar daha fazla barınak oluşturacak bir kayanın korunaklı kısmına doğru gidip beklediler. Zaman ilerliyordu, Locklear ve Owyn ısıyı korumak için birbirlerine yakın oturmuşlardı. Gorath aniden geri döndü. "Ağıl yakınlarında dört muhafız yar," dedi. "İçerisini bilmiyorum, ama yalnızca Nago bile tehlikelidir." Locklear ayağa kalktı ve ısınmak için ayağını yere vurdu, parmaklarını esnetip yerinde hareket ederek, kendini bir düşmanla karşılaşmaya hazırlıyordu. "Ne yapıyoruz?" diye sordu yeniden, içinde bulundukları durumda idareyi Gorath'ın üstlenmesinden memnundu.</p>
	<p class="block_3"> </p>
	<p class="block_2">Gorath, "Owyn, ne yapabileceğini bilmiyorum, fakat Nago, büyük yetenekte bir büyücüdür. Sanatıyla, düşmanlarını soldurabilir, onları bir kül yığınına döndürebilir ya da herhangi birinin korku içinde çığlıklar atarak kaçmasına neden olabilir. O ve kardeşi, Delekhan'ın en tehlikeli müttefiklerindendir ve Altılar'ın gelişinden beri ona çok daha büyük bir kuvvetle destek oluyorlar," dedi.</p>
	<p class="block_3"> </p>
	<p class="block_2">"Altılar da kim?" diye sordu Owyn.</p>
	<p class="block_3"> </p>
	<p class="block_2">Locklear bu soruyu eliyle savuşturdu. "Nago'yla nasıl başa çıkacağız o halde?"</p>
	<p class="block_3"> </p>
	<p class="block_2">Gorath, Owyn'i işaret etti. "Onun dikkatini dağıtmalısın, evlat. Locklear ve ben diğer dördünü ve ağılın içinde olabilecekleri halledeceğiz, fakat asıl ilgin büyücünün üzerinde olmalı. Başarısız olmasını, tereddüt etmesini, kaçmaya çalışmasını sağla; ne olursa, ama onu benimle karşılaşması için orada tutmalı ve sanatını kullanmasını engellemelisin.</p>
	<p class="block_3"> </p>
	<p class="block_2">Bunu yapabilir misin?" Owyn, kesinlikle korkmuştu, fakat, "Deneyeceğim," dedi.</p>
	<p class="block_3"> </p>
	<p class="block_2">"Kimse daha fazlasını isteyemez," dedi Gorath. Locklear'a döndü, "Baskın yapacağız, ama ilk ikisini vakit geçirmeden öldürmeliyiz. Eğer sayıca az kalırsak ya da Nago'ya yetişmekte gecikirsek, tüm bunlar kötü sonuçlanabilir. Eğer Owyn büyücüyü biz ona erişene kadar meşgul edemezse, biz prensini uyaramadan, yolculuğumuz sona erer."</p>
	<p class="block_3"> </p>
	<p class="block_2">Locklear, "O halde bunu neden yapıyoruz?" dedi. Gorath'ın cevaplamasına fırsat vermeden, elini havaya kaldırdı.</p>
	<p class="block_3"> </p>
	<p class="block_2">"Biliyorum, ilmek daralıyor ve bunu şimdi yapmazsak, Krondor'a asla ulaşamayız." Gorath başıyla onayladı. "Haydi gidelim."</p>
	<p class="block_3"> </p>
	<p class="block_2">Bir bayıra sırtını dayamış, ufak bir çiftlikteki ağılın çatısını görene dek yol boyunca hızla ilerlediler. Locklear, patika boyunca ilerlerken, daha az görünmek için vücudunu kamburlaştırdı, "Muhafızlar nerede?" diye sordu Gorath'a. "Bilmiyorum. Az önce dışarıdalardı."</p>
	<p class="block_3"> </p>
	<p class="block_2">"Belki de ağıla girmişlerdir," dedi Owyn.</p>
	<p class="block_3"> </p>
	<p class="block_2">Gorath, yağmurun heyelana neden olduğu patikanın kenarındaki iki büyük kayalığın arasındaki bir bölümü işaret etti. Kayaların arasına hareket etti ve hemen arkasından Locklear ve en geride Owyn, bayırdan, çiftliğin kenarına kadar kayarak ilerlediler.</p>
	<p class="block_3"> </p>
	<p class="block_2">"Acele etmeliyiz," dedi Gorath. "Analar ve Babalar bize gülümsediler ve muhafızlar içeride. Bunun ne kadar süreceğini bilemeyiz." Zorlu bir hıza ulaşmıştı, açıkta fark edilmek istemiyordu. Sert ve acı veren eklemlerine karşın, Locklear kendini zorluyordu. Yaraları iyileşmişti, fakat hâlâ kendini olması gerekenden daha güçsüz hissediyordu. Bir dövüş daha yapma fikrini hoş karşılamıyordu, fakat eğer tüm bu saldırıların ardındaki isim Nago ise, bunlara bir son vermek ve yaşamak zorunda bırakıldığı acıların intikamını almak onu mutlu edecekti.</p>
	<p class="block_3"> </p>
	<p class="block_2">Gorath ağıla ulaştı, gölgesine sığınarak, etrafı inceledi. Fark edildiklerine dair hiçbir işaret yoktu. Sessizliği sağlamak için elini kaldırdı.</p>
	<p class="block_3"> </p>
	<p class="block_2">Dinlemeye başladılar. İçeriden boğuk sesler duyulabiliyordu, ancak bunlar anlamadığı bir dilde olduğundan Locklear'ın hiçbir işine yaramıyordu. Gorath'ın duyuşu daha keskindi, "Şahin Kovuğu'ndan beri ortalıkta olmayışımızdan bahsediyorlar. Tannerus yolunda onları atlatmış olmamızdan endişeliler." "Şimdi ne yapacağız?" diye fısıldadı Owyn.</p>
	<p class="block_3"> </p>
	<p class="block_2">"Daha önceki gibi, onları öldüreceğiz," dedi Gorath. "Cesurca davranın." Ağılın kapısına ulaştı ve kılıcını çekti.</p>
	<p class="block_3"> </p>
	<p class="block_2">Başlığını giyerek, yüz hatlarını karanlığa gömdü, ardından kılıcını pelerinine yerleştirerek Owyn ve Locklear'a döndü.</p>
	<p class="block_3"> </p>
	<p class="block_2">"Hazır olun, ama girmeden önce bir an bekleyin."</p>
	<p class="block_3"> </p>
	<p class="block_2">Gorath kapıyı ittiğinde akşamüstü loşluğunda kararan gökyüzündeki karanlık bir biçim gibi görünüyor olmalıydı. İçeriden som tonunda bir ses geldi. İleri doğru, konuşmaya hazırlanırcasına bir adım atan Gorath, moredhel dilinde cevap verdi. Onları bir an için şaşkınlığa sürüklemiş olmalıydı, çünkü biri daha, "Gorath!" diye bağırmadan önce, bir başkası bir som daha sormuştu.</p>
	<p class="block_3"> </p>
	<p class="block_2">Locklear bunu işittiğinde tereddüt etmeden, açık kapıdan neredeyse atlayarak geçti. Owyn ise bir adım gerisindeydi. Beş moredhelin dışında ağıl boştu. Ağıl koridorunun ortasına, arkasında o sırada avlamayı düşündüğü kişinin görünmesiyle şaşkınlık içinde ayağa kalkan moredhel büyücüsü Nago'nun bulunduğu bir bankla beraber bir masa yerleştirilmişti.</p>
	<p class="block_3"> </p>
	<p class="block_2">Gorath'ın ilk darbesiyle moredhel muhafızlardan biri yere yuvarlanırken, bir diğerine yönelmiş, kılıcını hızla savurarak, adamın kılıç tutan yaralı kolunu kavrayıp gerilemeye zorlamıştı. Locklear öne atılarak, yaralı Kara Elfi arkasından yakalayıp, adam kendisini Gorath'ın saldırısından kaçıracak bir yol ararken, boynunun arkasına indirdiği bir darbeyle öldürünce her iki kılıç dövüşçüsü de karşılarında yeni bir rakip buldular.</p>
	<p class="block_3"> </p>
	<p class="block_2">Owyn, haftalardır peşinde olduğu avı görmekten şaşkınlığa uğrayarak hareketsiz duran moredhel büyücüyü gördü. Fakat Owyn daha kapının eşiğinden geçerken, Nago'nun büyülü sözleriyle, oluşan bir gücün varlığını sezinledi. Yapabileceği fazla bir şey olmadığının bilinciyle, Owyn kısa bir sürede yapabileceği tek büyüyü, yolculuğu boyunca giderek üzerinde tecrübe kazandığı körlük büyüsünü yaptı. Kara Elf şaşkınlıkla gözünü kırpıştırdı, durakladığında büyüsü bozulmuştu. Bir an tereddüt eden Owyn sopasını kaldırdı ve becerebildiği en yüksek savaş narasıyla ileri atıldı. Gorath ve Locklear düşmanlarıyla karşı karşıyayken aralarından geçtiğinde dudaklarının arasından cılız bir ses çıkmıştı.</p>
	<p class="block_3"> </p>
	<p class="block_2">Moredhel büyücüsüne yaklaşırken Owyn'in ayağı kaydı ve öne doğru yuvarlandı, bu hayatını kurtarmıştı, çünkü öfke içindeki Nago'nun gönderdiği parıltılı mor ve yeşil enerji dalgası, Owyn'in biraz önce bulunduğu yerden geçmekteydi. Genç adama tam isabet edemeyip, sırtını yalayarak geçen bu enerji, Owyn'in acı içinde bağırmasına neden oldu. Başı dönüyor, midesi bulanıyordu. Sırtının alt tarafındaki kasları ve bacakları emirlerine karşı geliyordu. Mücadele ediyordu, fakat sanki birer metal kafesin içine hapsedilmiş gibiydiler.</p>
	<p class="block_3"> </p>
	<p class="block_2">Döndüğünde, Owyn, büyücünün bir başka büyü yapmaya başladığını gördü, sopasını moredhele fırlatmaktan başka seçeneği yoktu. Beklediği gibi büyücü yana yattı, yapmakta olduğu büyü bozulmuştu. Nago gözlerini, sanki acı içindeymiş gibi kapatmıştı ve Owyn, düşmanı olan büyücünün büyüsüne yeniden başlamak için çabaladığını anladı. Büyü konusunda bir acemi olmasına karşın, Owyn, yarıda kesilmiş bir büyünün acı verici olduğunu ve Nago'nun zihnini toparlayıp da düşmanına zarar verebilmesinin zaman gerektirdiğini biliyordu. Owyn sanki Nago'nun dikkatini dağıtabilecekmiş gibi, yeni bir büyü yapmak için düşüncelerini toparlamaya çalıştı, fakat zihni karmaşa içindeydi, aklında çelişkili görüntüler oluşuyordu. Daha önceden bilmediği cümleler ve fikirler konsantrasyonunu bozuyordu, işe yarar bir büyüyü ortaya çıkaramıyordu. Kemerindeki bir hançere doğru uzanarak onu Nago'ya fırlatmayı düşündü.</p>
	<p class="block_3"> </p>
	<p class="block_2">Nago gözlerini açtı ve artık mücadelenin sona ermeye başladığı yere, Owyn'in arkasına baktı. Owyn döndüğünde Gorath'ın rakibinin üzerine doğru gittiğini, Locklear'ın ise kendi rakibini halletmekte olduğunu gördü. Omzunun ardından Nago'ya bakan Owyn, büyücünün tereddüt ederek, kaçmak için geri döndüğünü gördü.</p>
	<p class="block_3"> </p>
	<p class="block_2">"Kaçmaya çalışıyor!" diye bağırdı Owyn, ama sesi zayıftı ve dostlarını uyarmayı başarıp başaramadığını bilmiyordu. Gorath onu duymuş ve üç büyük adımda Owyn'in yanından geçmişti. Moredhel büyücüsü arkasına döndü ve Gorath'a bir şey attı, Kara Elfin etrafında parıldayan enerji dalgaları dolanıyordu. Gorath acı dolu bir hırıltı çıkararak yere düştü. Owyn hançerini fırlattı, zayıf ve falsolu bir atış olmuş, fakat silahın arka kısmı Nago'nun şakağına isabet etmişti. Sanki bir zincirden kurtulmuşçasına Gorath ayağa kalktı ve neredeyse kafasını vücudundan ayıracak bir şiddetle Nago'nun boynuna bir kılıç darbesi indirdi.</p>
	<p class="block_3"> </p>
	<p class="block_2">Locklear ileri atıldı ve Owyn'in ayağa kalkmasına yardım etti. "Bir tutsak işimize yarayabilirdi," diye yorumda bulundu.</p>
	<p class="block_3"> </p>
	<p class="block_2">Gorath, "Bu muhafızlar işe yarar bir şey bilmezler. Nago da canlı bırakılamazdı. Siz onu sorgulamaya çalışırken, o suç ortaklarına haber veriyor olurdu." Kara Elf aşağıya, hâlâ yerde yatmakta olan Owyn'e baktı. "İyi iş başardın, evlat. Sen iyi misin?"</p>
	<p class="block_3"> </p>
	<p class="block_2">Owyn, "bacaklarım tutmuyor," diye cevap verdi. "Sanırım bir süre sonra onları yeniden kullanabilirim." "Umarım," dedi Locklear, "Seni burada bırakmak istemem." "Geride bırakılmak istemem," dedi Owyn.</p>
	<p class="block_3"> </p>
	<p class="block_2">Gorath etrafına baktı. Büyük bir erzak zulasına doğru ilerledi ve biraz ekmekle meşin bir su tulumu çıkardı. Birazını içip Locklear'a uzattı, ekmeği de üçe bölerek, her ikisine birer parça verdi.</p>
	<p class="block_3"> </p>
	<p class="block_2">Locklear, masaya oturması için Owyn'e yardım etti ve orada açık bulunan haritaya baktı. “Bu da neymiş?” diye sordu kendi kendine, bir yandan haritayı incelerken.</p>
	<p class="block_3"> </p>
	<p class="block_2">Şahin Kovuğu'nun güneyine ait bir haritaydı, üzerinde muhafızların yerleri ve izlenimlerin notları yazılıydı. Şahin Kovuğu'ndan Sarı Katır'a dek kimseye görünmemeyi başardıkları açıktı. Locklear, "Owyn, Nago diğerlerine burada olduğumuzu bildirmiş olabilir mi?" dedi.</p>
	<p class="block_3"> </p>
	<p class="block_2">Owyn, bacaklarına, sorunun ne olduğunu anlamak istercesine elleriyle dokundu ve "Bundan kuşkuluyum. Onu meşgul ettim, o sırada bizi öldürmeye çalışıyordu. Aynı anda iki işi yapabileceğine inanırım, ama üç mümkün görünmüyor. Eğer, ajanlarıyla düzenli bağlantı kurmak gibi bir alışkanlığa sahipse, yakında, onlarla bağlantıya geçmemesinden bir şeylerin ters gittiğini anlayacaklardır," dedi.</p>
	<p class="block_3"> </p>
	<p class="block_2">"O halde yola çıkmalıyız," dedi Gorath. "Krondor'a ne kadar yolumuz kaldı?"</p>
	<p class="block_3"> </p>
	<p class="block_2">"Eğer korkusuzca Kral Yolu'ndan aşağıya inseydik, iki gün daha. Atla bir günden az. Ağaçlıklardansa belki üç." Gorath, Owyn'e, "Yürüyebilmen için ne kadar süre gerekecek?" diye sordu.</p>
	<p class="block_3"> </p>
	<p class="block_2">"Bilmiyorum-" Derken Owyn'in bacakları hareketlendi. </p>
	<p class="block_3"> </p>
	<p class="block_2">"Sanırım artık yürüyebilirim," dedi yavaşça ayağa kalkarak. "İlginç," diye de ekledi.</p>
	<p class="block_3"> </p>
	<p class="block_2">"İlginç olan ne?" diye sordu Locklear.</p>
	<p class="block_3"> </p>
	<p class="block_2">"Bu büyü. Bir rakibi tutması için oluşturulmuş, ama yalnızca kısa bir süre için."</p>
	<p class="block_3"> </p>
	<p class="block_2">"Bunu ilginç kılan ne?"</p>
	<p class="block_3"> </p>
	<p class="block_2">"Bu bir nevi savaş büyüsü. Bunu Yıldızlimanı'nda öğretmezler." "Aynısını yapabilir misin?" diye sordu Gorath. "İşe yarayabilir." "Gerçekten mi?" diye sordu Locklear, alaylı bir şekilde.</p>
	<p class="block_3"> </p>
	<p class="block_2">"Bilmiyorum," dedi Owyn. "Büyü bana isabet ettiğinde, bir şeyler oldu, tanıma gibi bir şey. Üzerinde düşüneceğim, belki bunu nasıl yaptığını anlayabilirim."</p>
	<p class="block_3"> </p>
	<p class="block_2">"Peki, bunu hareket halindeyken düşün, tabii harekete hazırsan," dedi Locklear, bir ağız dolusu ekmeği çiğnerken. Hızla erzakları karıştırdılar ve koyu gri renkli kürk astarlı pelerinler buldular. "Bunlar işimize yarayacak," dedi Locklear; dövüşten sonra vücudu hâlâ sıcaktı, fakat yılın bu vakti sahil boyunca gecelerin ne kadar soğuk olduğunu biliyordu. Locklear haritaları ve batı boyunca pek çok kilit bölgedeki saldırıları belirten mesajları toparladı. Bunları bir çantaya koyup, omzuna astı.</p>
	<p class="block_3"> </p>
	<p class="block_2">Ağılı terk ettiler ve kararan çiftlik evinin etrafında bir daire çizdiler. Sahibi ya uyuyordu ya da konukları tarafından ihanete uğrayıp öldürülmüştü, her iki durumda da bunu öğrenmek için zaman harcamak istemiyorlardı. Önlerinde tehlikelerle dolu üç gün vardı ve Krondor'a giden yolun, onlar bela aramasa da tehlikelerle dolu olduğunu biliyorlardı. İki kere suikastçileri ya da haydutları atlatmışlardı; hangisi olduklarını bilmiyorlardı. Bir keresinde, silahlı Quegliler hızla geçerlerken, ağaçlıklı bir patikanın yanında çamurlukta yere yatmışlardı. Şimdiyse açık araziden önceki son sıra ağaçların ardında duruyorlardı. Ağaçların ötesinden Krondor şehrini görebiliyorlardı.</p>
	<p class="block_3"> </p>
	<p class="block_2">"Etkileyici," dedi Gorath kayıtsızca.</p>
	<p class="block_3"> </p>
	<p class="block_2">"Armengar'ı görmüştüm," dedi Locklear. "Bunu etkileyici bulman beni şaşırttı."</p>
	<p class="block_3"> </p>
	<p class="block_2">"Konu yerin büyüklüğü değil," dedi Gorath. "İçerisindeki insanların kalabalıklığı." Bir süre için uzaklara baktı. "Siz kısa ömürlü yaratıklar ne tarihin ne de dünya üzerindeki yerinizin farkında değilsiniz," dedi. "Tek yaptığınız üremek-" Locklear'a baktığında, onun karanlık ifadesini gördü ve "Önemi yok. Her halükarda, herhangi bir yerde sizden çok fazlası var ve böylesine küçük bir yerde daha da çoksunuz," dedi. Başını salladı. "Halkım için böylesi topluluklar yabancıdır."</p>
	<p class="block_3"> </p>
	<p class="block_2">"Gene de Sar-Sargoth'ta toplanmıştınız," dedi Locklear.</p>
	<p class="block_3"> </p>
	<p class="block_2">"Evet öyle," dedi Gorath. "Pek çoğumuzun acı çekmesi pahasına." Owyn, "Öylece açık alandan yola mı çıkacağız?" dedi.</p>
	<p class="block_3"> </p>
	<p class="block_2">Locklear, "Hayır. Oraya bak," dedi. Ufak bir çiftliğin, Kral Yolu ile kesiştiği bir yeri işaret etti. Yarım düzine kadar adam, sanki bir şey bekliyorlarmış gibi duruyorlardı. "Birkaç kişinin toplanıp da gündelik işler hakkında konuşacağı bir yer değil, haksız mıyım?"</p>
	<p class="block_3"> </p>
	<p class="block_2">"Hayır," dedi Owyn. "O halde nereye gidiyoruz?"</p>
	<p class="block_3"> </p>
	<p class="block_2">"Beni izleyin," dedi Locklear ağaçların bittiği çizgi boyunca, doğuya doğru ilerlerken. Küçük bir su oluğuna ulaştılar; kuzey ve doğudaki dağlardan eriyen karların sularının birleşmesiyle taşan, doğal bir su yoluydu, fakat o an için yalnızca ufak bir sızıntı görünümündeydi. "Bu doğu kapısı taraflarına akar, Kirlikente." "Kirlikent mi?" diye sordu Gorath.</p>
	<p class="block_3"> </p>
	<p class="block_2">"Şehrin duvarların dışında inşa edilmiş bölümü. Eğer bilirsen, şehre girip çıkmak için yollar bulunur. Kirlikent’in ve şehrin ana yapısının kanalizasyonları birleşmediğinden düşman girmek için buraları kullanamaz." "Ama birleşiyorlar," diye ekledi Gorath.</p>
	<p class="block_3"> </p>
	<p class="block_2">"Evet, iki yerde ve bir tanesi orada toplanmış adamlara gidip de Prens'in sarayını sormak kadar tehlikeli. O giriş Hırsızlar Loncası tarafından kontrol ediliyor. Ama diğer giriş- eh, diyelim ki bir arkadaşımın dışında, pek az kişi biliyor."</p>
	<p class="block_3"> </p>
	<p class="block_2">"Peki sen burayı nereden biliyorsun?" diye sordu Gorath.</p>
	<p class="block_3"> </p>
	<p class="block_2">"Arkadaşım ve ben uzun zaman önce, Arutha'yı Lorien'e kadar takip ederken kullanmıştık."</p>
	<p class="block_3"> </p>
	<p class="block_2">Gorath başıyla onayladı, "O karşılaşmayı duymuştuk. Murmandamus'un Batının Lordunu öldürmek için kurduğu tuzak." "İşte o," dedi Locklear. "Şimdi sessiz hareket etmek iyi olur."</p>
	<p class="block_3"> </p>
	<p class="block_2">Locklear'ın dediği gibi yaptılar ve yıllar boyunca akan suyla aşınmış kayalardan oluşan bir kanala ulaşana dek su oluğunu takip ettiler. Eğildiler ve akşamüstü gölgelerinin uzadığı vakitte, yolun aşağısında ilerlemeye başladılar. En sonunda kanal ufak taş bir köprünün altında alçalarak onlara saklanacak bir yer sağladı. Yolun her iki kısmında dükkânların önünde nakledilmeyi bekleyen üst üste yığılı kasalar meraklı gözlerden uzak kalmalarını sağlıyordu.</p>
	<p class="block_3"> </p>
	<p class="block_2">Sıkılmış görünen işçiler yavaşça onları yüklemeye koyuldu.</p>
	<p class="block_3"> </p>
	<p class="block_2">"Hava kararana dek biraz oyalanalım," dedi Locklear. "Doğru zamanda harekete geçip bu kanalın ardındaki yola yönelen trafiğe karışmalıyız." Köprünün öteki tarafına geçti, kafasını arkaya atarak yukarı baktı.</p>
	<p class="block_3"> </p>
	<p class="block_2">Baktığı yeri işaret ederek, "Yukarıda birisi var," dedi.</p>
	<p class="block_3"> </p>
	<p class="block_2">"Ne yapıyoruz?" diye sordu Gorath, tıpkı dağlarda Locklear'ın olduğu gibi yabancılık çeker bir durumda olduğu belliydi. "Bekliyoruz," dedi Locklear. "Güneş batınca, şehirden gelen bir devriye buradan geçer ve silahlı herhangi birine buralardan gitmesini emrederler. Karanlık bastıktan sonra surların dışı tehlikeli hale gelir ve gözcüler pek çok kılıçlı kişinin bir araya toplanmasından hoşlanmazlar."</p>
	<p class="block_3"> </p>
	<p class="block_2">Köprünün altında, akıntının iki yanında, su birikintilerinde oturdular, sessizce bekledikçe saatler geçiyordu. Sinekler onları rahatsız ediyordu, Locklear ve Owyn zamanlarının büyük kısmını onları kovarak geçirirken, onları umursamayan tek kişi Gorath'tı.</p>
	<p class="block_3"> </p>
	<p class="block_2">Günbatımı yaklaştıkça, Locklear tepelerindeki kaldırım taşlarında çizme sesleri duydu. Birkaç Ses yükseldi, ardından Locklear, "Şimdi!" dedi.</p>
	<p class="block_3"> </p>
	<p class="block_2">Köprünün tam arkasındaki tümsekten, bir gurup adam şehir muhafızlarının gözetiminde dağılırken, kasaların altında hızla eğildi. "Buraya, saraya doğru gelecekler," dedi Locklear. "Biz yalnızca yanlarında çömelelim, görülsek dahi, belanın ilk belirtisinde, kafa patlatmaya meraklı bir düzine asker buradayken, saldırıya uğramamız pek muhtemel değil." Gorath'ı işaret etti. "Ama o başlığı düzeltsen iyi olur. Buradaki pek çok kişi, boynuna işaretler bile assan bir Elf’i, Moredhell’den ayırt edemez, ama asla bilemezsin. Eğer Ruthia döneklik ederse, karşılaşacağımız ilk kişi kuzey savaşlarından tecrübeli biri olacaktır." Ruthia Şans Tanrıçası'na verilen addı.</p>
	<p class="block_3"> </p>
	<p class="block_2">Gorath kendine söyleneni yapıp başlığını öne çekerek yüz hatlarını gizledi ve askerler, akıntının yanındaki yolda ilerlemeye başladıklarında, onların hızına yaklaşmaya çabalayan Locklear ve Owyn'i takip etmeye başladı.</p>
	<p class="block_3"> </p>
	<p class="block_2">Şehrin en kuzeydoğusundaki köşeden güney kapısına kadar tüm mesafeyi yürüdüler ve şehir devriyesi saray girişine ulaştığında, Locklear onları bir kenara çekti. Owyn, "Neden onlarla içeri girmiyoruz?" diye sordu.</p>
	<p class="block_3"> </p>
	<p class="block_2">"Bakın," dedi Locklear. İşaret ettiği yere baktıklarında bir grup adamın, kapının önünde, bir arabaya bağlı iki takım atla birlikte toplandıklarını gördü. "Görünen o ki, birisi kapıyı sabote etmiş," dedi Locklear.</p>
	<p class="block_3"> </p>
	<p class="block_2">Gözcü komutanı, duvardan aşağıya, devriye komutanına seslendi, buna karşılık devriye komutanı selam verdikten sonra adamlarına döndü. "Haydi, çocuklar," dedi, "kuzey kapısına gidiyoruz."</p>
	<p class="block_3"> </p>
	<p class="block_2">Locklear, yoldaşlarına onu izlemelerini işaret etti ve onları arka sokaklardan birine götürdü. "Bu yoldan," dedi. Onları bir hanın arka girişini andıran bir yere götürdü ve kapısını açtı. İçinden geçip kapıyı kapattıklarında, kendilerini bir kenarında ufak bir kulübenin bulunduğu küçük bir avluda buldular. Onları takip eden biri olup olmadığına baktıktan sonra, Locklear, hanın arkasındaki bir kapıyı işaret etti. "Eğer birisi bizi bulursa, kaybolduk, yemek yemek istiyoruz.</p>
	<p class="block_3"> </p>
	<p class="block_2">İçeri girdiğimiz zaman da, ön kapıya doğru ilerleyin, karşı çıkan olursa, hızla kaçacağız." Gorath, "Neredeyiz?" dedi.</p>
	<p class="block_3"> </p>
	<p class="block_2">"Burayı bildiğimizden habersiz ve birazdan yapacağım şeyden memnun olmayacak insanların sahibi olduğu bir hanın arkasında." Kulübeye doğru ilerledi, fakat içeri gireceğine, duvarla kesiştiği yere gitti. Kulübenin arkasına elini sokarak, bir mekanizmayı çalıştırdı ve bir kilit sesi duyuldu. Büyük bir kaya yuvarlanarak yana kaydığında, Owyn ve Gorath bunun çadır bezinden yapılmış ve bir kaya duvar gibi görünmesi sağlanmış iyi bir aldatmaca olduğunu gördüler. Locklear yere uzanarak, boşluğa girmek için önce ayaklarını sokmak zorunda kaldı. Fakat sonunda başarıyla bu işi tamamladı. Ardından Owyn ve en son olarak da zorlukla Gorath girdi. "Bu şeyi kim kullanıyor?" diye sordu Owyn, "Çocuklar mı?"</p>
	<p class="block_3"> </p>
	<p class="block_2">"Evet," dedi Locklear. "Şakacılar, saflarında pek çok ufaklık tutarlar ve şehir boyunca da bunun gibi pek çok kaçış deliği vardır."</p>
	<p class="block_3"> </p>
	<p class="block_2">"Neredeyiz?" diye sordu Owyn.</p>
	<p class="block_3"> </p>
	<p class="block_2">"Duyularını kullan, insanoğlu," dedi Gorath. "Yoksa türün kendi kokusunu tanıyamıyor mu?" "Ah," diye hırladı Owyn, kanalizasyonun kokusu yüzüne çarptığında.</p>
	<p class="block_3"> </p>
	<p class="block_2">Locklear yukarı uzanıp kapağı kapattı, artık tamamen karanlıkta kalmışlardı.</p>
	<p class="block_3"> </p>
	<p class="block_2">"Yakınlarda bir fener olacaktı," dedi Locklear. "Eğer mesafeyi hatırlayabilirsem... ve yönü."</p>
	<p class="block_3"> </p>
	<p class="block_2">"Ne?" diye sordu Gorath. "Nerede ışık bulabileceğimizi bilmiyor musun?"</p>
	<p class="block_3"> </p>
	<p class="block_2">"Yardım edebilirim," dedi Owyn. Kısa bir süre sonra, genç adamın ellerinde bulutsu bir ışık belirip, her yönden on iki adımlık mesafeyi aydınlatacak kadar yayıldı. "Bunu nasıl yaptın?" diye sordu Locklear.</p>
	<p class="block_3"> </p>
	<p class="block_2">Owyn sol elini uzattı. Parmağında bir yüzük vardı. "Bunu Nago'dan aldım. Büyülü."</p>
	<p class="block_3"> </p>
	<p class="block_2">"Hangi yöne?" diye sordu Gorath.</p>
	<p class="block_3"> </p>
	<p class="block_2">"Buradan," dedi Locklear, onları Krondor kanalizasyonunda sürükleyerek. "Neredeyiz?" diye fısıldadı Owyn.</p>
	<p class="block_3"> </p>
	<p class="block_2">Locklear, sesindeki kendinden emin tonu kaybetmiş bir şekilde, "Sanırım sarayın kuzeyinde bir yerdeyiz," dedi.</p>
	<p class="block_3"> </p>
	<p class="block_2">"Sanıyor musun?" dedi Gorath kızgınlık ve aşağılama dolu bir sesle.</p>
	<p class="block_3"> </p>
	<p class="block_2">"Pekala," dedi Locklear alıngan bir tavırla. "Biraz kayboldum, şimdi bul-"</p>
	<p class="block_3"> </p>
	<p class="block_2">"Ölümünüz, hızlı ve pis olacak," diye bir ses duyuldu Owyn'in ışığının menzilinin dışından.</p>
	<p class="block_3"> </p>
	<p class="block_2">Locklear, iradesiyle ışığın ardındaki karanlığı delmeye çalışırken, kınlarından ayrılan üç kılıcın sesi duyuldu. "Kimsiniz ve Hırsızların Anayolu'nda işiniz nedir?"</p>
	<p class="block_3"> </p>
	<p class="block_2">Locklear, resmi görünmeye çalışan, ama bunda başarılı olamayan bu meydan okuma karşısında başını yana eğdi ve sesin sahibinin genç biri olduğu yargısında bulunduktan sonra cevap verdi, "Ben Derebeyi Locklear'ın ve Prens'in kanalizasyonlarında canım ne isterse yaparım. Eğer bırakmaya çalıştığın intiba kadar zekiysen, yolumuza çıkmaman gerektiğini biliyorsundur."</p>
	<p class="block_3"> </p>
	<p class="block_2">Gölgelerin içinden, üstüne üzerinde dökülen bir tunik ve beline bir iple sarılmış büyük bir pantolon giymiş, kafasınaysa sivri, keçeden bir şapka takmış genç bir çocuk öne çıktı. Elinde kısa bir kılıç tutuyordu. "Adım Limm ve kılıç kullanmada hızlıyımdır. İznim olmadan bir adım öne gelirseniz, kanınızı akıtırım." </p>
	<p class="block_3"> </p>
	<p class="block_2">Gorath, "Kenara çekilmezsen, yapacağın tek şey ölmek olur, evlat," dedi.</p>
	<p class="block_3"> </p>
	<p class="block_2">Çocuk eğer kule gibi dikilmiş olan moredhelden etkilendiyse bile, bunu cesurca saklamayı başararak, "Daha çocukken senden iyilerini alt etmiştim," dedi. İhtiyatla geri çekildi, "Hem ayrıca, geride benim bir sözümü bekleyen beş dayakçım var."</p>
	<p class="block_3"> </p>
	<p class="block_2">Locklear, Gorath'ı dizginlemek için elini kaldırdı. "Bana eskiden tanıdığım Eliuzun adını verdiğimiz Jimmy'yi hatırlatıyorsun," dedi. "Hem kabadayılık hem de kurnazlık yönünden. Buradan uzaklaşırsan kimsenin kanı dökülmek zorunda kalmaz." Gorath'a sessizce, "Eğer yanında dayakçılar varsa, sorun yaratmasak iyi olur," dedi.</p>
	<p class="block_3"> </p>
	<p class="block_2">"Eliuzun Jimmy, öyle mi?" diye sordu Limm. "Peki, eğer Derebeyi James'in dostlarıysanız, geçmenize izin veririz. Ama onu gördüğünüzde, bu yakınlarda gelmesini, aksi halde anlaşmanın iptal olacağını söyleyin." Limm Locklear'ın cevap vermesine fırsat vermeden, öyle sessizce gölgelerin arasına karıştı ki, hareketlerini güçlükle duydular. Uzaktan, "Ve adımlarınıza dikkat edin, Eliuzun Jimmy'yi tanıyan Locklear. Yakınlarda tehlikeli müşteriler var," dedi. Ses uzaklaşmaya başlarken Limm ekledi, "Ayrıca tamamen zıt yönde gidiyorsunuz. Bir sonraki kanaldan sağa dönün ve saraya ulaşana kadar dümdüz ilerleyin."</p>
	<p class="block_3"> </p>
	<p class="block_2">Locklear, daha fazlasını duyabilmek için bekledi. Fakat sessizliği tek bozan, sızan su sesi ve kanalizasyonun bir yerlerinde akan suyun yankısıydı.</p>
	<p class="block_3"> </p>
	<p class="block_2">Gorath, "Bu tuhaftı," dedi.</p>
	<p class="block_3"> </p>
	<p class="block_2">"Evet," diye onayladı Owyn.</p>
	<p class="block_3"> </p>
	<p class="block_2">"Düşündüğünüzden de fazla," dedi Locklear. "O çocuk, dostum James'i bekliyordu. Ve eğer James, bölgelerinden geçerse, Şakacılar tarafından öldürülmek üzere mimlenmişti. Bu Prens Arutha'nın James'in hayatı için yıllar önce yapmış olduğu bir anlaşmaydı."</p>
	<p class="block_3"> </p>
	<p class="block_2">Owyn, "Bazen anlaşmalar değişir," dedi. "Ya da bozulur," diye ekledi Gorath.</p>
	<p class="block_3"> </p>
	<p class="block_2">Locklear, "Peki, bunu daha sonra hallederiz. Şimdi saraya gitmeliyiz," dedi. "Peki, Yakınlarda tehlikeli müşteriler var,' diyerek ne demek istedi?" diye sordu Owyn.</p>
	<p class="block_3"> </p>
	<p class="block_2">"Bilmiyorum," diye yanıtladı Locklear. "İçimde bir his, dikkatli olmazsak bunu öğreneceğimizi söylüyor," diye fısıldadı.</p>
	<p class="block_3"> </p>
	<p class="block_2">Limm'in tarif ettiği yöne saptılar ve dönmeleri gerektiğini söylediği köşeye gittiler. Belirtilen yönde biraz ilerledikten sonra Gorath, "İleride biri var," dedi.</p>
	<p class="block_3"> </p>
	<p class="block_2">Owyn yüzüğünü koltuk altına sıkıştırarak, ışığının kaybolmasını sağladı. "İki adam," diye fısıldadı Gorath. "Siyah giymişler."</p>
	<p class="block_3"> </p>
	<p class="block_2">"Onları bu yüzden göremedim," dedi Locklear. "Kim onlar?" diye sordu Owyn. Locklear dondurucu bakışlarının karanlıkta kaybolduğunu bilerek döndü, "Neden gidip onlara sormuyorsun?" "Eğer Prens'in adamları ya da şu Şakacılar'dan değillerse, düşman olmalılar," dedi Gorath, öne doğru yönelirken, kılıcı ölümcül bir darbe indirmek için hazırdı.</p>
	<p class="block_3"> </p>
	<p class="block_2">Locklear bir an için durakladı, hareket etmeye başladığında, Kara Elf iki adamın üzerine atılmıştı. Bir tanesi, yüzünü döndüğünde kendi ölümünün geldiğini gördü, Gorath onu göğsü ve omzu boyunca bir uçtan bir uca biçti. İkinci adam kılıcını çekerek, Gorath'ın kafasına bir darbe indirmeye çalıştı, fakat Locklear araya girerek, saldırıyı yüksekten karşılayıp, Gorath'ın ona bir hamle yapmasına izin verdi. Birkaç saniye içinde her şey bitmişti.</p>
	<p class="block_3"> </p>
	<p class="block_2">Locklear çömelip, iki cesedi inceledi. Birbirine benzer pantolonları, siyah bir kumaştan tunikleri ve siyah, deri çizmeleri vardı. Her iki adamın da birer kısa kılıcı, bir tanesininse kolay ulaşabileceği bir yerde kısa bir yayı bulunuyordu. Adamların hiçbirinde ne bir para kesesi, ne de bir çanta vardı, fakat her ikisi de tuniklerinin altına benzer birer madalyon takmıştı.</p>
	<p class="block_3"> </p>
	<p class="block_2">"Geceşahinleri!" dedi Locklear.</p>
	<p class="block_3"> </p>
	<p class="block_2">"Katiller mi?" diye sordu Owyn. "Fakat öyle olsaydı..." Locklear başını salladı, "Eğer bu ikisi Geceşahiniyseler, ben de Gorath'ın büyükbabasıyım." Gorath bu fikir karşısında güldü, fakat, "Sizin Geceşahinlerinizi duymuştuk; bazıları Murmandamus'un ajanları tarafından tutulmuştu," dedi.</p>
	<p class="block_3"> </p>
	<p class="block_2">Owyn, "Hikâyelere göre neredeyse büyüye benzer yetenekleri varmış," dedi.</p>
	<p class="block_3"> </p>
	<p class="block_2">"Hikâyeler," dedi Locklear. "Daha on dört yaşında bir ufaklıkken, şehrin çatılarında, dostum James onlardan biriyle karşılaşmıştı ve canlı kalarak o hikâyeyi anlatabildi." Locklear doğruldu. "İyilerdi, ama herhangi bir adamdan daha iyi değil. Ama efsanelerin işlerine biçtikleri bedeli almalarında yardımı oluyordu. Fakat bunlar," iki cesedi gösterdi, "Geceşahinleri'nden değillerdi."</p>
	<p class="block_3"> </p>
	<p class="block_2">Yakınlarda bir tünelden bir ıslık sesi duyuldu, Gorath, yeni bir saldırıyı karşılamak için elinde kılıcıyla dönmüştü. Oysa Locklear, iki parmağını ağzına soktu ve ıslığa karşılık verdi. Bir süre sonra genç bir adam aydınlığa çıktı. "Locky?" diye sordu.</p>
	<p class="block_3"> </p>
	<p class="block_2">"Jimmy!" dedi Locklear, eski dostuna sarılırken. "Biz de tam senden bahsediyorduk."</p>
	<p class="block_3"> </p>
	<p class="block_2">Prens'in sarayından bir toprak beyi olan James, en iyi dostuna şöyle bir baktı. Dikkatini arkada bağlanarak toplanmış saçı ve çalı gibi görünen bıyığı üzerinde yoğunlaştırarak, "Saçına ne yaptın?" dedi.</p>
	<p class="block_3"> </p>
	<p class="block_2">"Seni aylardır görmemişken bana ilk sorduğun soru dış görünüşüm mü olacak?" diye sordu Locklear.</p>
	<p class="block_3"> </p>
	<p class="block_2">James sırıttı. Yüzü gençti, fakat artık çocuk değildi. Kısa kestiği kıvırcık kahverengi saçları vardı ve tunik, pantolon, çizmeler ve bir pelerinden oluşan sade kıyafetler giymişti. Yalnızca kemerinde takılı bulunan bir bıçak taşıyordu. "Seni saraya getiren de ne? Eğer hafızam beni yanıltmıyorsa, Arutha seni bir seneliğine sürgüne yollamıştı."</p>
	<p class="block_3"> </p>
	<p class="block_2">"Bu moredhel," dedi Locklear. "Adı Gorath ve Arutha'ya bir uyarı getiriyor." Diğer yoldaşını işaret ederek, "Ve bu da Owyn, Timons Baronu'nun oğlu. Onun da bana büyük yardımları oldu," diye ekledi.</p>
	<p class="block_3"> </p>
	<p class="block_2">James, "Krondor'da bir moredhel şefi. Aslına bakılırsa, buralarda da işler garipleşiyor," dedi. Başını aşağı eğip, ölü iki adama baktı. "Birisi, kanalizasyonda ve şehrin başka bölümlerinde Geceşahinleri rolünü oynamaları için bazı aptallara para yedirmiş."</p>
	<p class="block_3"> </p>
	<p class="block_2">"Neden?" diye sordu Locklear.</p>
	<p class="block_3"> </p>
	<p class="block_2">"Bilmiyoruz," dedi James. "Birkaç eski... eski tanıdığımla buluşmak için yoldayım. Bu soytarılığın arkasında kimin olduğunu bulabilmek için işbirliği yapabilir miyiz diye bakmak için."</p>
	<p class="block_3"> </p>
	<p class="block_2">"Şakacılar," dedi Locklear. "Limm adında bir tanesiyle karşılaştık."</p>
	<p class="block_3"> </p>
	<p class="block_2">James başıyla onayladı. "Kısa bir süre sonra birkaçıyla buluşacağım. Onları hayal kırıklığına uğratmasam iyi olur. Ama gitmeden evvel, burada kanalizasyonda ne yapıyorsunuz?"</p>
	<p class="block_3"> </p>
	<p class="block_2">Locklear, "Birisi Gorath'ın ölmesini fena halde istiyor. Kötü bir kasabın bir atın gövdesine açtığından daha fazla kesiğim var. Buradayız, çünkü saraya girmemiz gerek ve çok tehlikeli görünen adamların sarayın girişlerini gözetlediğini gördük. Şehir devriyesinin gölgesinde içeri girmeye çalışırken, kapılardan birini hasar görmüş bulduk." "Birisi hem orayı hem de kuzey saray girişini sabote etmiş. Şu sıralar saraya tek giriş ya deniz-liman kapısından ya da buradan," dedi James. Locklear endişelenmiş görünüyordu. "Birisi saraya girmememiz için kapıları da mı etkisiz hale getirdi yani?" James başıyla onayladı, "Bu, gizemi açıklıyor. Bakın, gidip Arutha'yı bulun, ben de sizi daha sonra bulayım." "Yol bu mu?" diye sordu Locklear.</p>
	<p class="block_3"> </p>
	<p class="block_2">"Evet," dedi James. Cebinden bir anahtar çıkarıp, Locklear'a uzattı. "Ama kapıyı kilitledik, eğer ben buraya gelmemiş olsaydım, uzun süre bekleyecektiniz."</p>
	<p class="block_3"> </p>
	<p class="block_2">"Kilidi etkisiz hale getirebilirdim," dedi Locklear. "Seni bunu yaparken birkaç kez gördüm."</p>
	<p class="block_3"> </p>
	<p class="block_2">"Ve domuzlar da uçabilir," dedi James, arkadaşının omzunu sıvazlayarak. "Geri döndüğünü görmek çok güzel, üzerimizde böylesine karanlık bulutların dolaştığı bir anda bile olsa." Gelmiş olduğu yolu işaret etti. "Soldaki iki kanalı geride bırakın, saraya çıkan merdivenleri bulacaksınız." Ayrılmak üzereyken sırıttı ve ekledi, "Arutha'yla görüşmeden önce bir banyo yapmanızı öneririm."</p>
	<p class="block_3"> </p>
	<p class="block_2">Locklear önce gülümsedi, ardından bir kahkaha attı. Aylardan beridir ilk kez kendini güvende hissediyordu. Saraya kısa bir mesafedeydiler ve az sonra sıcak bir banyonun keyfini yaşayacağını biliyordu. "Geri geldiğinde, beni gör," dedi James'e, "birbirimize anlatacak çok şeyimiz var." "Geleceğim," dedi James.</p>
	<p class="block_3"> </p>
	<p class="block_2">Locklear, Gorath ve Owyn'i bir kat yukarıdaki taşlara tutturulmuş demir çubuklardan çatılmış, onları saraya ulaştıracak merdivenlere götürdü. Oraya, ağır kilitli bir kapak konulmuştu, Locklear, James'in verdiği anahtarı kullanarak kapağı açtı. Kapağı yana doğru iterek, kanalizasyonun tam üstündeki, sarayın en alt zeminine açılan tünellere çıktılar. Buradan geçtiklerinde, birbirlerinden uzak olarak duvara asılmış meşalelerle aydınlatılmış bir başka geçide çıktılar, kapıyı kapattıklarında, taş duvarın içinde adeta görünmez oldu.</p>
	<p class="block_3"> </p>
	<p class="block_2">Locklear onları, Prens'in toprak beylerinden birinin, yanında genç bir adam ve uzun boylu bir elf ile birlikte geçip gitmesini ilgiyle izleyen saray muhafızlarının bakışları eşliğinde kendi dairesine götürdü.</p>
	<p class="block_3"> </p>
	<p class="block_2">Şehre hakim bir pencereye yan gözle bakan Locklear, "Bir saat içinde ikindi vakti olacak," dedi. "Bir banyo yapıp üzerimizi değiştirmek için zaman var. Yemekten sonra Prens'le konuşabiliriz."</p>
	<p class="block_3"> </p>
	<p class="block_2">"Burada olmak... bana çok garip geliyor," dedi Gorath.</p>
	<p class="block_3"> </p>
	<p class="block_2">Dairesinin kapısını açarken Locklear, "Seni burada konuk etmek kadar garip değil," dedi. Konuklarını içeri almak için yana çekildi ve yakınlarda bir koridorda bulunan bir saray hizmetlisine el salladı. "Çocuk!" diye bağırdı. Saray hizmetlisi durdu ve dönerek ona doğru koşturdu. "Efendim?" dedi.</p>
	<p class="block_3"> </p>
	<p class="block_2">"Prens'e ölümcül sonuçlar doğurabilecek bir mesajla döndüğümü ilet." Locklear'ı iyi tanıyan saray hizmetlisi, kendini gözlemini belirtmekten alıkoyamadı: "Ölümcül olacak, bu doğru; Prens kabul etmezse, sizin için, toprak beyi." .</p>
	<p class="block_3"> </p>
	<p class="block_2">Locklear, kafasının yanına şakayla karışık vurduktan sonra çocuğu gönderdi. "Üç banyoya yetecek kadar sıcak suya ihtiyacım olduğunu da duyur!"</p>
	<p class="block_3"> </p>
	<p class="block_2">Çocuk duyduğunu belirten bir biçimde elini salladı ve "Hizmetlilere bildiririm, toprak beyi," dedi.</p>
	<p class="block_3"> </p>
	<p class="block_2">Locklear odasına döndüğünde, Owyn'in sırtını duvara yaslayıp, yatağının üzerinde oturduğunu gördü. Gorath, biraz ötede sabırla bekliyordu. Locklear dolabına yöneldi ve bazı kıyafetler seçti. "Biz banyo yaparken, boyuna uygun kıyafetler getirtiriz," dedi Gorath'a. Kıyafetleri aldı ve Owyn'e temiz iç çamaşırlarıyla birlikte bir tunik ve bir pantolon uzattı, ardından, "Benimle banyoya gelin, dostlarım," dedi.</p>
	<p class="block_3"> </p>
	<p class="block_2">Koridorun sonunda dört hizmetkâr büyük bir küvete sıcak su dökerken, bir diğerinin de yanda beklediğini gördü. "Gir içine," dedi Owyn'e, o da bunun üzerine kirli kıyafetlerini çıkartıp, küvetin içine girdi. Mutluluk dolu bir "ah" sesiyle birlikte, sıcak suyun içinde arkasına yaslandı.</p>
	<p class="block_3"> </p>
	<p class="block_2">Gorath, "Bu üçüncü küvet benim mi?" dedi.</p>
	<p class="block_3"> </p>
	<p class="block_2">"Onu ben alacaktım, ama eğer istersen-" "Ona soğuk su doldurun."</p>
	<p class="block_3"> </p>
	<p class="block_2">Hizmetkârlar bakıştılar, fakat Locklear başıyla onayladı, ikinci küveti dolduran hizmetkârlar, elinde sıcak kovalarla mutfaktan gelen diğer hizmetkârları da geri çevirdiler. Kısa bir süre sonra soğuk suyla dönerek küveti doldurdular. Gorath soyunup, küvete girerek kafasından aşağı soğuk su dökmelerine izin verdi. Hiçbir yorumda bulunmadan soğuk suya dayandı. Banyoları bittiğinde ve Gorath için temiz kıyafetler getirildiğinde, Owyn, "Neden soğuk su?" diye sordu.</p>
	<p class="block_3"> </p>
	<p class="block_2">"Tepeleri her zaman buzlu olan bir diyarda, dağdaki kaynak sularıyla banyo yaparız," dedi Gorath. "Bu su bana göre fazla sıcaktı."</p>
	<p class="block_3"> </p>
	<p class="block_2">Locklear omuz silkti. "Her gün yeni bir şey öğreniyorsun."</p>
	<p class="block_3"> </p>
	<p class="block_2">"Evet," diye onayladı Gorath. "Öyle."</p>
	<p class="block_3"> </p>
	<p class="block_2">Giyinip banyo odasından çıktıklarında, bir takım saray muhafızının kendilerini beklediğini gördüler. "Size, Prens'e kadar eşlik edeceğiz, toprak beyi."</p>
	<p class="block_3"> </p>
	<p class="block_2">Locklear, "Gerek yok. Yolu biliyorum," dedi ters bir ifadeyle.</p>
	<p class="block_3"> </p>
	<p class="block_2">Sert, tecrübeli bir asker olan çavuş, genç soylunun yüksek sınıfını umursamadan, "Prens buna gerek olduğunu düşündü, efendim," dedi. Bir işareti üzerine iki asker Gorath'ın iki yanına ve diğer ikisi de arkasına geçti. Prens Arutha, Prenses Anita ve konuklarının yemeklerini bitirmekte oldukları yemek salonuna gelene kadar koridor boyunca ilerlediler.</p>
	<p class="block_3"> </p>
	<p class="block_2">Batı Âlemi ve Adalar Krallığı'nın hükümdarı Arutha, masanın ortasında oturuyordu. Hâlâ genç bir adamdı. Krallıkta on yıldır hüküm sürüyor olmasına karşın yüzünde yalnızca yaşın ve sorumluluğun getirdiği çizgiler vardı. Yüzü tıraşlı olduğundan hâlâ Gediksavaşı'ndan bir kahraman olarak çıkan gençliğini hatırlatıyordu. Saçları, birkaç ak tel dışında siyahtı, bunun dışında hâlâ Locklear'ın Krondor'a Karanın Sonu'ndan bir saray hizmetlisi olarak geldiği günlerdeki gibi görünüyordu. Kahverengi gözleri, Locklear'a yıllar içinde, daha zayıf insanları titreyen çocuklara çeviren o bakışıyla bakıyordu; Locklear bu bakışla, Arutha'nın sarayında hizmet ettiği on yıl boyunca defalarca karşılaşmıştı. Yeşil gözleri, en sevdiği nedimlerinden birinin geri dönmesinden dolayı parıldayan Prenses Anita, Locklear'a bir gülümseme bahşetti. Locklear, saray çevresinin diğer genç erkekleri gibi, Prenses'e doğal zarafeti ve kendine özgü çekiciliğinden dolayı neredeyse tapıyordu.</p>
	<p class="block_3"> </p>
	<p class="block_2">Masanın çevresinde tanıdığı başka kişiler de oturuyordu: Vilayet Şövalye-Mareşali Gardan; Güney İllerinin Lordu Dük Brendan ve diğerleri. Fakat Prens'in yakınlarında, Tsurani Yücelerinin siyah cüppelerinden birini giymiş, Locklear'ın tanımadığı biri vardı. Adamın omuzlarına dökülen, seyrelmeye başlamış kar beyazı saçları vardı. Bakışları Locklear'ın üzerine kilitlendi, Owyn bu adamın, dünyada pek az kişinin karşı koyabileceği güçlere sahip olduğunu hissedebiliyordu. Locklear onun, saraya yeni geldiğini bildiği, Tsuranili Yüce Makala olduğunu anladı.</p>
	<p class="block_3"> </p>
	<p class="block_2">"Derebeyi," diye resmi bir biçimde söze girdi Arutha, "size Tyr-Sog kontunun ihtiyaçlarına bir sene boyunca hizmet etmeniz emri verilmişti. Hesaplarıma göre, bu görevinizin bitmesine daha pek çok ay var. Emirlerimi hiçe saymanız için ikna edici bir nedeniniz var mı?"</p>
	<p class="block_3"> </p>
	<p class="block_2">Locklear eğildi ve "Majesteleri. Yalnızca kuzeyde meydana gelen çok ciddi gelişmeler görevimi terk edip buraya hızla gelmeme neden olabilirdi. Bu Gorath, Ardanienler Şefi, sizi uyarmak için geldi," dedi.</p>
	<p class="block_3"> </p>
	<p class="block_2">"Ne hakkında uyarmak için, moredhel?" diye sordu Arutha, şüphe dolu bir bakışla. Moredhellerle ilgili tecrübeleri hep cinayet ve hileyle doluydu.</p>
	<p class="block_3"> </p>
	<p class="block_2">Gorath bir adım öne çıktı. "Sizi savaş ve dökülecek kan konusunda uyarıyorum. Bir kez daha Sar-Sargoth'la savaş davulları çalınıyor ve klanlar toplanıyor."</p>
	<p class="block_3"> </p>
	<p class="block_2">"Hangi amaçla?" diye sordu Arutha.</p>
	<p class="block_3"> </p>
	<p class="block_2">"Darkanienler Şefi Delekhan, klanları bir araya getiriyor. Erk şarkıları söyleyip, güneye dönmek için toplanıyor." Arutha, "Neden? Ne için?" dedi.</p>
	<p class="block_3"> </p>
	<p class="block_2">Gorath, "Murmandamus'un yaşadığına ve sizin onu Sethanon kentinde esir tuttuğunuza yeminler ediyor. Ve atalarımızın kanları adına, liderimizi kurtarmak için geri dönmemiz gerektiğine dair ant içiyor."</p>
	<p class="block_3"> </p>
	<p class="block_2">Arutha oturduğu yerde donup kalmıştı. Pek az kişinin karşılaşmaya şahit olmasına karşın, Murmandamus'u öldürmüştü. Aynı zamanda Murmandamus'un, Pantathialı Yılan Rahipleri tarafından, moredhelleri kendi karanlık amaçları için kullanmak üzere ortaya sürdükleri bir sahtekâr olduğunu da biliyordu.</p>
	<p class="block_3"> </p>
	<p class="block_2">Arutha ayağa kalktı. "Bunu özel meclisimde görüşeceğiz." Eşine saygıyla eğildi ve ardından Makala'ya yöneldi. "Eğer bize katılırsanız?"</p>
	<p class="block_3"> </p>
	<p class="block_2">Tsuranili büyücü başıyla onaylayarak ayağa kalktı, Locklear, onun bir Tsuranni'ye göre oldukça uzun boylu olduğunu gördü, boyu neredeyse yüz yetmiş santim civarındaydı. Makala, kısaca hizmetkârlardan biriyle konuştu, saygıyla eğilen hizmetkâr, efendisinin isteklerini yerine getirmek üzere hızla uzaklaştı.</p>
	<p class="block_3"> </p>
	<p class="block_2">Locklear, Owyn ve Gorath'a yemek salonunun sağındaki büyük kapılardan geçerek, Kraliyet Ailesi'nin özel dairelerine kadar kendisine eşlik etmeleri için işaret etti. Gorath'a döndü ve "Umarım Arutha'ya söyleyecek bundan daha fazla şeyin vardır, aksi halde ikimizin de başı derde girecek," dedi.</p>
	<p class="block_3"> </p>
	<p class="block_2">"Bildiğinden daha büyük dert, insanoğlu," dedi Gorath.</p>
	<p class="block_4" id="calibre_pb_4"> </p>
</body></html>
