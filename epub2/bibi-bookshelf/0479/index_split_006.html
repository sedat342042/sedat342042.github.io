<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">YOLCULUK</p>
	<p class="block_3"> </p>
	<p class="block_2">Başrahip elini sallayarak onlara selam verdi.</p>
	<p class="block_3"> </p>
	<p class="block_2">Ejderha heykelinden, dönüştürülmüş hana uzanan patikayı tırmanırlarken, Başrahip Graves'in kendilerini beklediğini gördüler. Başrahip, "ayrılmadan önce, kasabaya uğrasan iyi olur, James," dedi.</p>
	<p class="block_3"> </p>
	<p class="block_2">"Neden?" diye sordu James, Başrahip'in tavırlarında bir belanın işaretlerini görmeye çalışıyordu.</p>
	<p class="block_3"> </p>
	<p class="block_2">"O yoldan kaybolmanızdan beş dakika kadar sonra bir gurup atlı buradan geçerek, kasabaya girdi."</p>
	<p class="block_3"> </p>
	<p class="block_2">James, kasabaya sanki atlıları görmeye çalışırmışçasına gözlerini kısarak baktı. "Onlarda olağandışı bir şey olmalı, yoksa dikkatimizi üstlerine çekmezdin. Nedir?"</p>
	<p class="block_3"> </p>
	<p class="block_2">"Kral'ın üniformalarını giymişlerdi. Ve eğer Krondor'daki hırsızlık yaptığım yılları hatırlamıyor değilsem, başlarında at süren kişi Guy du Bas-Tyra'ydı."</p>
	<p class="block_3"> </p>
	<p class="block_2">"O halde bu görmemiz gereken bir şey," dedi James. Gorath ve Owyn'e kendini izlemeleri için işaret etti ve şehre doğru yürümeye başladı. "Kısa bir süre sonra döneriz, Graves." Başrahip el sallayıp onları uğurladı ve binaya girdi.</p>
	<p class="block_3"> </p>
	<p class="block_2">Hızla şehre doğru yol aldılar, ana caddeye girerek, kasaba meydanına ulaştılar. Orada tam bir atlı grubu, atlarından inerek onları, tabelasına bir satranç taşı -beyaz bir vezir- çizilmiş bir ahıra sokuyorlardı. Askerlerin tümü "kraliyet üniformaları giymişti; siyah pantolon ve çizmeler, üzerlerinde beyaz bir daire ve elinde kılıç tutan, altın bir taç giymiş kızıl bir aslandan oluşan Kraliyet armasının bulunduğu kızıl kısa pelerinler. Beyaz dairenin ve tuniklerin kol düğmelerinin çevresindeki mor bir şerit onların, öncelikli olarak Kraliyet Ailesine bağlı bulunan saray muhafızlarından olduklarını gösteriyordu. Kapıda iki muhafız duruyordu, biri, "Sakin ol, dostum. Rillanon Dükü içeride ortak salonda dinleniyor ve kimse izni olmadan ya da Dük söylemeden içeri giremez."</p>
	<p class="block_3"> </p>
	<p class="block_2">"O halde içeri gir, asker ve kendisine Krondorlu Derebeyi James'in Prensin vermiş olduğu bir görev nedeniyle burada olduğunu söyle."</p>
	<p class="block_3"> </p>
	<p class="block_2">Asker, James ve yol arkadaşlarını tartarcasına baktı, ardından içeri girdi.</p>
	<p class="block_3"> </p>
	<p class="block_2">Kısa bir süre sonra, uzun ak saçları omzuna dökülen ve sol gözüne siyah bir bant takmış iri bir adam önlerinde belirdi.</p>
	<p class="block_3"> </p>
	<p class="block_2">Bir süre için bir eli kapıda dikildi, ardından onları elini sallayarak içeri çağırdı.</p>
	<p class="block_3"> </p>
	<p class="block_2">Ortak salonun içinde, James ve diğerleri Kraliyet Muhafızları'nın etrafı dikkatli bir biçimde kolaçan ettiklerini görebiliyorlardı.</p>
	<p class="block_3"> </p>
	<p class="block_2">Rillanon Dükü ve Adalar Kralının Baş Danışmanı Guy du Bas-Tyra, onları yorgunlukla çöktüğü kendi masasına çağıran bir hareket yaptı. "Bana içecek getirin!" diye bağırdı, hizmetlilerden biri olduğu anlaşılan bir asker hızla, baskı altında gibi görünen bir hancının yanına gitti. Adam kalaylanmış kupaları çıkarırken az kaldı kendini yaralayacaktı. Kupaları hızla doldurdu ve hemen Bas- Tyra'nın, ardından da diğerlerinin önüne birer tane koydu. "Lordum yiyecek bir şeyler arzu eder miydi?" dedi.</p>
	<p class="block_3"> </p>
	<p class="block_2">"Sonra," dedi Guy, yavaşça ağır görünümlü eldivenlerini çıkartarak. "Ben ve adamlarım için sıcak bir şeyler getir. Sığır eti pişir." Han sahibi eğilip gerilerken, bir iskemleyi devirip hızla düzeltti. Guy, James'e baktı ve başıyla selam verdi. James'in kaşları çatıldı, fakat selama karşılık verdi. Dük Guy, "Demek, Arutha etrafa bakınman için seni doğuya gönderiyor," dedi. James, "Öyle de denilebilir, Sayın Dük," diye cevap verdi.</p>
	<p class="block_3"> </p>
	<p class="block_2">Guy, Gorath'ı işaret etti. "Şimdi bana, neden onun kalbini sökmemem ve seni Taca ihanetten astırmamam gerektiğini açıkla."</p>
	<p class="block_3"> </p>
	<p class="block_2">Gorath'ın eli kılıcının kabzasını sıkıca kavradı, fakat hareket etmedi. Owyn'in rengi atmıştı, fakat James'in gülümsediğini gördü.</p>
	<p class="block_3"> </p>
	<p class="block_2">"Bu Arutha'yı rahatsız edeceği için olabilir mi?"</p>
	<p class="block_3"> </p>
	<p class="block_2">Guy güldü. "O pabuç kadar dilinden hiçbir şey eksilmemiş, değil mi Jimmy?"</p>
	<p class="block_3"> </p>
	<p class="block_2">Genç adam, "Muhtemelen hiç de eksilmeyecek. Birlikte sadakatimin nereye bağlı olduğunu sorgulamamanı gerektirecek kadar çok şey yaşadık, o yüzden anlıyorum ki, sinirini Arutha'dan çıkaramadığın için benden çıkarıyorsun. Seni bu kadar kızdıracak ne yaptı?" dedi.</p>
	<p class="block_3"> </p>
	<p class="block_2">Kraliyet Ailesi'nden sonraki en güçlü asillerden olan Rillanon Dükü, sade, ahşap iskemlesine sırtını dayadı ve etrafını gösteren bir el hareketi yaptı. "Bunu. Çünkü var olma sebebi yalnızca Krondor ile Salador arasında olması olan bu kasabadayım ve Lyam bu saraya gelmekte olan hain moredheller hakkındaki raporlar konusunda endişeliydi-" sağlam olan gözünü Gorath'ın üzerine kilitledi "-ve burası ile Romney arasında koşuşturan aşağılık tiplerden." </p>
	<p class="block_3"> </p>
	<p class="block_2">"Neden sen?"</p>
	<p class="block_3"> </p>
	<p class="block_2">"Birçok nedenle,'' dedi Dük. Birasından büyük bir yudum aldı. "Genelde günün bu saatinde içmem, ama ona bakılırsa genelde tüm gece boyunca at da sürmem."</p>
	<p class="block_3"> </p>
	<p class="block_2">"Bu aşağılık tipler, Geceşahinleri olabilir mi?" diye sordu James.</p>
	<p class="block_3"> </p>
	<p class="block_2">"Olabilirler," dedi Guy. "Arutha'nın duyduğu nedir?"</p>
	<p class="block_3"> </p>
	<p class="block_2">"Ben geri dönüp raporumu verene dek, hiçbir şey," dedi James. "Ama şehre girerken, Locky ve bu ikisi Ölüm Loncası üyeleri rolünü üstlenen iki sahtekâr bulmuş."</p>
	<p class="block_3"> </p>
	<p class="block_2">Guy bir süre için gözlerini, sanki sözlerini tartmak istermişçesine uzağa dikti. "Eğer Geceşahinleri'ni tekrar ortaya çıkarmak isteseydin," James'e döndü "ve birilerini, kendinin onlardan biri olmadığına inandırmak isteseydin, sahte Geceşahinleri taklitçilerinin bulunması ne kadar faydalı olurdu, değil mi?"</p>
	<p class="block_3"> </p>
	<p class="block_2">James'in gözleri irileşti. "Harika! Gerçekten yapmak istediğim şeyin üzerindeki dikkati dağıtırdı, birkaç kurban verdikten sonra ise, beni gerçekten kaygılandıran kişiler beni ciddiye almazdı."</p>
	<p class="block_3"> </p>
	<p class="block_2">"İşin derinine in, Jimmy," dedi Guy. "İçinde bulunduğumuz problemlerin arkasında gerçekten kimin olduğunu bul. Eski bir deyiş vardır: Aksini kanıtlayan bir bilgin yoksa, düşmanının akıllıca hareket edeceğini düşünebilirsin. Bunun tersi ise şudur: Aptalca hareket et, düşmanın seni ciddiye almayacaktır" James, "Hâlâ neden burada olduğunu söylemedin," dedi.</p>
	<p class="block_3"> </p>
	<p class="block_2">Guy başıyla onayladı. "Kral, benden burayı elden geçirmemi istedi. Görülen o ki, civardaki asillerimizden bazıları şüphe altında."</p>
	<p class="block_3"> </p>
	<p class="block_2">"İhanet mi?"</p>
	<p class="block_3"> </p>
	<p class="block_2">"Değil, gerçi uzak da olsa bir ihtimal olabilir." Guy birasını bitirdi. "Daha çok, beceriksizlikleri yüzünden şüphe altındalar. Lordum, Romney Kont'u, çıkmak üzere olan bir lonca savaşının eşiğinde ve görünen o ki, bu konuda bir şey yapmaktan aciz. Yola çıkarken, bir gurup Kraliyet Kargıcısına o yöne gidip, onu bu işten sıyırmalarını emretmiştim, önümüzdeki hafta içinde orada olurlar." "Ne tarz bir savaş?" diye sordu James.</p>
	<p class="block_3"> </p>
	<p class="block_2">"Ayrıntıları bilmiyorum, ama anlaşılan Nehirçekiciler Kardeşliği, fiyatlarını tüccarların mallarının nehir sevkiyatını yapmaları için ödeyemeyecekleri kadar yükseltmişler, diğer loncalar da Nehirçekicilere karşı gelmek için birleşiyor. Her iki taraf da silahlı adamlar kiralıyor ve bildiğim kadarıyla şu sıralarda Romney Kont'u sıkıyönetim ilan etmiş olmalı. Lanet olsun, tek bildiğim, şehir yanıp yıkılıyor." Sanki Romney'in alevlere gömülmesi umurunda değilmişçesine, vurgulamak için elini masaya vurdu.</p>
	<p class="block_3"> </p>
	<p class="block_2">"Bununla birlikte, herkese bu el koyma hareketiyle, Kral'ın bizzat ilgili olduğunu gösteriyoruz: Görmesi gereken insanların önlerinde bayraklar sallanıyor, ayrıca Majesteleri tarafından bu gece bir konferans vermem bekleniyor."</p>
	<p class="block_3"> </p>
	<p class="block_2">"Konferans mı?" diye sordu James, kendini gülmemek için zor tutuyordu. "Ne hakkında? Ve kime?"</p>
	<p class="block_3"> </p>
	<p class="block_2">Guy iç çekti. "Armengar Savaşı hakkında, dinlemek isteyen herkese." Kendi sözlerine inanmakta zorlanırmış gibi başını salladı. "Ishaplıların yeni bir manastır kurması için gönderdikleri şu Graves denen serseriyi tanıyor musun?" James başıyla onayladı. "Ethan'ı çağrıyı almadan önce de tanırdım. O zamanlar sert biriydi; Şakacılar'ın en iyi dayakçılarından biri."</p>
	<p class="block_3"> </p>
	<p class="block_2">"Buna inanabilirim. Her halükarda, o ya da Rillanon'daki Ishap Tapmağı burada, 'Krallık'ın merkezi' Malac Geçidi'nde bir okul yapılmasına ve genç asillerin bu okula devam etmesine karar verdiler. Buna collegium adını veriyorlar." Sesini biraz alçalttı. "Zannedersem, dostumuz Pug'ın Yıldızlimanı'nda yaptıklarına güvenmiyorlar ve Krallıktaki genç asilleri aynı noktada buluşturarak kazançlı çıkabilirler. Zannedersem bir merkez..." Bakışları bir Gorath'a bir Owyn'e sıçradı ve kelimelerini yuttu.</p>
	<p class="block_3"> </p>
	<p class="block_2">James Guy'ın dilinin ucuna gelen şeyi biliyordu: Sethanon ve Hayattaşı'nın yakınlarında. Bu yüzden başını sallamakla yetindi. Odaya bakınarak, "Bu çevrede fazla genç asil göremiyorum, Guy," dedi James.</p>
	<p class="block_3"> </p>
	<p class="block_2">Guy masanın diğer kenarına uzandı ve James'in kafasına şakayla karışık bir şaplak indirmeye çalıştı, James bunu ustalıkla savuşturdu. "Her zaman keskin bir dilin oldu, Jimmy ve hep de öyle kalacak." James sırıttı. "Bir gün dileğin gerçekleşip de Krondor Dükü olsan da hep keskin bir dilin olacak."</p>
	<p class="block_3"> </p>
	<p class="block_2">James güldü. "Belki. Şimdi söyle bana, nerede bu genç asiller?"</p>
	<p class="block_3"> </p>
	<p class="block_2">Guy iç çekti. "Civardan birkaç tanesi gelecektir, şüphesiz. İşte bu yüzden, buraya gelmek için tüm gece at koşturdum. Lanet olası hava, gemimin Salador'a iki gün geç varmasına neden oldu, Kral'ı yalancı çıkarmamak için bütün geceyi at sırtında geçirdim." Birasından bir yudum daha aldı. "Ve işte bu yüzden senin de bu geceki konferansa katılmanı istiyorum. Şehrin doğu kenarında bir evde. Gözden kaçırman imkânsız-; önünde Kraliyet Muhafızlarının dikiliyor olacağı bina." Ayağa kalktı, James de onu izledi ve bir süre sonraysa Gorath'la Owyn ayağa kalktılar. "Lyam bunu, Batı Âlemi ile birlikte cephe hazırlığı yaptığım sırada istedi, Ishap Tapınağına da yardımı olsun diye. Ben de, sadık bir dük olduğumdan, kralıma hayır diyemezdim. Sen de, sadık bir toprak beyi olduğun için, bana hayır diyemezsin. Bu akşamki konferansa şakşakçım olarak katılacaksınız, derebeyi. Şimdi, öncelikle adamlarımla ilgileneceğim, ardından biraz uyumaya niyetliyim." Dük oradan ayrıldı ve yukarıda kendisi için ayrılmış olan odaya yöneldi. Gorath, James'e dönerek, "Şakşakçı nedir?" diye sordu.</p>
	<p class="block_3"> </p>
	<p class="block_2">James güldü. "Tiyatro sahipleri onları, gösteri sırasında yüksek sesle tezahürat yapsınlar diye kiralarlar, cahilleri oyunun harika olduğuna inandırmak için. Bazen oldukça komikleşir. Beş altı kişi çılgınca tezahürat yaparken, izleyicilerin geri kalanı oyunculara çürümüş sebzeler fırlatır."</p>
	<p class="block_3"> </p>
	<p class="block_2">Gorath birasını bitirdi, duyduklarına inanamayarak başını iki yana sallıyordu, "İnsanlar." Hancı yaklaştı ve "Başka bir arzunuz, beyler?" dedi.</p>
	<p class="block_3"> </p>
	<p class="block_2">Uzunca bir süre James'in yüzünü inceledi, ardından, "Özür dilerim. Sizi birine benzettim," dedi. Boğazını temizleyerek sorusunu yineledi, "Başka bir arzunuz?"</p>
	<p class="block_3"> </p>
	<p class="block_2">"Eğer bu biranın üzerine bir şeyler yemezsem, bir saate kalmaz uyuyakalırım," dedi Owyn. "Hayatımda hiç bu kadar erken bir saatte bira içmemiştim."</p>
	<p class="block_3"> </p>
	<p class="block_2">Gorath hoşnut olmayan bir ses çıkardı, ama bir şey söylemedi.</p>
	<p class="block_3"> </p>
	<p class="block_2">James, "Şu anda hazırda ne varsa, a..?"</p>
	<p class="block_3"> </p>
	<p class="block_2">Hancı, "İsmim Ivan, efendim," dedi, eğilerek döndü ve oradan ayrıldı.</p>
	<p class="block_3"> </p>
	<p class="block_2">Meyhanenin kapısı açıldı ve içeri üç adam girdi, görevleri nedeniyle temkinli davranan James, Gorath ve Owyn baktı. Üç adam da oranın yerlisiydi ve bir tanesi elinde bir satranç takımı taşıyordu. Takımı bir masanın üzerine yerleştirdiler, ikisi oynarken, diğeri oyunu izlemeye başladı.</p>
	<p class="block_6"> </p>
	<p class="block_2">Ivan geri döndü ve soğuk et, peynir, baharatlı sebze ve tatlandırılmış elmalardan oluşan yemek servisini yaptı. Tepsiyi masaya koydu ve "Birer bira daha ister misiniz?" diye sordu.</p>
	<p class="block_3"> </p>
	<p class="block_2">James evet anlamında başını salladı. Bu sırada iki adam daha gelip satranç oyununu kurmaya başladılar, James, "Bu buralarda çok olur mu?" dedi.</p>
	<p class="block_3"> </p>
	<p class="block_2">Ivan başıyla onayladı, "Vezirin Sırası'nda mı efendim? O levhanın üzerindeki satranç taşının bir anlamı var. Bu hanı yaklaşık otuz yıl önce açan, ihtiyar Bargist, iyi bir oyuncuydu, o zamandan beri yolcular ve yerli halk, eğer becerini sınamak istiyorsan gelinecek yerin burası olduğunu bilir. Siz oynar mısınız, efendim?"</p>
	<p class="block_3"> </p>
	<p class="block_2">"Pek iyi değil," dedi James. "Benim... işverenim iyi oynar ve bana biraz öğretmişti."</p>
	<p class="block_3"> </p>
	<p class="block_2">"Burada her an sizinle oynamak isteyecek birini bulabilirsiniz," dedi askerlerin ne sipariş ettiklerini öğrenmek için ayrılırken.</p>
	<p class="block_3"> </p>
	<p class="block_2">Kapı açıldı, içeri paçavralar içinde yaşlı bir kadın girdi ve kapıyı arkasından kapattı. Odanın öte tarafına geçerek, James'in yanında durdu, "Lyton'a gittiğini sanıyordum, Lysle. Peki bu kıyafetleri de nereden buldun?" Omzunun üzerine, tuniğin kumaşına dokundu. "Dokusuna bakılacak olursa, bir barondan aşırmış olmalısın." James'e, sanki görmekte zorlanırmış gibi gözlerini kısarak baktı. "Sanırım beni bir başkasıyla karıştırıyorsunuz. Adım James."</p>
	<p class="block_3"> </p>
	<p class="block_2">"James, öyle mi?" diye söze karıştı kadın. "Peki o halde, James ise, James olsun." Dirseğiyle dürtüp göz kırptı. "Sabunu çiğneyip, ağzından köpükler saçtığın gün gibi değil mi? Saflardan yardım koparmak için, hani. Sen nasıl söylüyorsan. Haydi iyi biri ol da yaşlı Petrumh'a yemek ısmarla, olur mu?" Ardından Gorath'ı fark etti ve "Bir elfle ne işin var, oğlum? Kötü şans getirdiklerini bilmiyor musun? Benim Jack'imi öldürenler ve Sethanon'daki sorunlara yol açanlar onlardı. Sen ne düşünüyorsun?"</p>
	<p class="block_3"> </p>
	<p class="block_2">James, "Sethanon'daki sorunlar mı?" diye sordu.</p>
	<p class="block_3"> </p>
	<p class="block_2">Kadın öne doğru eğildi ve gözlerini kırpıştırdı, James'in yüzünü inceliyordu. "Sen Lysle değilsin!" dedi. Omzuna hafif bir darbe indirerek, "Onun yüzüyle ne yapıyorsun?" dedi. Ellerini ağzına götürdü ve geri bir adım attı. "Ov!" diye hafifçe bağırdı. "Sen kötü bir perisin, işte bu! Beni kandırmak için Lysle'ın şekline büründün!" James ellerini havaya kaldırdı. "Bayan! Bizler kötü periler değiliz." "Ben de bir elf değilim!" diye homurdandı Gorath, sessizce.</p>
	<p class="block_3"> </p>
	<p class="block_2">Yaşlı kadın bir kez daha öne eğildi. "Doğrusu kötü birine benzemiyorsun, bu bir gerçek. Ama Lysle'ın ikizi olabilirdin, işte bu da bir gerçek."</p>
	<p class="block_3"> </p>
	<p class="block_2">James eliyle Ivan'ı çağırdı ve ona bir sikke verdi. "Bayana biraz yemek ver," diye tembih etti. Petrumh'a dönerek, "Bu Lysle'ın Lyton'a gittiğini mi söylüyorsun?"</p>
	<p class="block_3"> </p>
	<p class="block_2">"Birkaç gün önce ayrıldı, evet birkaç gün önce," dedi. "Orada bir beyefendi ile buluşacağını söylemişti. Şüphem o ki, söylemek beni üzüyor, ama başı derde girecek. Ne de olsa o, Lysle. Belayı kendine çekmek gibi bir özelliği var. Ve buluşacağı herifin bir beyefendi olduğundan şüpheliyim." Ivan kadını kolundan kavradı ve köşede yemeğin bulunduğu bir masaya oturttu. Kadın başını kaldırmadan yemeğe başladı, James ise dikkatini yol arkadaşlarına çevirmişti. "Sana benzeyen biri mi?" dedi Gorath. Owyn, "Biri Romney'e önümüzden bir benzerini göndermiş olabilir mi?" dedi.</p>
	<p class="block_3"> </p>
	<p class="block_2">James omuz silkti. "Belki. Bu daha önce yapılmıştı. Yıllar önce Prens'in bir benzerini Krondor kanalizasyonlarında görmüştüm. Eğer o çamurlu çizmeler olmasaydı, insanları Prens Arutha olduğuna inandırabilir ve bazı şeyleri bir süreliğine tehlikeye sokabilirdi." Başını salladı ve "Ama bundan şüpheliyim. Yaşlı kadının dediğine bakılırsa, bu Lysle denilen adam bir süredir ortalıkta. Bu yalnızca bir tesadüf olabilir. Bir süre önce Tannerus'da bazı tipler beni, ben onları aradıklarının ben olmadığıma ikna edene dek, başka birinin yaptıklarından dolayı tartaklamaya çalışıp durmuşlardı. Bir seneden daha kısa bir sürede, bunun iki kere olması, beni andıran birinin ortalıkta dolandığını düşündürüyor ve duyduklarıma bakılırsa, benzerliğiyle bana hiçbir iyiliği dokunmuyor." Elini sallayarak hancıyı çağırdı. "Beni daha önce gördün mü?" diye sordu James.</p>
	<p class="block_3"> </p>
	<p class="block_2">"Gördüğümü söyleyemem," dedi Ivan.</p>
	<p class="block_3"> </p>
	<p class="block_2">"Ama daha önce, öyle zannetmiştin," diye gözlemde bulundu James.</p>
	<p class="block_3"> </p>
	<p class="block_2">"Hayır. Sizin bir başkası olduğunuzu zannettiğimi söylemiştim." "Kim?" diye sordu James.</p>
	<p class="block_3"> </p>
	<p class="block_2">"Lysle Riggers," dedi Ivan. "Gerçeği söylemek gerekirse, buralarda yaşayan bir hayduttur. Elleri her zaman... şüpheli şeylerin üstündedir. Gene de bir şey yapılmasına ihtiyacın varsa, tanınması faydalı bir adamdır, demek istediğimi anlıyor musunuz?"</p>
	<p class="block_3"> </p>
	<p class="block_2">"Anlıyorum," dedi James. "Bu adamı uzun zamandır mı tanıyorsun?"</p>
	<p class="block_3"> </p>
	<p class="block_2">"Aralıklarla yaklaşık on yıldır," dedi Ivan. "Gelir ve gider. Bazen bir ay kadar buradadır, ardından bir yıl uzaklaşır, bazen burada bir yıl kalır ve ardından bir ay gider. Neyin peşinde olduğunu kimse bilemez." Üçüne de sırayla baktı.. "Size başka bir şey ikram edebilir miyim?" "Hayır, bu yeterli," dedi James.</p>
	<p class="block_3"> </p>
	<p class="block_2">"Peki ya şimdi?" diye sordu Owyn, sabah erken içtiği içkinin etkisiyle esnemeye başlamıştı.</p>
	<p class="block_3"> </p>
	<p class="block_2">James, "Eski dostum Graves ile muhabbet etmeye gideceğim. Siz de biraz dinlenseniz iyi olacak. Ve bu gece hepimiz, Dük Guy'ın buralı gençlere Armengar Savaşı hakkında vereceği konferansa gideceğiz," dedi.</p>
	<p class="block_3"> </p>
	<p class="block_2">Gorath, "Ben burada kalabilirim. Armengar'ı zaten biliyorum. Oradaydım," dedi.</p>
	<p class="block_3"> </p>
	<p class="block_2">James sırıttı. "Ben de öyle. Ama gideceğiz. Bir dükü hayal kırıklığına uğratmak hiç politik bir davranış olmaz dostum.</p>
	<p class="block_3"> </p>
	<p class="block_2">Bunu yaparsan sorunlara yol açabilirsin."</p>
	<p class="block_3"> </p>
	<p class="block_2">Gorath'ın cevabı anlaşılmaz bir homurtuydu, fakat ayağa kalktı. "Ben etrafı kolaçan edeceğim. Yaşlı kadının dediklerine bakılırsa, halkımdan bazıları çevrede olabilir. Bir işaret var mı yok mu, ona bakacağım," dedi. "İyi," dedi James, ayağa kalkarak. "Hepimizin yapacak işleri var." James ve Gorath kalktılar, Owyn ise, barın arkasına, bardakları temizlemekte olan Ivan'ın yanına geçti. "Bu gece için bir oda tutabilir miyim?" diye sordu. "Normal şartlarda bundan memnuniyet duyardım," dedi Ivan, "ama Kral'ın adamları hepsini tuttular." Owyn, "Yakınlarda bir han var mı?" diye sordu.</p>
	<p class="block_3"> </p>
	<p class="block_2">"Yarım günlük mesafede, batıda bir tane var, fakat tavsiye etmem. Aynı mesafede, doğuda da bir tane var, fakat onu da tavsiye etmem."</p>
	<p class="block_3"> </p>
	<p class="block_2">"Belki de ağılda bir yer?"</p>
	<p class="block_3"> </p>
	<p class="block_2">"Kral'ın adamları buna izin vermez evlat, üzgünüm."</p>
	<p class="block_3"> </p>
	<p class="block_2">Owyn geri dönüp, James'e yetişmeye karar verdi. Eğer uyuyamayacaksa, belki de Ishap Tapınağı'nda araştıracak ilginç bir şeyler bulabilirdi.</p>
	<p class="block_3"> </p>
	<p class="block_2">James'i şaşırtan, Guy'ın, Armengar Savaşı hakkındaki konferansına katılımın yüksek olmasıydı. Owyn yakınlarda uykulu bir biçimde oturuyordu. Handan bozma manastıra gitmiş ve okuyacak kitaplar bulabilmişti. Büyünün konu edildiği bir kitaba kendini kaptırmış, ilginç pek çok şey bulmuştu.</p>
	<p class="block_3"> </p>
	<p class="block_2">Konuşma sırasında, James, uykuya dalmak üzere olan Owyn'i iki kez dirseğiyle dürtmüştü. Konferans sürdükçe, James, Armengar savunması komutanının taktiklerinin gerçekten inanılmaz olduğunu kabullenmişti. Dünyanın Dişleri kaçmaya çalışan insanların peşindeki moredheller ve goblinlerle kaynamasına rağmen, çok sayıda sığınmacının Yabon'a ulaşması gerçeği dahi bir başarı sayılırdı.</p>
	<p class="block_3"> </p>
	<p class="block_2">Guy sözünü bitirdiğinde, dinleyiciler kibarca alkışladılar ve çevreden gelen pek çok asil genç Dük ile konuşabilmek için yaklaştı. James, "Burada bekle," dedi ve Guy'a veda etmek için yanına gitti.</p>
	<p class="block_3"> </p>
	<p class="block_2">Geri döndüğünde, "Hadi gidelim," dedi.</p>
	<p class="block_3"> </p>
	<p class="block_2">"Nereye?" diye sordu Owyn. "Kasabada uyuyacak tek bir yer bile yok."</p>
	<p class="block_3"> </p>
	<p class="block_2">"Manastırda yerde uyuyup sabaha taze bir başlangıç yapabiliriz."</p>
	<p class="block_3"> </p>
	<p class="block_2">"İyi," dedi Owyn esneyerek. "Ben varım." "Biradan etkilenmemeye çalışmalısın, Owyn," dedi Jimmy, geniş bir sırıtmayla.</p>
	<p class="block_3"> </p>
	<p class="block_2">Yol boyunca yürüdüler, Gorath'ın aniden yanlarında bitivermesi James'i şaşırtmamıştı, fakat Kara Elf gece karanlığında aniden ortaya çıkınca Owyn'in sıçramasına ramak kalmıştı.</p>
	<p class="block_3"> </p>
	<p class="block_2">"Bir şey buldun mu?" diye sordu James.</p>
	<p class="block_3"> </p>
	<p class="block_2">"İzler. Moredheller, yakın zamanda buradan geçmiş."</p>
	<p class="block_3"> </p>
	<p class="block_2">"Başka?"</p>
	<p class="block_3"> </p>
	<p class="block_2">"Çok sayıda insan kasabanın kuzeyinden geçiyor, dikkatinizi çekerim, içinden değil." "Görülmek istemediklerini varsayabiliriz. Hangi yöne gidiyorlardı, doğu mu, batı mı?"</p>
	<p class="block_3"> </p>
	<p class="block_2">"Her iki yöne de. Pek çok insan her iki yöne de geçiyor ve görünmemeye çalışıyor."</p>
	<p class="block_3"> </p>
	<p class="block_2">James, şaşkınlıkla başını salladı. "Lanet olsun, bunların hiçbiri hoşuma gitmiyor."</p>
	<p class="block_3"> </p>
	<p class="block_2">Manastıra yaklaştıklarında hepsi sessizdi. "Peki," dedi Graves, salonlara girdiklerinde, "konferans nasıldı?" "Bir şarkıcı olsa fena olmazdı," dedi James ciddi bir suratla.</p>
	<p class="block_3"> </p>
	<p class="block_2">"Önümüzdeki ay Dük Armand de Sevigny bir konferans verecek," dedi Graves, "ve sonraki ay ise Baldwin de la Troville." James temin eder bir şekilde, "Konferansları kaçırmamaya çalışacağım. Bu gece uyuyabileceğimiz bir yerin var mı?" dedi.</p>
	<p class="block_3"> </p>
	<p class="block_2">"Burada masaların altında ya da salonlarda yatmakta serbestsiniz, Jimmy, ama yukarıdaki odalar biraderler için ya da ambar olarak kullanılıyor."</p>
	<p class="block_3"> </p>
	<p class="block_2">"Masaların altı gayet iyi," dedi Owyn, yol çantasının içinden yatağını çıkarırken. Gorath da hiçbir yorumda bulunmadan aynısını yaptı.</p>
	<p class="block_3"> </p>
	<p class="block_2">James, hırsızdan dönme rahibin karşısına oturdu ve kısık bir sesle, "Neden burası, Ethan?" dedi.</p>
	<p class="block_3"> </p>
	<p class="block_2">Başrahip omuz silkti. "Bilmiyorum, Jimmy. Kardeşliğin Set-hanon'a yakın olmak istediğini biliyorsun," dedi. "Birkaç mil güneyde kabaca bir köy kuruluyor, ama kasaba diyebileceğin türden bir yer değil. Gene de düzgün bir ticaret yolu ve bazı kişiler geçen kervan ve tüccarlardan kazanç sağlamak istiyor. Orada bir manastır kurmamız çok açık bir hareket olurdu. Oysa burada daha dikkatli davranabiliriz, gene de oraya, arada bir göz atması için bir biraderimizi gönderebiliriz. Bu sayede mevcut durumun herhangi bir bozulmaya uğrayıp uğramadığından emin oluruz."</p>
	<p class="block_3"> </p>
	<p class="block_2">"Gelecek iki konuşmacının Bas-Tyra'nın güvendiği kişiler olduğunu görüyorum."</p>
	<p class="block_3"> </p>
	<p class="block_2">Graves başıyla onayladı. "Bunun aksini yapmasına olanak vermeyecek kadar değişik şeyler olup bitiyor. Asillerin bir kısmı..." Omzunu silkti. "Olmaları gerektiği kadar güvenilir değiller."</p>
	<p class="block_3"> </p>
	<p class="block_2">"Bir ihanetten bahsetmiyorsun değil mi?"</p>
	<p class="block_3"> </p>
	<p class="block_2">"Ne düşüneceğimi bilmiyorum," dedi Graves. "Ben Rillanon tapınağı tarafından, potansiyel bir güçlük, hatta imkânsızlık içeren bir görev için seçilmiş eski bir hırsızım." Sanki James'in gözlerinin içine bakmaktan kaçınırmışçasına yere baktı. "Bu göreve uygun muyum, bilmiyorum." "Daha önce utangaç rolü yaptığını hiç görmemiştim, Ethan."</p>
	<p class="block_3"> </p>
	<p class="block_2">Graves içini çekti. "Bilmediğin pek çok şey var, Jimmy. Bazı eski... bağlarımın olduğu söylenebilir. Bunlar kolay kolay koparılmaz. Nasıl olduğunu bilirsin."</p>
	<p class="block_3"> </p>
	<p class="block_2">James güldü. "Pek çoğundan daha iyi. Şakacılar tarafından, sınırlarından geçersem öldürülmek üzere mimlenmiş durumdayım, yine de bunu sık sık yapıyorum. Ve bu eğer işlerine geliyorsa, bunu yok sayıyorlar. Sanırım ne demek istediğini anlıyorum."</p>
	<p class="block_3"> </p>
	<p class="block_2">Graves, "Umarım zamanı geldiğinde anlarsın," dedi. Ayağa kalktı. "Artık yatmalıyım. Burada yapılması gereken daha çok şey var. İyi geceler, Jimmy." "Sana da, Ethan."</p>
	<p class="block_3"> </p>
	<p class="block_2">James kendi yatağını çıkardı ve çoktan uykuya dalmış olan Owyn'in yanına yattı. Dalmak üzereyken, merakla Graves'in 'zamanı geldiğinde' derken ne kastetmiş olabileceğini düşündü.</p>
	<p class="block_3"> </p>
	<p class="block_2">Kuzey rüzgârı geceyi kesiyordu. Üçü de ateşin yakınında durmuş, James pelerininin altında büzüşmüştü. Malac Geçidi ile Salador arasındaki yol, Kral Yolu ile Salador arasındakinden daha az kullanılırdı, fakat daha kestirme bir yoldu.</p>
	<p class="block_3"> </p>
	<p class="block_2">Arkalarında, James'in satın almış olduğu üç at, sessizce onlara aldığı yemleri yiyorlardı.</p>
	<p class="block_3"> </p>
	<p class="block_2">Owyn, "James, Malac Geçidi'nden beri kafama takılan ve sana söylemek istediğim bir şey aklımı kurcalıyor," dedi. Gorath, "Bir sorunun varmış gibi görünüyordun," dedi.</p>
	<p class="block_3"> </p>
	<p class="block_2">James, "Nedir?" diye sordu.</p>
	<p class="block_3"> </p>
	<p class="block_2">"Tam olarak bilmiyorum, ama Kâhinden kaynaklanan bir şey... kötü bir önsezi."</p>
	<p class="block_3"> </p>
	<p class="block_2">"İçinde bulunduğumuz duruma bakıldığında," dedi Gorath, "bu pek de uygunsuz sayılmaz." "Ne demek istiyorsun?" diye sordu James, Owyn'e dikkatle bakarak.</p>
	<p class="block_3"> </p>
	<p class="block_2">"Sanki Kâhin endişeli gibiydi."</p>
	<p class="block_3"> </p>
	<p class="block_7">James sesini çıkarmadı, ardından, "Belki de yanılıyorum, ama büyücü Pug bir keresinde bana geleceğin bir taşa kazınmış olmadığını, pek çok hareketin sonucu olduğunu söylemişti, yani bugün hareketlerden birinin değişmesi, geleceği değiştirir," dedi.</p>
	<p class="block_8"> </p>
	<p class="block_2">Owyn, "Mesela sen güneye gelmesen, Delekhan'ın planları daha da ilerlemiş olacaktı," dedi.</p>
	<p class="block_3"> </p>
	<p class="block_2">"Bunu anlıyorum," dedi Gorath. "Ama gelecek akışkansa, bir Kâhin ne işe yarar?"</p>
	<p class="block_3"> </p>
	<p class="block_2">James omzunu silkti, "Bana dendiğine göre bu Kâhin'de büyük bilgelik varmış."</p>
	<p class="block_3"> </p>
	<p class="block_2">Owyn, Gorath'a baktı ve "Sanırım James haklı. Ama hâlâ o endişe hissinin nedenini bilmiyorum."</p>
	<p class="block_3"> </p>
	<p class="block_2">"Belki de Kâhin'in kaderi bizim yaptıklarımıza bağlıdır," diye önerdi Gorath. "Böylelikle, geleceği görmesi zorlaşacaktır, tabii eğer James'in söyledikleri gerçekse. Belki de endişenin kaynağı budur."</p>
	<p class="block_3"> </p>
	<p class="block_2">James hiçbir şey söylemedi. Kendisi, Sethanon'un altındaki Hayattaşı'nın varlığından haberdar olan azınlıktan biriydi.</p>
	<p class="block_3"> </p>
	<p class="block_2">Yalnızca savaşta olanların ufak bir kısmı, Ejder Efendileri'nden kalma bu büyülü nesneyi biliyordu. Pek az kişi Aal Kâhini'nin, Hayattaşı'nın muhafızı olup da, Sethanon şehrinin altındaki büyük odada ikamet ettiğini biliyordu.</p>
	<p class="block_3"> </p>
	<p class="block_2">Malac Geçidi'ndeki heykel, ejder Kâhinin varlığından haberdar olmayanları yanıltmak için yapılmıştı. Eğer herhangi biri Kâhin'i ziyaret etmeye gelirse, bu onların kendisiyle, gerçekte huzurunda olmadan da bağlantı kurmalarını sağlıyordu.</p>
	<p class="block_3"> </p>
	<p class="block_2">James, "Bulmacanın bazı parçalarını birleştirmeye çalışıyorum. Elimizde, mallarının çalındığı Tsuranili Yüceler var. Tsuranili hainler bunları moredhel istilacılarına satıyor, onlar da bunları silah karşılığı takas ediyor olabilir. Bir olasılıkla Krondor'da karargâhlarını yaktığımız gerçek Geceşahinleri'nin varlıklarını maskelemek için ortaya sürdükleri sahte Geceşahinleri ve batıda, kuzeyden gelebilecek bir istilayı gösteren pek çok sahte işaret var ortalıkta," dedi.</p>
	<p class="block_3"> </p>
	<p class="block_2">Gorath, "Halkım adımlarını dikkatli atacaktır. Delekhan'dan, harekete geçmeden önce Murmandamus'un gerçekten de Sethanon'da hayatta olduğuna ve kendi rızası olmadan orada tutulduğuna dair işaretler isteyeceklerdir." James, "Halkına hakaret etmek istemem ama, bu türden bir 'kanıt' yaratmak zor değil," dedi.</p>
	<p class="block_3"> </p>
	<p class="block_2">"Kabul," dedi Gorath, "işte bu yüzden Delekhan ona muhalif olan hepimizi ortadan kaldırmaya çalışıyor." James pelerinine sarınarak sırt üstü uzandı. "Cevapları bulabiliriz ya da bulamayız, fakat şu anda biraz uyku bana iyi gelir."</p>
	<p class="block_3"> </p>
	<p class="block_2">"Lyton'da şu benzerine bakacak mısın?" diye sordu Owyn.</p>
	<p class="block_3"> </p>
	<p class="block_2">"Yolumuzun üzerinde," dedi James. "Şehirden geçerken bile karşılaşabiliriz."</p>
	<p class="block_3"> </p>
	<p class="block_2">Owyn yana döndü, kendini yakmayacak biçimde ateşe yaklaşmaya çalışıyordu. Gorath uykuya dalana kadar sessizce uzandı. </p>
	<p class="block_3"> </p>
	<p class="block_2">Uyku, ipuçları ve parçalarla boğuşmakta olan James için kolay gelmemişti. Tüm bu görünen karmaşada bir düzen vardı; bir şekilde tüm parçalar yerine oturuyor ve anlam ifade ediyordu.</p>
	<p class="block_3"> </p>
	<p class="block_2">Güneşin batışıyla şehrin eteklerine gelmelerine kadar Lyton'a yaptıkları yolculuk olaysız geçti. Yolun kenarında, görünüşe göre terk edilmiş, etrafında karanlık tiplerin dolandığı harap bir ağılı olan bir çiftlik vardı.</p>
	<p class="block_3"> </p>
	<p class="block_2">Onları önce Gorath gördü, James, "Eğer bana işaret etmeseydin, onları asla göremezdim," dedi.</p>
	<p class="block_3"> </p>
	<p class="block_2">"Dört kişiler ve terk edilmiş ağılın içindekiler konusunda çok meraklılar," dedi Kara Elf. James, "Bela yumrum deli gibi kaşınıyor, sanırım gerçek Geceşahinlerimizi bulduk," dedi. Owyn, "Ne yapıyoruz?" diye sordu. Kılıcını çeken James, "Bizi fark etmeden onları öldürelim, şansımız varsa," diye yanıtladı.</p>
	<p class="block_3"> </p>
	<p class="block_2">Atını yoldan çevirdi ve tırısa kaldırıp sürmeye başladı. Boylan atların göğüslerine gelen uzun çimenlerle kaplı, ıssız arazide yol aldılar. Bu bir süre için hareketlerini gizledi, karanlık kıyafetli tipler ilgilerini ahırın üzerinde yoğunlaştırdıklarından, James ve yol arkadaşları arazinin kenarına fark edilmeden yaklaşabildiler.</p>
	<p class="block_3"> </p>
	<p class="block_2">James atını hücum için döndürdüğünde, onu ilk gören suikastçinin bağırmasıyla diğer ikisi döndü. Kara kıyafetler içinde elinde kılıç tutanı James'e saldırmak için hazırlandı, bu sırada diğeri de yoldan uzaklaşmıştı. Ağılın köşesinde, üçüncü bir tip kolaylıkla okunu çekti, yayına yerleştirip seri bir hareketle yayını gerdi. Aniden ortaya çıkan karanlık bir enerji bulutu ağılın duvarına çarptı, okçuyu ıskalamış, ama atışını yapamadan geri savunulmasını sağlayarak dikkatini dağıtmayı başarmıştı.</p>
	<p class="block_3"> </p>
	<p class="block_2">İkinci adamın peşindeki Gorath atının arkasından atlarken James ilkiyle ilgileniyordu. Owyn, Nago'nun kendisine yapmış olduğu büyünün gizemini çözmeyi başarmış olmasına ve taklit edebilmesine rağmen, tam anlamıyla kontrol edemeyişine lanet etti. Sopasını, bir savaş sopasıymış gibi başının üzerinde tutarak atını okçuya doğru sürmeye başladı, okunu bırakmadan önce ona vurmaya çalışıyordu.</p>
	<p class="block_3"> </p>
	<p class="block_2">Gorath kılıcının yanıyla karşısındakinin nefes borusunu parçalayıp doğrulduğunda, James'in ilk adamın karşısında zorda olduğunu, Owyn'in ise sopasını sallayarak üçüncüye saldırmakta olduğunu gördü. Okçu, Owyn'in sopasının başına isabet etmemesi için öylesine bir gayret içindeydi ki, atışını yapabilecek kadar duramıyordu. En sonunda yayını bir kenara fırlattı ve kılıcını çekmeye çalıştı.</p>
	<p class="block_3"> </p>
	<p class="block_2">James, Gorath'ın ne yapacağından emin olmayan bir şekilde dikildiğini gördüğünde bağırdı, "Dördüncüyü bul!" Başka bir söz söylenmesine gerek kalmadan Gorath oradan ayrıldı, köşeyi döndüğünde ağılın kapısının açık olduğunu gördü. İçerisi insan gözünü şaşırtacak kadar karanlıktı, fakat Kara Elf için bu karanlık ve aydınlıktan oluşmuş, griler ve koyu grilerden bir desendi. Tepesindeki çatı kirişi ve solundaki bir duvar boyunca bir hareket yakaladı. Bekledi. Bir süre sonra kirişlerdeki kişi kaydı, -bu samanların düşmesine neden olmuştu- duvarın yanındaki kişi ise sesin geldiği yöne doğru bir ok savurdu. Gorath hücum etti. Geceşahini bir ok daha çekip fırlatamadan, Kara Elf üzerine çullanmıştı. Mücadele, Gorath'ın adamı çabucak temize havale etmesiyle sona erdi. Dışarıda, Jimmy kendininkini halletmiş dikkatini Owyn'in mücadele ettiği adama çevirmişti.</p>
	<p class="block_3"> </p>
	<p class="block_2">Dövüş sona erdiğinde, James ve Owyn ağıla girdiler, James, "Burada ne var?" diye sordu.</p>
	<p class="block_3"> </p>
	<p class="block_2">Gorath kirişleri işaret etti ve "Orada biri saklanıyor," dedi.</p>
	<p class="block_3"> </p>
	<p class="block_2">James, "Aşağı in. Sana zarar vermeyeceğiz," dedi.</p>
	<p class="block_3"> </p>
	<p class="block_2">Bir adam kendini kirişlerden sarkıtıp bir an o şekilde bekledikten sonra, toprak zemine atladı. Becerikli bir biçimde parmak uçları üzerine düşerek kendini kurtaranlara baktı. "Teşekkürler," dedi.</p>
	<p class="block_3"> </p>
	<p class="block_2">Adam onlara yaklaştı, biraz uzakta durduğunda, Owyn, "Tanrılar adına!" dedi.</p>
	<p class="block_3"> </p>
	<p class="block_2">James ikizi olabilecek kadar ona benzeyen bu adama baktı. "Sen Lysle olmalısın," dedi James.</p>
	<p class="block_3"> </p>
	<p class="block_2">"Size bunu düşündüren nedir?" diye sordu adam.</p>
	<p class="block_3"> </p>
	<p class="block_2">"Çünkü insanlar beni, seninle karıştırıp duruyor," dedi James, kapıdan sızan ışık yüz hatlarını belirgin kılacak şekilde etrafında döndü. "Birkaç ay kadar önce bu neredeyse benim Tannerus'taki bir gurup mutsuz kişi tarafından öldürülmeme neden oluyordu." Adam güldü. "Üzüldüm, fakat onlar, kendileri yerine almam için gönderdikleri bazı şeyler nedeniyle bekliyorlar beni.</p>
	<p class="block_3"> </p>
	<p class="block_2">İşimden alıkoyuldum ve dönmek için artık çok geç." Bir an için durakladı, ardından, "İnsanların karıştıracağı kadar bana benzediğin doğru, adım Lysle Riggers," dedi.</p>
	<p class="block_3"> </p>
	<p class="block_2">"Adım James, Krondor'danım," diye yanıt geldi. "Bunlar benim dostlarım, Owyn ve Gorath. Malac Geçidi'nde yaşlı bir kadın beni sen sandığında Romney'e doğru yola çıkmıştık."</p>
	<p class="block_3"> </p>
	<p class="block_2">"Yaşlı Petrumh," dedi Lysle. "Biraz delidir. Bir yangında kocası öldüğünden beri o halde. Şehirdekilerin pek çoğu ona yiyecek bir şeyler verir ve ağıllarında uyumasına göz yumar. Nedense, herkese büyükannem olduğunu söylemeye başladı." Bunun üzerine başını salladı.</p>
	<p class="block_3"> </p>
	<p class="block_2">"Bize, bir grup Geceşahini'nin neden seni öldürmeye çalıştığını açıklamak ister misin?"</p>
	<p class="block_3"> </p>
	<p class="block_2">"Geceşahinleri mi?" diye sordu Riggers, omuz silkerek. "Suikastçiler mi? Neden olduğunu bildiğimi söyleyemem.</p>
	<p class="block_3"> </p>
	<p class="block_2">Belki de beni sen sanmışlardır."</p>
	<p class="block_3"> </p>
	<p class="block_2">Gorath James'e baktı ve hiçbir şey söylemedi. Owyn, "Belki—" diye söze başladı.</p>
	<p class="block_3"> </p>
	<p class="block_2">James sözünü kesti. "Hayır, birisi senin ölmeni istiyor, Riggers. Haydi, kasabaya gidelim, bu sırada sen de nedenini hatırlarsın."</p>
	<p class="block_3"> </p>
	<p class="block_2">Adam, dövüşmeyi ve karşı koymayı kafasında tartarak etrafındaki üç kişiye baktı. Açık bir şekilde her iki seçeneği de kafasından atarak, başıyla onayladı. "Haydi gidelim. Yolkenarı, oldukça iyi bir handır, bütün bunların ardından bir bira iyi gelir."</p>
	<p class="block_3"> </p>
	<p class="block_2">"Cesetleri kontrol edin," dedi James. Gorath ve Owyn bunu yerine getirmek için dışarı çıktı. "Alman gereken bir şey var mı?" diye sordu James.</p>
	<p class="block_3"> </p>
	<p class="block_2">Riggers, "Hayır. Bir kılıcım vardı, ancak onu bu dördünden kaçarken ağaçlığın orada bir yerde düşürdüm. Pek iyi bir şey değildi. Dışardakilerden birininkini alırım," dedi.</p>
	<p class="block_3"> </p>
	<p class="block_2">Dışarı çıkan James, "İyi olur," dedi.</p>
	<p class="block_3"> </p>
	<p class="block_2">Owyn, "Üzerlerinde hiçbir şey yok James. Ne bir kâğıt, ne de para. Hiçbir şey. Sadece silah ve bu siyah kıyafetler," dedi.</p>
	<p class="block_3"> </p>
	<p class="block_2">Gorath yaklaştı ve "Ve bunlar," diye ekledi, elinde üzerinde bir şahin sembolünün bulunduğu bir madalyon tutuyordu. James madalyonu aldı, inceledi ve yere fırlattı. "Bunlar gerçek Geceşahinleri," dedi. "Krondor'daki o sahtekârlardan değil."</p>
	<p class="block_3"> </p>
	<p class="block_2">"Sahtekârlar mı?" diye sordu Riggers.</p>
	<p class="block_3"> </p>
	<p class="block_2">"Uzun hikâye ."</p>
	<p class="block_3"> </p>
	<p class="block_2">"İyi," dedi Riggers. "Bu ikinci bira anlamına geliyor. Haydi gidelim." Diğerleri atlarına binerken, şehrin uzak ışıklarına doğru yol almaya başladı.</p>
	<p class="block_3"> </p>
	<p class="block_2">Owyn atını Jimmy'ninkine yaklaştırdı ve "Suikastçiler tarafından parçalara ayrılmaktan kıl payı kurtulan birine göre hayli neşeli," dedi.</p>
	<p class="block_3"> </p>
	<p class="block_2">"Evet, öyle," diye yanıtladı James.</p>
	<p class="block_3"> </p>
	<p class="block_2">Bu yeni tanıştıkları kişiyi şehre kadar izlediler.</p>
	<p class="block_4" id="calibre_pb_6"> </p>
</body></html>
