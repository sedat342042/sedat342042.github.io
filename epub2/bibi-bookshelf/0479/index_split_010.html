<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">GECEŞAHİNLERİ</p>
	<p class="block_3"> </p>
	<p class="block_2">Su, dağın yamacından gürleyerek akıyordu.</p>
	<p class="block_3"> </p>
	<p class="block_2">James, Gorath ve Owyn, atlarının üzerinde, çağlayanın döküldüğü yere yakın bir yerde duruyorlardı. Ugyne'le konuşmaları ile babasıyla Altıncıgün'de yiyecekleri yemek arasında oyalanacak birkaç gün vardı, James etrafı kolaçan etmeye karar verdi. Geveze Gri Peter'ın bir iş için yola çıktıklarını duyduğundan emin oldu, ama Cavell köyü civarından uzaklaşır uzaklaşmaz, Cavell Deresi'ni incelemek için başka bir yola saptılar.</p>
	<p class="block_3"> </p>
	<p class="block_2">Rüzgârın yönü değiştiğinde, su püskürtüsü James'e çarptı. "Burada mı oynardınız?" diye sordu Owyn'e. "Hayır, tam sayılmaz." Dağın yamacını gösterdi. "Orada, tepenin yamacında, oradaki kapağın yakınlarındaki bir su birikintisinde."</p>
	<p class="block_3"> </p>
	<p class="block_2">Gorath, "Halkımın çocuklarına, gözetim altında olmadan oynamak için izin verilmez." Küçümser bir ifadeyle ekledi, "Ama sonuçta siz insanlar tarla fareleri gibi ürüyorsunuz; bir çocuk ölse yenisini yaparsınız," dedi. James ona karanlık bir bakış fırlattı. "O kadar basit değil." "Peki neden buradayız?" diye sordu Gorath.</p>
	<p class="block_3"> </p>
	<p class="block_2">James, "Eğer eski geçidi, bir operasyon üssü olarak kullanmak isteseydin, Baron ve ailesinin orada olmasını ister miydin?"</p>
	<p class="block_3"> </p>
	<p class="block_2">Owyn'in gözleri irileşti. "Yangını Geceşahinleri'nin çıkardığını mı düşünüyorsun."</p>
	<p class="block_3"> </p>
	<p class="block_2">James omuz silkti. "Bilmiyorum. Ama bu çok elverişli olur ve ona rahat vermediklerinden, Baron onu tekrar inşa ettirmeye kalkışmayacaktır."</p>
	<p class="block_3"> </p>
	<p class="block_2">Uçurumların olduğu yöne doğru, nehir kıyısı boyunca ilerlediler, Gorath, "Bu Geceşahinleri ile sizin yanınızda savaştım ve onlardan daha önce de bahsettiniz, ama hâlâ onların bütün bunlar içerisindeki yerini anlayamıyorum," dedi. James, "Zor değil; onlar, kendilerine ödeme yapanlar için çalışan bir suikastçiler kardeşliği. Paralı askerler. Daha çocukken Krondor'un damlarında bir tanesiyle yüz yüze geldim ve o günden bu yana daha pek çoklarıyla karşılaştım.</p>
	<p class="block_3"> </p>
	<p class="block_2">"Bir süre için Murmandamus'un piyonlarıydılar ve Kara Katiller ile birlikte ona hizmet ettiler."</p>
	<p class="block_3"> </p>
	<p class="block_2">Gorath neredeyse tükürürcesine, "Kara Katiller ahlaksız kişilerdi! Murmandamus'u, taahhüt ettiği sonsuz güç ve şan uğruna, hayat ve ruhtan daha yüce bellemişlerdi! İrfan sahiplerimiz der ki, böyle yapanlar Sonraki Hayat'ta asla Analara ve Babalara katılamayacaklar," dedi.</p>
	<p class="block_3"> </p>
	<p class="block_2">James, küçük bir tepeciği dönmek için atını döndürdü ve "Moredhellerle savaşmış olmama ve glamredhel ile elflerle vakit geçirmeme karşın, kabul etmeliyim ki Gorath, sen ya da elf soyun hakkında çok az şey biliyorum," dedi. Gorath, "Birbirimizden, birbirimiz hakkında konuşmayacak kadar nefret ediyoruz, bu doğru, o yüzden Eledhellerden bizim hakkımızda iyi şeyler duymadığın konusunda hiç şüphem yok. Glamredheller deli olanlardır, amaçsız ve sihirsiz olanlar. Avlanıp, yok edilene dek, zekâları sayesinde Kuzeyelleri'ndeki Edder Ormanlarında yaşadılar," diye karşılık verdi.</p>
	<p class="block_3"> </p>
	<p class="block_2">James başını iki yana salladı. "Yok edilmek mi? Elvandar'a gittiler ve orada yaşıyorlar." Gorath atını dizginledi. "Delekhan!"</p>
	<p class="block_3"> </p>
	<p class="block_2">"Ne?" diye sordu James, Kara Elf e bakarak.</p>
	<p class="block_3"> </p>
	<p class="block_2">"Earnon ve onun Edder'deki kabilesini yok ettiğini düşünmemizi sağladı."</p>
	<p class="block_3"> </p>
	<p class="block_2">"Yaşlı Kral Kızılağaç hayatta ve sağlığı yerinde, Elvandar'da yaşıyor. Son haber aldığımda, kimin yetkili olduğu konusunda bir nevi tartışma içindeydiler."</p>
	<p class="block_3"> </p>
	<p class="block_2">Gorath sanki bir şeyi duymaya çalışıyormuşçasına başını eğdi. "Yetki mi? Anlamıyorum."</p>
	<p class="block_3"> </p>
	<p class="block_2">"Ben de anladığımı iddia etmiyorum," dedi James, yoldaki yeni bir sapağı izlerlerken, çağlayana yaklaşıyorlardı. "Dük Martin, sıklıkla Elvandar'a gider ve Krondor'a raporlar gönderir. Anladığım kadarıyla, Kızılağaç ve halkı,</p>
	<p class="block_3"> </p>
	<p class="block_2">Aglaranna'nın halkı ile birlik olmakla, içinde yaşayıp, ayrı olmak konusunda bir karar vermeye çalışıyorlar. Bunun gibi bir şey."</p>
	<p class="block_3"> </p>
	<p class="block_2">"Garip geliyor," dedi Gorath. "Aglaranna'nın, diğerleri sığınma için yaklaşsa, onları köle yapacağını düşünürdüm." James güldü.</p>
	<p class="block_3"> </p>
	<p class="block_2">"Bunu komik mi buluyorsun?"</p>
	<p class="block_3"> </p>
	<p class="block_2">"Yaşlı Kızılağaç ile tanışmıştım, köle olmayı isteyip kabullenecek biri olmaktansa, yüz kadar kişiyi öldürecek biri gibi geliyor bana." Gorath başıyla onayladı. "Çok yetenekli ve güçlü bir savaşçıdır." Bir kez daha çağlayandan fışkıran suları hissedebiliyorlardı ve James, "Owyn, giriş nerede?" diye sordu.</p>
	<p class="block_2"> </p>
	<p class="block_2">Owyn, "Atları bağlayıp, buradan yürümeliyiz," dedi.</p>
	<p class="block_3"> </p>
	<p class="block_2">Bunu yaptılar ve fışkıran suların onları birkaç dakika içinde sınlsıklam yaptığı bir yere ulaştılar, James, "bu girişten kaç kişinin haberi var?" diye sordu.</p>
	<p class="block_3"> </p>
	<p class="block_2">"Birkaç kişi, hem ailemden hem de çalışanlardan. Neville ile birlikte, Ugyne ve ben burada oynardık. Yakalandığımızda bizi döverlerdi ve Baron'un, kaleden, geçit kapağına kadar devam eden yolun tamamını öğrendiğimizi bildiğini sanmıyorum." Başının üzerindeki bir kayayı işaret etti. "İşte bu yüzden, köydeki kimse kalenin içine ulaşan yolu bulamadı. Beni yukarı kaldırmanız lazım."</p>
	<p class="block_3"> </p>
	<p class="block_2">James ellerini kenetledi ve Owyn'i yukarı doğru yaylandırdı, genç büyücü ise kendini kenardan yukarı çekti. "Bana sopamı verin!" Sopasını verdiklerinde, "Şimdi geri çekilin," dedi.</p>
	<p class="block_3"> </p>
	<p class="block_2">Biraz uzakta beklediler, Owyn, bir kayayı kaldırmak için sopasını kullandı. Meydana gelen gümbürtü James'in biraz daha gerilemesine neden oldu. Büyük bir kayanın cephesi yana doğru hareket etti. Owyn, 'oof diyerek aşağıya atladı ve doğruldu. "Dışarı çıkmak kolaydır, içeride bir kaldıraç var. Eğer hilesini bilmiyorsan, içeri girmek zordur." James, girişten içeri girdi ve "Biri hileyi bulmuş. Bak," dedi.</p>
	<p class="block_3"> </p>
	<p class="block_2">Toz, tüneli uzunlamasına kaplamıştı, fakat tünelin ortası, yakın bir zamanda pek çok ayağın buraya bastığına işaret ediyordu. Gorath, "Bu tünelde ilerledikçe, çağlayanın sesimizi maskeleyen gürültüsünü kaybedeceğiz. Yere hafif basın," diye uyardı.</p>
	<p class="block_3"> </p>
	<p class="block_2">James, "Bir meşaleye ihtiyacımız var," diye ekledi.</p>
	<p class="block_3"> </p>
	<p class="block_2">Owyn, "Hayır, yok. Ben ışık yaparım," dedi.</p>
	<p class="block_3"> </p>
	<p class="block_2">Owyn gözlerini kapatıp ellerini öne uzattı. Bir meşaleden daha kısık, fakat etraflarını görmelerine yetecek bir ışık küresi etrafını kapladı. "Bu faydalı bir şey," dedi James. Owyn omuz silkti, "Çok yakın bir zamana kadar, gecenin bir yarısında tuvalete giden yolu görmekten başka bir faydası olacağını düşünmüyordum."</p>
	<p class="block_3"> </p>
	<p class="block_2">James sırıttı. "Haydi gidelim."</p>
	<p class="block_3"> </p>
	<p class="block_2">Hem o hem Gorath, kılıçlarını çektiler ve tek kelime etmeden, tünelde ilerlemeye başladılar.</p>
	<p class="block_3"> </p>
	<p class="block_2">Yumuşak deri bir çizmenin, taş üzerinde çıkardığı hafif ses, Gorath'ın diğerlerini uyarmasına yetmişti. Elini havaya kaldırdı ve dinlemeye başladı, insanüstü duyma yetisi, yaklaşmakta olan bir kişiyi bildiriyordu. Geri döndü ve iki parmağını kaldırdı.</p>
	<p class="block_3"> </p>
	<p class="block_2">James başıyla onayladı, Owyn'e ışığıyla birlikte geri gitmesini işaret etti, Gorath ve kendisi ise karanlıkta, kendilerine doğru yaklaşanları bekliyorlardı. Bir süre sonra, kendilerine hızla yaklaşan bir ışık görüldü. Kayalardan konuşmalar yankılanıyordu.</p>
	<p class="block_3"> </p>
	<p class="block_2">"Bundan hoşlanmıyorum," dedi biri.</p>
	<p class="block_3"> </p>
	<p class="block_2">"Hoşlanmak zorunda değilsin. Yalnızca emirleri uygulaman yeterli."</p>
	<p class="block_3"> </p>
	<p class="block_2">"Hatırlarsan eskiden daha kalabalıktık."</p>
	<p class="block_3"> </p>
	<p class="block_2">"Hatırlıyorum, ama ne kadar az olursak, paylaştığımız altın da- "</p>
	<p class="block_3"> </p>
	<p class="block_2">İki adam köşeyi döndüklerinde, Gorath ve James üzerlerine çullandı. Onları, beklemedikleri bir anda yakalayan James ve Gorath, daha saldırıya uğradıklarını anlayamadan adamları yere sermişti. Fakat şaşkınlık, teslimiyet anlamına gelmiyordu, her iki suikastçi de köşeye sıkışmış hayvanlar gibi dövüşmeye başladılar, bu Owyn'in sopasıyla ileri atılarak, birinin kafasına vurup, yere devirmesine neden oldu.</p>
	<p class="block_3"> </p>
	<p class="block_2">Diğeri ise, James'in sertçe üzerine düşmesi sonucu, kendi bıçağıyla can verdi. James yavaşça ayağa kalkarken, "Lanet olsun, bir tutsak istiyordum," dedi.</p>
	<p class="block_3"> </p>
	<p class="block_2">Gorath, "Onların yuvalarındayız. Nerede olduklarını bildiğimize göre, burayı terk edip, askerlerle birlikte geri dönmemiz akıllıca olacaktır," dedi.</p>
	<p class="block_3"> </p>
	<p class="block_2">"Akıllıca, belki, ama tecrübelerim, biz geri dönene dek bu kuşların buradan uçacağını söylüyor. Sayıları hiçbir zaman fazla olmadı ve son zamanlarda büyük bir bölümü öldü. Burası ile Dünyanın Dişleri arasında, yarım düzineden fazlasının kaldığından bile şüpheliyim." James, ikisinin gelmiş olduğu koridoru işaret etti. "Ama eğer liderlerini öğrenir ve tuzağa düşürürsek, bu grupla işimizi bitiririz.</p>
	<p class="block_3"> </p>
	<p class="block_2">"On sene önce onların yok olup gömüldüğünü sanmıştım, ama anlaşılan yanılmışım. Bir ya da ikisi kaçarak, bu katiller kardeşliğini yeniden kurmuşlar. Yalnızca fanatikler kendilerini bu şekilde öldürür. Bunların, kendilerine en çok ödeme yapanlar için çalışan kişiler mi yoksa, senin Delekhan'ın istekli müttefikleri mi olduğunu öğrenmeliyim." "Kesilen boğazlar Krallıktan olduktan sonra ne fark eder ki?" diye sordu Gorath.</p>
	<p class="block_3"> </p>
	<p class="block_2">"Altın için çalışan adamlar başka şey, kara emellere bağlılık bir başka şeydir. Eğer bu adamlar altın için bu işin içindeyse, onlarla dilediğimiz gibi uğraşabiliriz, altınlarını kimden aldıkları ve kimi öldüreceklerinden başka bir bildikleri olmayacaktır. Ama bu karanlık planların içine karışmışlarsa, belki de-" koridoru gösterdi "-orada bir şeyler öğrenebiliriz."</p>
	<p class="block_3"> </p>
	<p class="block_2">Gorath'la Owyn bakıştılar, Owyn, "Doğrusu, burada geri gelmenizi beklerken sıkılırım," dedi ve parlayan yüzüğünü gösterdi. "Hem, ışık bende."</p>
	<p class="block_3"> </p>
	<p class="block_2">Gorath'ın gırtlağından, kahkahaya benzer bir ses çıktı.</p>
	<p class="block_3"> </p>
	<p class="block_2">Neredeyse yarım saat kadar uzun bir tünelde ilerlediler, ardından Owyn, "İleride, doğru hatırlıyorsam bir depo var," dedi.</p>
	<p class="block_3"> </p>
	<p class="block_2">Karşılarına sağlam, iyi yağlanmış büyük bir ahşap kapı çıktı. İçeride her duvara on yatak yaslanmış, odanın sonundaki duvara ise, silah rafları yerleştirilmişti. Yatakların pek çoğu bozulmamıştı, ama dördünün yeni kullanıldığı belliydi. Owyn işaret ederek, fısıldadı, "Öldürdüğümüz o ikisinin dostları yakınlarda olabilir." "Ya da daha önce buradan ayrılmış olabilirler," dedi James.</p>
	<p class="block_3"> </p>
	<p class="block_2">Rafların olduğu yere geldiler, silahlar parlatılmış ve kullanıma hazırdı. Ölümcül görünüşlü pek çok kılıç, hançer, fırlatma bıçakları, kısa oklar ve boğma telleriyle düzenli bir şekilde dizilmişti. Rafın arkasındaki duvara, kavanozlarla dolu bir başka raf yerleştirilmişti. "İddiaya girmeye hazırım ki, zehir çeşitleri," dedi James. Owyn'e bakarak, "Bu tüneller daha ne kadar gidiyor?" diye sordu.</p>
	<p class="block_3"> </p>
	<p class="block_2">"Tüm seviyeleri soruyorsan, millerce. Bu en aşağıdaki galeri, bu ve eski kalenin zemini arasında üç tane daha var. Fakat, çökmüş olan şarap mahzeni yüzünden, oraya gidebileceğimizi sanmıyorum." Odanın diğer tarafında duran bir kapıyı işaret etti. "Buradan geçince bunun gibi bir oda ve yukarı çıkan merdivenler var."</p>
	<p class="block_3"> </p>
	<p class="block_2">James kapıya ilerledi ve dinledi. Bir şey duymayınca açtı, karşısına içinde yirmi tane toplanmış yatağın bulunduğu bir başka yatakhane çıktı. "Uzun süredir kimse burada kalmamış," diye gözlemini belirtti.</p>
	<p class="block_3"> </p>
	<p class="block_2">"Tam olarak doğal sayılmaz," dedi Gorath, yeri işaret ederek. "Bir çift ayak izi. Şuraya gidiyor." Tavanda bir deliğe tırmanan, odanın öte tarafındaki taş merdivenleri gösteriyordu. Merdivenlerin yanında, diğerlerinden ayrı, toplanmamış bir yatak vardı. Yatağın yanındaysa, içerisinin düzeniyle uyumsuz görünen bir elbise dolabı duruyordu. Yaldızlarla süslü, iyi cilalanmış bir ağaçtan yapılmıştı, James kapağını açtığında, pahalı malzemelerden dokunmuş kıyafetler ve iyi deriden çizmeler görülüyordu.</p>
	<p class="block_3"> </p>
	<p class="block_2">"Bu katil çetesinin liderinin bu yatağı kullanan züppe olduğunu düşünüyorum." Etrafına baktı. "Bakalım etrafta bu moda delisinin kimliğini açıklayacak bir şey bulabilecek miyiz. Ben diğer katı araştıracağım."</p>
	<p class="block_3"> </p>
	<p class="block_2">Merdivenlerden hızla çıkan James, ahşap büyük bir kapının yolu kestiğini gördü. Taşlar ağır menteşelerle bağlanmış ve asma bir kilitle kilitlenmişti. Kilitler bu eski hırsız için hiçbir zaman bir sorun oluşturmamıştı, ama bu dâhice yapılmış bir kilitti ve James yanında maymuncuklarla dolaşma alışkanlığını geride bırakmıştı. "Owyn, ne var orada?"</p>
	<p class="block_3"> </p>
	<p class="block_2">Owyn, hafızasını araştırırmışçasına durakladı, ardından, "Başka bir depo, daha ufak, ama buna benzer bir tane ve onun ardından da dağlara uzanan, uzun bir tünel."</p>
	<p class="block_3"> </p>
	<p class="block_2">James merdivenlerden indi. "Ya aradığımız kişi kendi adamlarından bir şey saklıyor ya da yukarıdan birilerinin bu ine tesadüfen ulaşmasından korkuyor."</p>
	<p class="block_3"> </p>
	<p class="block_2">"İkincisi olduğunu sanmam," dedi Owyn. "Birinin eski kaleye gitmesi, ilk tünele çıkan, cephanelikteki kapıyı nasıl işlevsel hale getireceğini bilmesi gerekir, hem, eski şarap mahzeninin yıkılmasıyla, yukarıdaki geçitlerin pek çoğu kapanmıştı." "O halde kendine özgü nedenlerle, bir şeyi kilit altında tutuyor."</p>
	<p class="block_3"> </p>
	<p class="block_2">"Belki de altın," diye önerdi Gorath. "Suikastçilere para ödemek gerekir."</p>
	<p class="block_3"> </p>
	<p class="block_2">James, "Bu da doğru," dedi. Merdivenlerden aşağı inerek, "Bir şey buldunuz mu?" diye sordu.</p>
	<p class="block_3"> </p>
	<p class="block_2">"Yalnızca bunu," dedi Owyn. Bir kitap uzatmıştı.</p>
	<p class="block_3"> </p>
	<p class="block_2">James kitabı aldı ve ilk sayfadaki başlığını "Başrahip'in Günlüğü" diye yüksek sesle okudu. Birkaç sayfa çevirdi ve "Görünen o ki, bu amcanın ailesi hakkında derlenmiş hikâyeleri içeriyor." Owyn'e geri verdi. "Buraya nasıl gelmiş?" Owyn, "Hiç fikrim yok. Yangından sonra amcam kaleyi boşalttığında kaybolmuş, sonra da yıkıntıları araştıran biri tarafından bulunmuş olabilir."</p>
	<p class="block_3"> </p>
	<p class="block_2">"Yanına al," dedi James. "Sanırım bu gece uyumadan önce biraz kitap okuyacağım." James, geldikleri yoldan onları dışarı çıkardı.</p>
	<p class="block_3"> </p>
	<p class="block_2">James yatakları hareket ettirdi, Gorath, "Bu, farkında olmadığım bir insan âdeti mi?" diye sordu.</p>
	<p class="block_3"> </p>
	<p class="block_2">James sırıttı. "Eğer etrafta daha Geceşahini varsa, iki arkadaşlarının ortada olmamasını garip bulacaklardır.</p>
	<p class="block_3"> </p>
	<p class="block_2">Tahminimce, Geceşahinleri izinleri olmadan bir yere gitmiyorlar. Yani, onların ortada olmaması, bizim olayla alakamız olup olmadığını anlamak için gelmelerine neden olabilir."</p>
	<p class="block_3"> </p>
	<p class="block_2">Yatakları kapının önüne yığdıktan sonra, "Eğer her zamanki gibi davranırlarsa, bir ya da fazlası pencereden, geri kalanı da kapıdan girebilirler. Daha Gri Peter yatağından kalkıp da gürültünün nedenini anlayamadan, hızla dışarıdaki kapıdan girip merdivenleri tırmanacaklardır. Eğer işler planlandığı gibi giderse, yaşlı Peter mutfaktan çıkıp da merdivenleri tırmandığında, burada açık bir pencere ve üç ceset görecek," diye açıkladı. Owyn, "Eğer gelirlerse," dedi.</p>
	<p class="block_3"> </p>
	<p class="block_2">James sırıttı. "Ah, gelecekler. Bu civarlarda en yeni gelenler, ortalıkta dolananlar, Baron'u ziyaret edip de solar soranlar bizleriz. Yalnızca bu akşam mı yoksa yarın akşam mı geleceklerini bilmiyorum." James, lambayı, kitap okuyabileceği kadar kıstı, yerdeki lambanın yanına oturdu ve Owyn'in, Cavell Geçidi'nden getirdiği kitabı açtı. Owyn bir başka" kitap çıkardı ve "Ben de bu zamanı iyi şekilde değerlendirebilirim. Bunu yapmayı üzün süredir ihmal ediyorum," dedi.</p>
	<p class="block_3"> </p>
	<p class="block_2">"O nedir?" diye sordu Gorath.</p>
	<p class="block_3"> </p>
	<p class="block_2">"Benim büyü kitabım."</p>
	<p class="block_3"> </p>
	<p class="block_2">"Bir kitap mı yazdın?" diye sordu Kara Elf.</p>
	<p class="block_3"> </p>
	<p class="block_2">"Hayır, bu her öğrencinin tuttuğu bir kitap, gözlemler ve öğrenilenler hakkında düşüncelerin, keşiflerin ve notların tutulduğu bir kitap." Bir tüy kalem ve mürekkep hokkası çıkardı. "Nago, yönlendirmiş olduğu büyü ile beni neredeyse vurduğunda, bir şey hissettim, işte, anlatması zor, ama şimdi büyüyü nasıl yaptığını çözüyorum. Biraz daha çalışarak sanırım yapabilirim."</p>
	<p class="block_3"> </p>
	<p class="block_2">James başını kaldırdı. "Ne işe yarıyor?"</p>
	<p class="block_3"> </p>
	<p class="block_2">"Eğer düşüncem doğruysa, isabet ettiği kişiyi hareketsiz hale getiriyor, belki daha fazlası da vardır." "Fazlası mı?" diye sordu James, ilgisi daha da artmıştı.</p>
	<p class="block_3"> </p>
	<p class="block_2">"Sanırım kurbanı öldürebilir de."</p>
	<p class="block_3"> </p>
	<p class="block_2">Gorath, "Eğer hareketsiz hale getiriyorsa, ne fark eder ki?</p>
	<p class="block_3"> </p>
	<p class="block_2">Yalnızca hançerini çıkarıp, boğazını kesmen yeterli," dedi.</p>
	<p class="block_3"> </p>
	<p class="block_2">"Sanırım. Yıldızlimanı'ndayken, hocalarımız şiddet uygulamalarına fazla rağbet etmezdi," dedi Owyn.</p>
	<p class="block_3"> </p>
	<p class="block_2">James esneyerek, "Akıllıca olan da bu. O adada, etrafta dolanırken alevtopları ve yıldırımlar fırlatan veletler olmasına tahammül edemezdim. Geride bıraktığı kıyım bakımından, meyhane kavgaları çok ilginç olabilirdi," dedi.</p>
	<p class="block_3"> </p>
	<p class="block_2">Owyn güldü. "Belki de haklısın. Öğrencilerden bazıları benim iki katım yaşındaydı. Sanırım büyüde ustalaşmak uzun zaman alıyor."</p>
	<p class="block_3"> </p>
	<p class="block_2">"Tabii eğer biri ustalaşabilirse," dedi James.</p>
	<p class="block_3"> </p>
	<p class="block_2">"Pug'ın gerçek bir usta olduğunu duydum," dedi Owyn.</p>
	<p class="block_3"> </p>
	<p class="block_2">James yeniden esnedi. "Birçok etkileyici şey yaptığını gördüm," diye kabullendi esnerken. "Yazık, bu bekleyiş sinirlerimi geriyor."</p>
	<p class="block_3"> </p>
	<p class="block_2">"O halde biraz uyu," dedi Gorath. "Ben nöbet tutarım." Owyn, "Pug'ı iyi tanır mısın?" diye sordu.</p>
	<p class="block_3"> </p>
	<p class="block_2">"Birkaç kez karşılaştık," diye yanıtladı James. "Neden? Onunla Yıldızlimanı'nda tanışmadın mı?"</p>
	<p class="block_3"> </p>
	<p class="block_2">"Hayır, onu zaman zaman, ailesiyle görüyordum, ama zamanının çoğunu kulesinde ve Yıldızlimanı'ndan uzakta geçiriyor. Eğitimin büyük bölümü başkaları tarafından veriliyor. Onunla yalnızca bir kere, Krondor'da, kızı Gorath'ın zihnini okumaya çalışırken tanıştım."</p>
	<p class="block_3"> </p>
	<p class="block_2">"Kızla hiç tanışmadım, ama iyi bir çocuk olduğunu duydum," dedi James, kitabın sayfalarını karıştırırken. "Erkek kardeşi Willie, iyi bir çocuktur. Arutha'nın muhafız alayında, subaylık eğitimi görüyor." "Hımm," dedi Owyn, James baktığında onun notları arasında kaybolmuş olduğunu fark etti.</p>
	<p class="block_3"> </p>
	<p class="block_2">James, kucağındaki kitaba bir yarım saat daha baktı. "Bu şimdiye kadar karşılaşmış olduğum en olmadık toplama ve bütünüyle uydurmalarla dolu."</p>
	<p class="block_3"> </p>
	<p class="block_2">Owyn başını kaldırdı, "Ne demek istiyorsun?"</p>
	<p class="block_3"> </p>
	<p class="block_2">"Bu doğum ve ölüm kayıtları, sanki biri gelip de Başrahip Cafrel'e bir oturuşta tüm Cavell tarihini anlatmış gibi, ardından da kayıp hazinelere, inanılmaz güçlere sahip kılıçlara ve lanetlere geçiyor." "İlginç görünüyor," dedi Gorath, kibar olmaya çalışarak.</p>
	<p class="block_3"> </p>
	<p class="block_2">James güldü, "Bence de," dedi kitabı yana koyarak. "Sen nöbet tutarken ben uyuyacağım. İki saat sonra beni kaldır." James yatağa kıvrıldı, Owyn çalışıyor, Gorath'sa eli kılıcının kabzasında, pencereden dışarıyı gözlüyordu.</p>
	<p class="block_3"> </p>
	<p class="block_2">İkinci gece geldi. James bir kez daha Cavell aile tarihini okuyor, Owyn'se yatağının üzerinde meditasyon yapıyordu, gözleri kapalı, Nago'nun kendi üzerinde kullandığı büyüyü yapabilmek için bir yöntem düşünüyordu. Gorath, yere uzanmış uyuyordu, en geç nöbeti almaya gönüllü olmuştu.</p>
	<p class="block_3"> </p>
	<p class="block_2">James kitabını okurken bir anda ayağa kalkıp, kılıcını kınından çekmişti. Kapının öte tarafına omuz atan iki kişinin sesiyle, içeriye doğru patlarcasına kırılan pencere pervazının gürültüsü arasında Owyn öne doğru fırladı. Bir suikastçi, çatı kirişini bağladığı halattan salınarak, ayaklan önde tahta kepenkleri parçalayarak içeri girdi.</p>
	<p class="block_3"> </p>
	<p class="block_2">Adam Gorath'ın göğsüne basarak toprak beyi James'in üzerine uçtu. Owyn dizlerinin üzerinde doğrulmuştu, ardından bir kılıç darbesinden arkaya yuvarlanarak sıyrıldı, tam arkasında birisi kapıyı zorluyordu. Alevli harfler, zihninin gözünde yanmaya başladığında, zihninde yapacağı büyüyü oluşturmak üzereydi. Bir kez daha kılıcını kaldırmakta olan suikastçiye elini doğrulttu. Yüzeyinde siyah enerji damarlarının dans ettiği meşum mor-gri bir küre, elinden fırlayarak, suikastçiyi yüzünden yakaladı. Adam mor bir taşa dönüşmüşçesine, dondu kaldı, vücudunun üzerinde mavi enerji kıvılcımları oynaşıyordu.</p>
	<p class="block_3"> </p>
	<p class="block_2">Dudaklarının arasından acı dolu hafif bir inilti döküldü.</p>
	<p class="block_3"> </p>
	<p class="block_2">James ayağa kalkmıştı, pencereye doğru koştu ve kılıcını, içeri doğru salınmakta olan bir başka adama sapladı. İkinci Geceşahini kılıca mıhlanmıştı, aşağıdaki ahıra düştü, sinir bozucu, ıslak bir sesle, taşlığa çarptı.</p>
	<p class="block_3"> </p>
	<p class="block_2">Gorath dengesini sağlayıp, ağırlığını kapıya verdi. "Kapıyı tutmaya çalışalım mı?" diye bağırdı.</p>
	<p class="block_3"> </p>
	<p class="block_2">"İşaretimle birlikte, arkaya sıçrayın ve son yatağı da sizinle birlikte çekin," dedi James.</p>
	<p class="block_3"> </p>
	<p class="block_2">Owyn, transa geçmiş suikastçiye, gözleri iri iri açılmış, heyecanla bakıyordu. "İşe yaradı!" diye fısıldadı.</p>
	<p class="block_3"> </p>
	<p class="block_2">James, donup kalmış adamın kafasına kılıcının yanıyla tüm gücüyle bir darbe indirdi, adam yere yığıldı, etrafındaki enerji sönükleşiyordu. "Bir daha yapabilir misin?" "Bilmiyorum!" "O halde yoldan çekil! Gorath, şimdi!"</p>
	<p class="block_3"> </p>
	<p class="block_2">Gorath denileni yaptı, Owyn de yatağın bir kenarından tutarak itti. Diğer iki yatak, kapıdan kayarak uzaklaşmaya başlamıştı.</p>
	<p class="block_3"> </p>
	<p class="block_2">"Eğer Geceşahinleri'ni tanıyorsam," dedi James. "Size çömelmenizi öneririm... şimdi!"</p>
	<p class="block_3"> </p>
	<p class="block_2">James yere atlarken diğer ikisi de dediğini yaptılar. Kapı patlarcasına açıldı ve içeri giren iki arbalet oku, pencereden dışarı uçtu. Hiç vakit kaybetmeden, James, Gorath ve itmiş oldukları yatağın üzerine çıktı. Yatağın üzerinden, hız alarak sıçradı ve kapıya en yakın duran iki adamın üzerine çullanarak, alt kata uzanan merdivenlerden aşağı yuvarladı. Merdivenin tırabzanından kayarak indi, kırık tırabzana tutunarak, düşmekten güçlükle kurtulmuştu. Kılıcı, yere gürültüyle düştü, o sırada barın arkasındaki odadan, Gri Peter, şaşkınlık ve korku içinde çıktı. "Neler oluyor?"</p>
	<p class="block_3"> </p>
	<p class="block_2">Tutunduğu yerden yukarıya baktığında, bir Geceşahini'nin kılıcını havaya kaldırmış, tepesinde durduğunu gördü. Gorath kılıcını adama geçirirken, suikastçinin gözleri yuvalarından fırladı. Geride kalan son Geceşahini, James'in üzerinden yuvarlanarak yere, Peter'in ayaklarının dibine düştü.</p>
	<p class="block_3"> </p>
	<p class="block_2">"Ah, aman!" dedi hancı. "Amanın!"</p>
	<p class="block_3"> </p>
	<p class="block_2">Bir eliyle tutunmakta olan James, "Eğer fazla sorun olmayacaksa..." dedi.</p>
	<p class="block_3"> </p>
	<p class="block_2">Gorath'ın güçlü eli, onu bileğinden kaldırdı. James, "Teşekkürler," diyerek merdivenlerden aşağı koştururken, ağrıyan omzunu ovuşturuyordu. "Bu gibi şeyler için yaşlanıyorum," dedi. "Neler oluyor?" diye sordu Peter. James, suikastçinin yanında eğilmiş, cesedi inceliyordu. "Bu adamlar bizi öldürmeye çalıştı," diye yanıtladı sakince.</p>
	<p class="block_3"> </p>
	<p class="block_2">"Onlara izin vermedik."</p>
	<p class="block_3"> </p>
	<p class="block_2">"Şey..." dedi hancı. "Şey... Ben..." Bir süre sonra bir kere daha, "Şey," dedi.</p>
	<p class="block_3"> </p>
	<p class="block_2">James, "Buradaki dağınıklığı toparlaması için birini bul, Peter, yoksa müşterilerinin iştahı kaçabilir," dedi.</p>
	<p class="block_3"> </p>
	<p class="block_2">Hancı kendine söyleneni yapmak için döndü ve hızla uzaklaştı. Owyn'e dönen James, "Amcanı alıp buraya getirsen ve ona peşinde olan Geceşahinleri'nin büyük kısmını ortadan kaldırdığımızı söylesen iyi olur," dedi.</p>
	<p class="block_3"> </p>
	<p class="block_2">Owyn, "Belki bu haber için gecenin bu saatinde uyandırılmaya fazla itiraz etmez bile," diye karşılık verdi. Owyn ayrılınca, Gorath, '"Peşinde olan Geceşahinleri'nin büyük kısmı,' dediğini duydum," dedi.</p>
	<p class="block_3"> </p>
	<p class="block_2">Cesetlerin üzerinde işe yarar bir şey bulamayan James, doğruldu. "Sanırım, hâlâ geride bir Geceşahini daha var. En azından önemli olan bir tane."</p>
	<p class="block_3"> </p>
	<p class="block_2">"Liderleri mi?"</p>
	<p class="block_3"> </p>
	<p class="block_2">"Evet." "Peki onu nasıl bulmayı planlıyorsun?"</p>
	<p class="block_3"> </p>
	<p class="block_2">"Planlamıyorum," dedi James, yüzünde memnuniyet dolu bir gülümseme vardı. "Bizi o bulacak. Ve sanırım bu, Owyn'in kuzenine kur yapmak için bu hafta sonu gelecek belli bir satranç oyuncusunun ziyaretiyle olacak."</p>
	<p class="block_3"> </p>
	<p class="block_2">Gorath bunu düşündü ve ardından başıyla onayladı. "Mantıklı bir şüpheli, ama bunu nasıl kanıtlayacaksın? Onu toplum içinde suçlayacak mısın?"</p>
	<p class="block_3"> </p>
	<p class="block_2">"Bir ağırlığı olduğunu sandığım, sizin halkınızın aksine bu onur mefhumuna sahip olmayan bir adam. O gölgelerde süzülen ve ağaçların arkasından öldüren biri. Bir suçlamayı kesinlikle reddedecektir."</p>
	<p class="block_3"> </p>
	<p class="block_2">"Peki o halde nasıl itiraf etmesini sağlayacaksın? İşkence ile mi?"</p>
	<p class="block_3"> </p>
	<p class="block_2">James güldü. "İşkencenin sonuçlarının hep şüpheli olduğunu düşünürüm. Fanatikler, dudaklarının ucunda bir yalanla ölür ve masum biri acıya son vermek için kendine her suçu yükler." "Doğru uygulanan işkencenin, ilginç sonuçlar verebileceğini gördüm."</p>
	<p class="block_2"> </p>
	<p class="block_2">"Şüphesiz," dedi James, bakışlarında hem eğlenmiş bir hal, hem de endişe vardı. <span class="tab">      </span></p>
	<p class="block_3"> </p>
	<p class="block_2">Gri Peter, seyisi ve iki işçi ile döndü, hepsi de cesetleri gördüklerinde, uyku mahmurluğundan kurtulmuşlardı. "Onları arkaya çıkartıp yakın," diye talimat verdi hancı. Bunu yerine getirirlerken, kırık merdiven tırabzanına baktı ve "Zararı kim karşılayacak?" diye sordu.</p>
	<p class="block_3"> </p>
	<p class="block_2">James cebinden bir altın para çıkardı ve "Bunun arkasındaki adamı bulup, altınımı ondan geri alırım. Bu masrafın üzerine kalmasına gerek yok," dedi.</p>
	<p class="block_3"> </p>
	<p class="block_2">"Teşekkürler," dedi Peter, rahatlamıştı.</p>
	<p class="block_3"> </p>
	<p class="block_2">Owyn, arkasında, giydiği gece kıyafeti ve omzundaki pelerini ile amcasıyla birlikte döndü. Ayakları hâlâ çıplaktı.</p>
	<p class="block_3"> </p>
	<p class="block_2">"Geceşahinleri'ni öldürdünüz mü?" diye sordu.</p>
	<p class="block_3"> </p>
	<p class="block_2">James, "Bu bölgedekilerin büyük bölümünü ezdik, bundan eminim," dedi.</p>
	<p class="block_3"> </p>
	<p class="block_2">Baron Corvallis mutluluktan neredeyse kendinden geçmişti. Bir süre ifadesi karardı. "Büyük bölümü mü?" "Altıncıgün'de bitirilmesi gerektiğini düşündüğüm bir iş var, ardından sanırım bu Katiller Loncası'ndan kurtulacaksınız, lordum."</p>
	<p class="block_3"> </p>
	<p class="block_2">Corvallis, "Owyn, beni daha iyi bir nedenle uyandırmış olamazdın," dedi. James'e döndü, "Arutha'ya bir mektup yazmalıyım, bugün yaptığın iyi işlerden dolayı seni ona öveceğim."</p>
	<p class="block_3"> </p>
	<p class="block_2">"Teşekkür ederim, efendim," dedi James, "ama ben kendi raporumu Prens'e yollayacağım."</p>
	<p class="block_3"> </p>
	<p class="block_2">"Gereksiz alçakgönüllülük gösterme, evlat." Babacan bir tavırla elini James'in omzuna koydu. "Nereden gelirse gelsin övgüleri kabullenmelisin. Hayatın boyunca bir derebeyi olarak kalmayabilirsin. Kim bilir, saray çevresinde bir dostla ve benimki gibi tavsiyelerle, neden bir gün baronet ya da baron olmayasın ki!" James sırıtıyordu. "Asla bilinmez."</p>
	<p class="block_3"> </p>
	<p class="block_2">"İyi o halde," dedi Baron, kapıya dönerek. Peter'a, "Bu beylere ihtiyaç duyduklarını temin edin," dedi. Owyn'e, "Ne kadar memnun olduğumu anlatamam, Altıncıgün'de gelmenizi sabırsızlıkla bekleyeceğim," dedi.</p>
	<p class="block_3"> </p>
	<p class="block_2">Hızla dışarı çıktı ve Owyn, "Ya şimdi?" diye sordu.</p>
	<p class="block_3"> </p>
	<p class="block_2">James dağınıklığa baktı ve "Sanırım biraz uyusak yeridir," dedi.</p>
	<p class="block_3"> </p>
	<p class="block_2">Düştüğü yerden kılıcını alarak, geride kalan son Geceşahinleri'nin tuniğine silip temizledi, Gri Peter, salona döndüğünde ise, "Efendi Gri, odamızda bir ceset daha var. Lütfen onu da ortadan kaldırın," dedi.</p>
	<p class="block_3"> </p>
	<p class="block_2">"Aman!" dedi hancı.</p>
	<p class="block_3"> </p>
	<p class="block_2">"Burada," dedi Owyn, odaya telaşla girerek. Gorath ve James yataklarında, bir gece önce yaşananların yorgunluğunu atmaya çalışıyorlardı.</p>
	<p class="block_3"> </p>
	<p class="block_2">James, "O olduğundan emin misin?" diye sordu.</p>
	<p class="block_3"> </p>
	<p class="block_2">"Züppe görünümlü biri, iyi kıyafetler giyiyor, Ugyne de atın terkisinde, herhalde babasını çıldırtmak için, başını omzuna dayamış."</p>
	<p class="block_3"> </p>
	<p class="block_2">"Adamımız o," dedi James. "Bırakalım da, bizi yarı sarhoş halde bulsun."</p>
	<p class="block_3"> </p>
	<p class="block_2">Hızla boş salona indiklerinde, James'in isteklerinin yerine getirilmiş olduğunu gördüler. Bir satranç tahtası kurulmuştu, James'se taşları istediği konumlara yerleştiriyordu. Yakınlarında pek çok boşaltılmış bira kupası bırakılmıştı, Peter'a üç tane daha yarı dolu kupa getirmesini işaret etti.</p>
	<p class="block_3"> </p>
	<p class="block_2">Owyn, James'in karşısına oturdu ve "Umarım bu oyun hakkında yorum yapmamı beklemiyorsundur. Neye baktığım konusunda hiçbir fikrim yok," dedi.</p>
	<p class="block_3"> </p>
	<p class="block_2">"İyi," diye karşılık verdi James, "çünkü senin yapman gereken, aklı karışmış görünmek." Owyn'in kaşları kırıştı, "Bunu gayet inandırıcı bir şekilde yapabilirim," dedi.</p>
	<p class="block_3"> </p>
	<p class="block_2">Çok geçmeden Ugyne neredeyse sıçrayarak ve Navon du Sandau olması gereken kişinin elini çekiştirerek içeri girdi.</p>
	<p class="block_3"> </p>
	<p class="block_2">Adam tam James'in beklediği gibi biriydi: uzun boyluydu, boynunda beyaz bir atkı vardı ve siyah bir kıyafet giyinmişti. Düzgünce kesilmiş, sivri bir bıyığı, üzerinde büyük bir elmas bulunan altın bir küpesi ve boynunda asılı duran pek çok altın zinciri vardı. Rahat bir biçimde, eli kılıcının kabzasında yürüyordu. James, kılıcın kabzasının dekoratif, iyi kullanılmış, bıçak kısmının ise kesinlikle keskin ve iyi yağlanmış olduğunu fark etti. Bu bir meçti ve James'in, meçi tercih eden diğer tek tanıdığı ise Krondor Prensi'ydi. Hafif ve seri olan meç, bir ustanın elinde öldürücü bir silahtı, ama bir çaylağın elinde, yalnızca ölmek için kolay bir yoldu.</p>
	<p class="block_3"> </p>
	<p class="block_2">Navon'un bir usta olduğundan, James'in hiç şüphesi yoktu. Ugyne yaklaşırken, "Owyn, tanışmanı istediğim biri var," dedi.</p>
	<p class="block_3"> </p>
	<p class="block_2">Owyn başını kaldırdı ve "İyi. Beni küçük düşmekten kurtarabilirsin," dedi.</p>
	<p class="block_3"> </p>
	<p class="block_2">Ugyne, Owyn, James ve Gorath'ı takdim etti ve "Bu benim arkadaşım, Navon du Sandau," dedi.</p>
	<p class="block_3"> </p>
	<p class="block_2">James, içmeye erken saatte başlamış biri gibi davranarak, başını salladı. "Sanırım bırakmalıyım," diyen Owyn'e başını olur anlamında salladı. </p>
	<p class="block_3"> </p>
	<p class="block_2">Yüzünde bir gülümsemeyle, du Sandau, "Bırakma. Durumun zor, ama umutsuz değil," dedi. Owyn, bir kez daha başını sallayan James'e baktı, "Oyunu devralmak ister misin? Ben tükenmiş durumdayım," diye sordu.</p>
	<p class="block_3"> </p>
	<p class="block_2">Navon, "Eğer James bunu kabul ederse," diye karşılık verdi.</p>
	<p class="block_3"> </p>
	<p class="block_2">James omuz silkti. "Tabii ki. Yalnızca dostça bir oyundu, bir iddia yoktu."</p>
	<p class="block_3"> </p>
	<p class="block_2">Owyn ayağa kalkıp yana çekildi, yerine Navon geçti. Tahtayı inceledi ve sordu, "Sıra bende mi?"</p>
	<p class="block_3"> </p>
	<p class="block_2">James evet anlamında başını salladı. "Sıra siyahta."</p>
	<p class="block_3"> </p>
	<p class="block_2">Navon tahtayı inceledi ve tam da James'in beklentileri doğrultusunda hareket etti. James, Navon'un kendisinden kat be kat iyi bir satranç oyuncusu olduğundan emindi, fakat taşların yerlerini, daha önce Kesh Elçisi Lord Abdur Rahman Memo Hazara-Han'a karşı oynamış olduğu bir oyundakiyle aynı şekilde dizmişti, tek fark, o oyunda Navon'un yerinde kendisinin olmasıydı. Elçi, oyun bittikten sonra James'e hatalarını açıklamak için büyük çabalar harcamış, bunun sonucunda oyun, adeta James'in beynine kazınmıştı. Navon, aynı o eskiden oynanan oyunda, Lord Hazara-Han'ın, James'in asıl yapması gerekli olduğunu söylediği hamleyi yapmıştı.</p>
	<p class="block_3"> </p>
	<p class="block_2">Ugyne, Owyn'e, içinde ufak bir zümrüt bulunan madalyonu gösterdi. "Bak, Navon bana ne getirdi."</p>
	<p class="block_3"> </p>
	<p class="block_2">Owyn hayranlıkla başını salladı ve karşılaşmayı izlemeye devam etti. Her iki adam da hareketlerini yapmadan önce her seçeneği değerlendiriyorlardı. Üç hamle sonunda, James, oyunun yerine oturduğuna ve bunun doğal sonucu olarak Navon'un kazanacağına emindi. Navon'un ilgisini çekmenin tek yolu, tahtada hakimiyeti sağlamış görünmesiydi.</p>
	<p class="block_3"> </p>
	<p class="block_2">Gorath sıkılmış gibi görünerek ayağa kalktı ve kapıya yöneldi. Ortaya, "Biraz sonra dönerim," dedi.</p>
	<p class="block_3"> </p>
	<p class="block_2">Bu, Owyn'in işaretiydi, "Ah, Ugyne, ailemiz hakkındaki o garip kitabı hatırlıyor musun?" diye sordu.</p>
	<p class="block_3"> </p>
	<p class="block_2">"Hangi kitap?" diye karşılık verdi kız.</p>
	<p class="block_3"> </p>
	<p class="block_2">"Hani şu içinde garip hikâyeler olan. Biz ufakken bana göstermiştin. Bir rahip tarafından yazılmıştı."</p>
	<p class="block_3"> </p>
	<p class="block_2">"Ah!" dedi, kız gözleri irice açılarak. "Başrahip'in Günlüğü'nden bahsediyorsun! Evet, hatırlıyorum. Komik gelecek ama, onu bir süre önce Navon'a ödünç verdim ki ailemiz hakkında bir şeyler öğrenebilsin." Owyn, "Ah, çocukken orada gördüğümü hatırladığım bir şeyi yeniden okumak istiyordum," dedi.</p>
	<p class="block_3"> </p>
	<p class="block_2">James rakibini incelemeye başlamıştı. Sanki arkasındaki laf alışverişiyle alakası yokmuş gibi görünüyordu, adeta bir kontrol ustasıydı. Ortada rahatsızlığını açığa vuran hiçbir hareket ya da Owyn'e ani bir bakma isteği görülmüyordu. Önünde duran tahtaya yoğunlaşmıştı.</p>
	<p class="block_3"> </p>
	<p class="block_2">Owyn, "Navon, kitap yanında mı?" diye sordu.</p>
	<p class="block_3"> </p>
	<p class="block_2">"Ne?" diye sordu arkasına bakarak. "Kitap mı?"</p>
	<p class="block_3"> </p>
	<p class="block_2">"Aile günlüğü," dedi Ugyne. "Sana bir ay önce ödünç vermiştim."</p>
	<p class="block_3"> </p>
	<p class="block_2">"Ah, o mu?" dedi düşünmeden. "Evde bıraktım. Haftaya geri veririm."</p>
	<p class="block_3"> </p>
	<p class="block_2">James hafifçe başını salladı ve Owyn de buna karşılık verdi. Navon'un arkasında yerde duran çantasını açtı ve günlüğü içinden çıkardı. Kitabı, tahtanın yanındaki masanın üzerine koydu. Aniden Navon ayaklandı, bunu yaparken masayı devirip, James'i arkaya itti. Owyn'in suratına dirseğiyle vurarak, genç büyücüyü sersemletti. Ugyne panik içinde bir çığlık attı ve "Navon! Neler oluyor?" dedi.</p>
	<p class="block_3"> </p>
	<p class="block_2">Adam onu bileğinden kavrayarak, kolunu sırtına doğru büktü. Kapıya doğru gerisingeri ilerlerken, onu önünde tutuyordu. James kılıcını çekerek ayağa kalktı, Navon'un geri çekildiğini gördü. "Geri çekil, yoksa onu öldürürüm," diye bağırdı ve kılıcını çekti.</p>
	<p class="block_3"> </p>
	<p class="block_2">"Seni alçak!" diye bağırdı Ugyne ve tüm gücüyle adamın ayağına bastı. Adam geri sıçrarken, elinden kıvrılarak kurtuldu. James mümkün olduğunca çabuk yetişti ve kızı kurtararak, Owyn'e doğru fırlattı, Owyn kızı tuttu.</p>
	<p class="block_3"> </p>
	<p class="block_2">Navon arkasına hızla bakarak, "Sanırım elf dostunuz dışarıda, kapıdadır," dedi. Bir daire çizerek kapıdan uzaklaştı ve sırtını duvara yasladı.</p>
	<p class="block_3"> </p>
	<p class="block_2">James ilerledi, kılıcı elinde hazırdı. "Silahını yere bırak ve konuşalım. Cevaplanması gereken bazı sorular var." Navon, "Seni ilk gördüğümde, bela olduğunu anlamıştım. Malac Geçidi'ndeki o Lysle Riggers denen piçe benziyorsun," dedi.</p>
	<p class="block_3"> </p>
	<p class="block_2">James sırıttı. "Bunu daha önce de duymuştum."</p>
	<p class="block_3"> </p>
	<p class="block_2">Navon, "Sanırım sizler adamlarımı öldürenlersiniz," dedi.</p>
	<p class="block_3"> </p>
	<p class="block_2">"Kusura bakma, görevlerine devam etmelerine izin veremezdik," dedi James, "ama hâlâ bitmemiş bir işim var." Navon öne doğru sıçrayarak, kılıcını savurdu, James saldırıyı savuşturmuştu. Karşısında usta bir kılıç dövüşçüsü olduğunu biliyordu. İçini rahatlatan tek şey, on yılını Krallık'ın en iyi kılıç dövüşçüsünden eğitim alarak geçirmiş olmasıydı. Mücadele hızlı ilerliyordu: savuştur, karşıla, hamle yap, savuştur, her ikisi de geri çekildi.</p>
	<p class="block_3"> </p>
	<p class="block_2">"Çok iyi," dedi Navon, sesinde içten bir hayranlık ifadesi vardı. "Sanırım geri çekilip, atıma ulaşmama izin vermeyeceksin."</p>
	<p class="block_3"> </p>
	<p class="block_2">"Çok fazla sır var, Navon. Ya da Neville mi demeliyim."</p>
	<p class="block_3"> </p>
	<p class="block_2">Ugyne, keskin bir çığlık attı, "Neville!"</p>
	<p class="block_3"> </p>
	<p class="block_2">Navon'un gözleri irileşti, yüzü endişeyle gölgelenmişti. "Ne dersen de, Krondorlu James. Yakında hiçbir önemi kalmayacak." Bir başka saldırıda bulundu; karşılamaya çalışırken neredeyse James'i öldürebilecek bir alçak, yüksek, alçak kombinasyonuydu ve Navon saldırı sırasını değiştirdi.</p>
	<p class="block_3"> </p>
	<p class="block_2">James hamleyi savuşturmayı başardı, ardından Navon'un etki alanının içine girdi, hamlesi neredeyse adama isabet edecekti. Öfke dolu iki saldırının sonrasında, her iki adam da ter içinde durdular, ikisi de becerikli bir rakiple karşı karşıya olduğunu biliyordu.</p>
	<p class="block_3"> </p>
	<p class="block_2">Owyn, Ugyne'i mücadeleden uzaklaştırarak mutfağa çekti ve "Ayak altında durma," dedi.</p>
	<p class="block_3"> </p>
	<p class="block_2">"Ama dostun ona Neville dedi. Ne demek istiyor?"</p>
	<p class="block_3"> </p>
	<p class="block_2">"Dediği şey, sevgili kız kardeşim," diye söze başladı James'in rakibi, "benim öldüğümü düşünerek aptal yerine konduğun."</p>
	<p class="block_3"> </p>
	<p class="block_2">"Kız kardeş!" diye çığlık attı Ugyne, Owyn'in onu ayak altından çekme çabalarına karşı koyuyordu. "Benim kardeşim öldü!"</p>
	<p class="block_3"> </p>
	<p class="block_2">"Her şeyi açıklayacağım, buradaki dostunu öldürdükten sonra."</p>
	<p class="block_3"> </p>
	<p class="block_2">Dövüş devam ediyordu. Ama her hamle karşılanıyor ve her karşı vuruş savuşturuluyordu. Hareketleri uyumla ilerleyen her iki adam da diğerinin bir hata yapmasını bekliyordu. İki dakika daha geçtikten sonra, James işlerin nasıl gelişeceğini anlamıştı: ilk hatayı her kim yaparsa ölecekti.</p>
	<p class="block_3"> </p>
	<p class="block_2">Bir arkaya bir öne, her ikisi de kılıçları ile Cavell'de görülmemiş bir ustalık sergiliyordu. Owyn, James'e yardımcı olabileceği bir yere hareket etmeye çalıştı, fakat iki rakibin hareketleri öylesine akışkan ve kesin, hızlı ve ölümcüldü ki, istemeden bunu engelleyip, dostunun ölmesine neden olmaktan korktu.</p>
	<p class="block_3"> </p>
	<p class="block_2">James'in saçları terden yapışmıştı. Yere çömeldi, kılıcı hazır, bir sonraki saldırıyı bekledi. Navon diye tanınan adam, "Çok iyisin. Hem satrançta, hem de kılıçta. Bu nadir bir bileşimdir," dedi.</p>
	<p class="block_3"> </p>
	<p class="block_2">"İyi hocalarım oldu," diye karşılık verdi James, bu arayı nefes almak için kullanarak. Rakibinin her hareketini inceleyerek, bir sonraki hareketi kestirmeye çalışıyordu.</p>
	<p class="block_3"> </p>
	<p class="block_2">Navon da aynı şekilde, hareket etmeden, nefesini düzenlemeye çalışıyordu. James, saldırıyı zorlamayı düşündü fakat, bunun rakibinin taktiği olduğunu fark etti. Bunu ispat etmek istercesine, Navon, kılıcının eğimini, sanki yorgunluk ona hata yaptırıyormuşçasına, düşürdü. James, bunu kendine avantaj olarak kullanmanın yollarını düşünüyordu. "Satrancı, Büyük Kesh'in elçisinden öğrendim," dedi.</p>
	<p class="block_3"> </p>
	<p class="block_2">Navon gülümsedi. "Hazara-Han! Onunla oynamak isterim. Dünyadaki en iyi satranç oyuncusu olduğunu duymuştum." "Kılıcını bırak, belki bir karşılaşma ayarlayabilirim. Tabii, Krondor'da bir zindanda oynaman gerekecek," dedi ve son kelimesiyle birlikte, James, kasten zayıf bir saldırıda bulundu ve tam tahmin ettiği gibi, Navon'un karşılığı hızlı ve ölümcül oldu. James'i kurtaran güçlü refleksleri olmuştu.</p>
	<p class="block_2"> </p>
	<p class="block_2">Navon sırıttı. "Yakın."</p>
	<p class="block_3"> </p>
	<p class="block_2">"Daha yakını olmuştu," dedi James, pırtık rakibinin yeteneklerinden emindi. "Sana kılıç kullanmayı kim öğretti?"</p>
	<p class="block_3"> </p>
	<p class="block_2">James bir başka kötü saldırıya başladı, kılıcı yüksekte, kılıcının kabzasıysa kılıcın ucunun daha yukarısındaydı, böylelikle, sanki kılıcını aşağıya doğru saplayacakmış gibi görünüyordu. Navon, tam da James'in beklediği gibi bir karşılık verdi ve James ise pek çoğunun yapacağı gibi geri sıçramış olsa, Navon onu şişleyebilirdi. Bunun yerine James öne doğru eğildi, sol eliyle yerden destek alıyordu, Navon'un meçinin sırtını yalayarak geçmesine ve tuniğini omzundan sırtına kadar biçmesine izin verdi. James bileğini çevirdi, kılıcın ucunu aşağıya çekmişti, ardından yukarı kaldırarak, Navon'u kılıcının ucuna taktı.</p>
	<p class="block_3"> </p>
	<p class="block_2">Hayranlık dolu bir sessizlik içerisinde, Geceşahinleri'nin lideri yerinde kalakaldı. James, "Kılıç kullanmayı Prens Arutha'dan öğrendim," dedi.</p>
	<p class="block_3"> </p>
	<p class="block_2">James kılıcını Navon'un vücudundan kurtardı, Navon dizlerinin üzerinde yere çökmüştü. Bir an için gözlerinden okunan pek çok soruyla James'e baktı, ardından hayat hızla gözlerini terk etti, öne doğru düşerek yere çarptı.</p>
	<p class="block_3"> </p>
	<p class="block_2">Kılıcını bırakan James, Navon'u incelemek için eğildi. "Öldü," dedi toprak beyi.</p>
	<p class="block_3"> </p>
	<p class="block_2">Ugyne, barın arkasında, Gri Peter’in yanında duruyordu, tiz bir sesle, "Neler oluyor?" diye sordu.</p>
	<p class="block_3"> </p>
	<p class="block_2">James ayağa kalktı ve "Her şeyi açıklayacağız, ama şimdi Owyn'in babanı çağırması gerek. Hâlâ açıklanması gereken sırlar var," dedi.</p>
	<p class="block_3"> </p>
	<p class="block_2">Owyn kapıya doğru koşarken, James arkasından bağırdı, "Ve dikkat et- "</p>
	<p class="block_3"> </p>
	<p class="block_2">Owyn kapıyı açtığında Gorath, genç büyücüyü odanın içerisine doğru uçuran sert bir yumruk indirdi.</p>
	<p class="block_3"> </p>
	<p class="block_2">"-Gorath orada," diye sözünü bitirdi James. Ayağa kalktı ve Owyn'in baygın yattığı yere geldi. Başını sallayarak Ugyne'e döndü ve "Lütfen babanızı çağırır mısınız, küçük hanım?" dedi.</p>
	<p class="block_3"> </p>
	<p class="block_2">Kız kendisinden istenileni yapmak için aceleyle koşturduğunda, Gri Peter yanına yaklaşıyordu, "Özür dilerim, efendim, ama... şey, bunu söylemenin başka yolunu bilmiyorum: Gerçekten de burayı terk etmenizi istemek zorundayım," dedi. James iyi huylu hancıya baktı ve güldü. "Anlıyorum."</p>
	<p class="block_3"> </p>
	<p class="block_2">Baron Corvallis, Navon denen adamın cesedini dışarı taşırlarken, solgun bir çehreyle geldi. James, "Açığa kavuşturmamız gereken bir sır var," dedi.</p>
	<p class="block_3"> </p>
	<p class="block_2">Baron, "Bunlar da ne demek oluyor?" diye sordu. Ugyne, "Navon'a 'Neville' dedi, baba," dedi.</p>
	<p class="block_3"> </p>
	<p class="block_2">İlk geldiğinde bitkin görünen Baron'un benzi artık iyice atmıştı, bayılacakmış gibi görünüyordu. "Neville mi?"</p>
	<p class="block_3"> </p>
	<p class="block_2">James, Baron'un oturması gerektiğini işaret etti ve "Lordum, bir cinayet işlendi, ama yakın zamanda değil, yıllar evvel.</p>
	<p class="block_3"> </p>
	<p class="block_2">Bana du Sandau ve şarap mahzenlerini anlatın."</p>
	<p class="block_3"> </p>
	<p class="block_2">Baron gözlerini elleriyle kapatıp, öne doğru hafifçe eğildi, bir an için James onun ağladığını düşündü, ama en sonunda ellerini çektiğinde, James gözlerinde daha çok bir rahatlama ifadesi gördü. "O senin, erkek kardeşindi, Ugyne. O yüzden seninle görüşmemesi konusunda bu kadar inatçıydım. Beni öfkelendirmek için sana kur yapıyordu."</p>
	<p class="block_3"> </p>
	<p class="block_2">"Anlamıyorum," dedi kız.</p>
	<p class="block_2"> </p>
	<p class="block_2">James, "Neville senin erkek kardeşindi," dedi. Baron'a baktı, "Ama babanın oğlu değildi." Baron'un rengi kızardı ve başını evet anlamında salladı, konuşamayacak gibiydi.</p>
	<p class="block_3"> </p>
	<p class="block_2">James kıza, "Biraz araştırma yaptım. Her zaman dedikodu yapmaya istekli kişiler vardır. Görünüşe göre, babanın tuttuğu Sandau denen kişi, bir duvar işçisi olmanın yanı sıra, aynı zamanda da bir heykeltıraşmış. Konuştuğum yaşlı kadınlardan birinin dediğine göre, iriyarı, yakışıklı, bazı kadınlara çekici gelecek türden, havalı biriymiş." Baron'un yüzü kızarmıştı.</p>
	<p class="block_3"> </p>
	<p class="block_2">Ugyne, "Annem, sadakatsiz biri miymiş?" diye sordu.</p>
	<p class="block_3"> </p>
	<p class="block_2">James, "Bu tür şeyler olur," diye yanıtladı.</p>
	<p class="block_3"> </p>
	<p class="block_2">Kız babasına sanki bir yabancıymış gibi baktı. "Sandau'yu öldürttün mü?"</p>
	<p class="block_3"> </p>
	<p class="block_2">"Bir kaza olmasını ayarladım," dedi adam zayıf bir sesle. "Bu kadar kontrolden çıkacağını bilemezdim. Göçük altı kadar adamın ölmesine neden oldu. Neville'in de öldüğünü sanıyordum." Sanki öfkeye kapılırmış gibi görünen Baron, "Çocuğun orada aşağıda olacağını bilmiyordum!" diye devam etti ve masayı yumrukladı. "Ona iyi davranmaya çalıştım." Ugyne'e baktı, "Bunu öğrendikten sonra annen ve ben bu konuda hiç konuşmadık. Çocuğu kendi oğlummuş gibi yetiştirmeye çalıştım," dedi.</p>
	<p class="block_3"> </p>
	<p class="block_2">Ayağa kalkan kız, "Seni tanıyamıyorum," dedi. Birkaç adım geri gitti. "Seni hiç tanımıyorum." Arkasını döndü ve handan hızla uzaklaştı.</p>
	<p class="block_3"> </p>
	<p class="block_2">James, "Baron, önemli işlerimiz var, ama bunların hepsi Krondor Prensi'ne sunacağım raporda yer alacak. Size, Romney'deki lordunuzu ve hatta Kral'ı ziyaret etmek için yolculuğa çıkmanızı öneririm. Her ikisine de yapmanız gereken bir itiraf var ve sanırım her şeyi anlatmalısınız. Kral'ın size Baronluğu bir kez daha vereceğinden şüpheliyim. Aynı zamanda size, Ugyne'i kalmak için Owyn'in ailesinin yanına göndermenizi tavsiye ederim," dedi.</p>
	<p class="block_3"> </p>
	<p class="block_2">Owyn kendine geliyordu, "Ne oldu?" diye sordu.</p>
	<p class="block_3"> </p>
	<p class="block_2">Gorath, ayağa kalkması için ona yardım etti. "Başka birini bekliyordum. Kusuruma bakma." Son kelimeleri gerçekten de içtendi.</p>
	<p class="block_3"> </p>
	<p class="block_2">Owyn, şişmekte olan çenesini ovuşturdu. "İyi olacağım." Etrafına baktı. "Neler oldu?"</p>
	<p class="block_3"> </p>
	<p class="block_2">"Giderken yolda anlatırım."</p>
	<p class="block_3"> </p>
	<p class="block_2">"Nereye giderken?" diye sordu Owyn.</p>
	<p class="block_3"> </p>
	<p class="block_2">James, Navon'dan aldığı anahtarı çıkardı. "Cavell Geçidi'ne."</p>
	<p class="block_3"> </p>
	<p class="block_2">Kapı bir kez daha açıldığında, James, "Bu kapının dışarıdan nasıl açılacağını yalnızca aile üyelerinin bildiğini biliyordum," dedi, Owyn, kenardan aşağı atlarken. "Eğer köydeki diğer çocuklar bulamıyorsa, Kenting Rush'tan gelen Navon du Sandau, nasıl olup da içeri giren yolu bulabilirdi ki?</p>
	<p class="block_3"> </p>
	<p class="block_2">"O yüzden bazı sorular sordum ve beklediğim ipuçlarını buldum," dedi karanlık tünelde ilerlerlerken. Owyn büyüsüyle bir ışık daha yarattı ve James devam etti. "Baronla tanıştık. Sıradan bir duvar işçisi de olsa, Barones'in havalı, yakışıklı bu adamı çekici bulması anlaşılmaz değil. Sonuçta Neville dünyaya geldi.</p>
	<p class="block_3"> </p>
	<p class="block_2">"Baron, çocuğun babası olmadığını öğrendi, o ve karısı bunu tartışmamaya karar verdiler, ama çocuğu gördüğü her gün bu ihanet gözlerinin önüne geliyordu.</p>
	<p class="block_3"> </p>
	<p class="block_2">"Bu yüzden kendi erkekliğine karşı her gün süren bu hakarete on yıl katlandıktan sonra, ihaneti gerçekleştiren kişiyi bu geçide çekmeye karar verir, bir kaza tezgâhlayarak, intikamını alır. Bir talihsizlik eseri, çocuk da, kaza anında yapılan işleri izlemektedir."</p>
	<p class="block_3"> </p>
	<p class="block_2">Owyn, "Ben burada değildim, Ugyne ise geçidi dışarıdan kendi başına açamazdı," dedi.</p>
	<p class="block_3"> </p>
	<p class="block_2">"Ve belki de Baron'un kendisi de, dışarıda bir mekanizma olduğunun farkında değildi. Bilmiyorum ve aslında çok da ilgilenmiyorum. En az dört kişiyi öldürdü ve bu yüzden yargılanması gerek."</p>
	<p class="block_3"> </p>
	<p class="block_2">Yatakhanelere ulaştılar ve üzerinde kilidin bulunduğu kapıya yaklaştılar. "Neville bir şekilde geçitten çıkmanın yolunu bulmuştu. Ya yaralı, ya korku içindeydi hatta belki ikisi de olabilir. Nasılını ve nedenini asla bilemeyeceğiz, ama bir şekilde dışarı çıktı ve yaşamayı başardı. Birisi onu buldu ve o hayatta kaldı. Geceşahinleri olabilir ya da belki kendisi daha sonra onlara ulaşmıştır. Bu denli zeki ve yetenekli olan Neville, Arutha on yıl önce hepsinin başını ezdikten sonra, Geceşahinleri'nin kontrolünü ele geçirmenin bir yolunu da bulmuş olabilir. O katliamdan kurtulanların o sırada geçit gibi, içeri girip çıkabilecekleri bir yer aramaları akla yakın geliyor.</p>
	<p class="block_3"> </p>
	<p class="block_2">"Çocuğu tanıyanların, onun aynı kişi olduğunu anlamayacakları şekilde görünümünü değiştirdiler. Bazı insanlar on bir yaş ile yirmi iki yaş arasında büyük değişim geçirirler. Belki de büyü kullanmışlardır. Dediğim gibi, bunu bilemeyeceğiz. Ama, kesinlikle biliyoruz ki, Neville, moredheller, Geceşahinleri ve Pantathialılarla olan birtakım bağlantıları devralmıştı." Gorath, bu son kelimeyi duyduğunda neredeyse tükürecekti. "Lanet olası yılanlar ve onların sıcak toprak büyüleri. Onlara katlanamıyorum."</p>
	<p class="block_3"> </p>
	<p class="block_2">"Ama Murmandamus onları faydalı bulmuştu," dedi James, Murmandamus'un aslında büyüyle moredhel kılığına sokulan bir Pantathialı olduğunu bilmeden.</p>
	<p class="block_3"> </p>
	<p class="block_2">Kilide uzandı ve Navon'dan almış olduğu anahtarı kullandı. Anahtar döndü ve kilit açıldı, James kapıyı itti. Hızla açılan kapının ardından yukarı, özel bir odaya çıkan merdivenleri tırmandı. Hızla orada bulunan tek kapıdan içeri baktı ve bir başka yatakhane buldu, boştu, yıllardır kullanılmıyordu. Ama ufak odanın içinde sandıklar doluşu altın, mücevher ve belge vardı.</p>
	<p class="block_3"> </p>
	<p class="block_2">James mücevher ve altını önemsemeyerek, belgeleri okumaya başladı. Bir süre sonra, "Lanet olsun!" dedi. "Ne?" diye sordu Owyn.</p>
	<p class="block_3"> </p>
	<p class="block_2">"Kuzeygözcüsü. Delekhan, Kuzeygözcüsü'nden saldıracak." Gorath, "Neden?" diye sordu.</p>
	<p class="block_3"> </p>
	<p class="block_2">James bir an sessizce bekledi, düşünürken gelebilecek sorulan savmak için bir elini havaya kaldırmıştı. "Akla yakın geliyor. Tüm bu çılgın cinayetler bu yüzden işleniyor olmalı."</p>
	<p class="block_3"> </p>
	<p class="block_2">"Eğer Delekhan, Kuzeygözcüsü'nü istila ederse, Vosna Nehri'nden aşağı inebilir; Çalara Dağları'nın etekleri boyunca akar ve Mastak Boğazı'nın içinden geçer. Oradan, Rom Nehri'ne geçiş çok kısadır. Ve oradan sonra Romney'e gelmek yalnızca birkaç gün sürer. Romney!" Owyn ve Gorath'a baktı. "İşte Romney'deki tüm sorunların nedeni de bu. Kendilerine direnemesin diye şehri kargaşaya boğmak istiyorlar." "Neden Romney?" diye sordu Owyn.</p>
	<p class="block_3"> </p>
	<p class="block_2">"Çünkü oradan Rom Nehri boyunca güneye ilerleyip, güneydoğuya dönen sapakta karaya çıkarak Sethanon'a yürürler. O yol üzerinde açıklık ve seyrek ağaçlardan başka bir şey yoktur."</p>
	<p class="block_3"> </p>
	<p class="block_2">Owyn, "Ve Cavell'deki kaleyi yakıp, geçidi ele geçirerek-" diye söze başladı.</p>
	<p class="block_3"> </p>
	<p class="block_2">"-ordularının önünde herhangi birinin güçlü bir savunma yapmasını engeller," diye bitirdi James.</p>
	<p class="block_3"> </p>
	<p class="block_2">Ayağa kalkıp hızla merdivenlerden indi. "Buradan hemen ayrılmalıyız."</p>
	<p class="block_3"> </p>
	<p class="block_2">Gorath ve Owyn de hızla onu takip ettiler. "Nereye gidiyoruz?"</p>
	<p class="block_3"> </p>
	<p class="block_2">"Ben Kuzeygözcüsü'ne gidiyorum," diye yanıtladı James, "Baron Gabot'u saldırıdan haberdar edeceğim. Bu belgeleri Arutha'ya götürmelisiniz." Üç tomarı Owyn'e verdi.</p>
	<p class="block_3"> </p>
	<p class="block_2">"Arutha mı?" Owyn başını salladı. "Senin Tsurani küreni kullanmadığımız sürece, Krondor'a dönmemiz haftalar sürer." "Krondor'da değil, o yüzden küre işe yaramaz," dedi James çağlayan tarafındaki çıkışa yanaşırken. "Ordusunun büyük bölümü ile Karaorman'ın kuzey sınırında kamp kuruyor ve aceleyle yardıma koşmak için, saldırının nereye olacağına dair bir haber bekliyor. Haber almasından itibaren bir hafta içinde, Tyr-Sog, Yüksekşato ya da Kuzeygözcüsü'nde olabilir."</p>
	<p class="block_3"> </p>
	<p class="block_2">"O halde ona, Kuzeygözcüsü'ne gelmesini söylememizi istiyorsun." "Evet," dedi James, atların bağlı olduğu kayalığa inerken.</p>
	<p class="block_3"> </p>
	<p class="block_2">"Ya bize inanmazsa?" diye sordu Gorath. "Son karşılaşmamızda, iddialarım konusunda şüpheleri vardı."</p>
	<p class="block_3"> </p>
	<p class="block_2">"Şüphesi gösterdiğinden daha azdı," dedi James. "Size Prensle asla kumar oynamamanızı öneririm. Her halükarda, eğer şüphelerini dile getirirse, ona, 'Annenin yerinde bir parti var,' derseniz, mesajın benden olduğunu anlayacaktır." Owyn, "Garip ama bunu yapacağız," dedi.</p>
	<p class="block_3"> </p>
	<p class="block_2">"James," dedi Gorath, "Eğer Prens Karaorman'daysa, Delekhan'ın ordularının ön gücü de orada olacaktır. Eğer son hedef Sethanon ise, halkımın çoğu Dünyanın Dişleri'nin küçük vadilerini ve geçitlerini tutmuş, önümüzdeki baharda yapacakları saldırı için hazırlıklara girişmişlerdir."</p>
	<p class="block_3"> </p>
	<p class="block_2">"Bilmez miyim," dedi James. "Yüksekşato'yu boşaltıp da Yüksek Yayla ve aşağıya Karaorman'a at sürdüğümüzü hatırlıyorum."</p>
	<p class="block_3"> </p>
	<p class="block_2">"Peki ya esir düşer veya öldürülürsek?"</p>
	<p class="block_3"> </p>
	<p class="block_2">James, atına binerken, "Buna söyleyebilecek tek bir şey var," dedi. "Nedir?" diye sordu Owyn. "Esir düşmeyin," dedi James, atını döndürerek hızla sürdü.</p>
	<p class="block_3"> </p>
	<p class="block_2">Owyn atına bindi ve "Yolda durup, Ugyne'in sağ salim aileme doğru yola çıktığından emin olayım; yiyecek de alırız," dedi.</p>
	<p class="block_3"> </p>
	<p class="block_2">Gorath, "Bu akıllıca olur," dedi.</p>
	<p class="block_3"> </p>
	<p class="block_2">Owyn, "O halde bu planın tek akıllıca tarafı bu," diye karşılık verdi.</p>
	<p class="block_4" id="calibre_pb_10"> </p>
</body></html>
