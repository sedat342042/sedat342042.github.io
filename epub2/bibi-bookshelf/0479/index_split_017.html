<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">YANILTMA</p>
	<p class="block_3"> </p>
	<p class="block_2">Soğuk rüzgârlar kale burçlarındaki siperlerin üzerinde sertçe esiyordu.</p>
	<p class="block_3"> </p>
	<p class="block_2">James, yaklaşmakta olan atlılara destek atışı sağlamak için okçulara hazır olmaları işaretini verdi. İki gözcü de aceleyle asma köprüye uzanan bayırı aşıp, ağızlarından köpükler saçan atlarını kamçılayarak, köprü geçemeyecekleri kadar kalkmadan kapıya yetişmeye çalışıyorlardı. James zamanlamayı doğru yapmış olmayı diliyordu, çünkü erken davranırsa atlılar surların dışında kalacak; gecikmeleri durumundaysa düşman atlılar gözleme kulesine ulaşabilecek ve elinde mevcut olan pek az savunma kuvvetiyle, kalenin içindeki herhangi bir düşman birliği çok ciddi bir tehdit oluşturabilecekti.</p>
	<p class="block_3"> </p>
	<p class="block_2">İlk atlı, kalkmaya başladığı sırada köprüye ulaştı, ikincisiyse bir mahmuz darbesiyle, atını yükselmekte olan köprüye atlatmak zorunda kaldı, fakat James atış emrini verdiğinde ikisi de içeri girmeyi başarmıştı.</p>
	<p class="block_3"> </p>
	<p class="block_2">Okçular, takipçilere oklarını savurmaya başlayıp, öndekilerden üçü atlarından düşünce gerilemek zorunda kaldılar. Neredeyse tamamı hain insanlardan oluşuyordu, aralarına karışmış iki de moredhel süvarisi vardı. Okların menzilinden çıkmaya yetecek kadar bir dönüş yaptılar, ta ki James, tepelerine<span class="calibre1">  </span>taşlar yağdırıp altısını daha öldüren tek bir mancınığa atış emrini verene kadar. Geri kalanı kaleden aşağı inen yoldan geri çekilmeye başlamıştı.</p>
	<p class="block_3"> </p>
	<p class="block_2">Daha surlardaki sevinç sesleri kesilmeden James, gözetleme kulesine inmiş, "Ne gördünüz?" diye soruyordu.</p>
	<p class="block_3"> </p>
	<p class="block_2">Genç bir onbaşı olan, ilk gelen atlı, "Güneyden gelecek bir yardıma dair hiçbir işaret yok ve kuzeyden gelen çok büyük bir düşman kuvveti var," dedi.</p>
	<p class="block_3"> </p>
	<p class="block_2">"Kuzeyde manzara nasıl?"</p>
	<p class="block_3"> </p>
	<p class="block_2">Genç onbaşı, James'in böylesine genç birine olan güvenini, kıl payı kurtuldukları duruma karşın verdiği sakin cevapla haklı çıkardı. "İşlerine burnumuzu sokmamızdan hoşlanmayan siper süvarileri, toprak beyi. Havaya kalkmakta olan tozu ve uzaklarda, bize bahsetmiş olduğunuz kuşatma araçlarını gördük. Görünen o ki, gece olmadan yolun başında olacaklar."</p>
	<p class="block_3"> </p>
	<p class="block_2">"İyi iş çıkardınız," dedi James. "Gidip bir şeyler yiyin ve dinlenin. Yoğun bir sabah yaşayacağız."</p>
	<p class="block_3"> </p>
	<p class="block_2">James, depolardan ve silahlardan sorumlu yaptığı Locklear’ı aramaya başladı. James onu bulduğunda, depolardan birinin ortasında Locklear’ın, fıçıların birinin içinde bulduğu bir şeye tiksintiyle baktığını gördü.</p>
	<p class="block_3"> </p>
	<p class="block_2">"Ne oldu Locky?"</p>
	<p class="block_3"> </p>
	<p class="block_2">"Et kurtlanmış. Sanırım o Geceşahinleri buraya girip, subayları öldürmeden önce biraz muzurluk yapmışlar. Adamların burada kalmak istemesi için geride fazla neden bırakmamaya çalışmışlar, sanırım."</p>
	<p class="block_3"> </p>
	<p class="block_2">"Durum ne kadar kötü?"</p>
	<p class="block_3"> </p>
	<p class="block_2">"Saklanan tüm et bozulmuş. Unun büyük miktarı böcek dolu. Bunları elekten geçirebiliriz, diye düşünüyorum, ama açlıktan ölmedikçe ekmek yemek istemezdim. Sert ekmek iyi durumda görünüyor ve kurutulmuş meyvelerin çoğu da yenebilecek durumda. Bir süre dayanabiliriz."</p>
	<p class="block_3"> </p>
	<p class="block_2">"Sorunumuzun yemek olduğunu sanmıyorum."</p>
	<p class="block_3"> </p>
	<p class="block_2">Locklear James'e baktı. "Geliyorlar mı?"</p>
	<p class="block_3"> </p>
	<p class="block_2">"Yarın."</p>
	<p class="block_3"> </p>
	<p class="block_2">"O halde hazırlansak iyi olur."</p>
	<p class="block_3"> </p>
	<p class="block_2">James başıyla onayladı. Adamların ellerinden gelenin en iyisini yapacaklarını biliyordu; hepsi sınır savaşlarından tecrübeliydi, ama gene de kuvvetli bir işgal altında bir kalenin savunmasında bulunmamışlardı. İşin teorisini biliyordu:</p>
	<p class="block_3"> </p>
	<p class="block_2">Prens Arutha'dan eğitim almıştı ve gerçeğini de biliyordu, Armengar ve Yüksekşato'da savaşmıştı, saldırganların, savunmadaki her bir adam için on adama ihtiyacı olduğunun farkındaydı. James'in endişelendiği ise, Delekhan'ın bire on oranından fazlasıyla karşılarına çıkması durumunda ne olacağıydı.</p>
	<p class="block_3"> </p>
	<p class="block_2">* * *</p>
	<p class="block_3"> </p>
	<p class="block_2">Elinde kâseyi tutmakta olan Owyn, sütunun karşısında durdu. Bunu kristal yükseltiye değdirdi.</p>
	<p class="block_3"> </p>
	<p class="block_2">Dhatsavan'ın sesi kafasının içinde duyuldu: Kâseyle döndün. Bu iyi.</p>
	<p class="block_3"> </p>
	<p class="block_2">"Buna neden ihtiyacın var?" diye sordu Owyn.</p>
	<p class="block_3"> </p>
	<p class="block_2">Benim ihtiyacım yok. Onun Panath-Tiandn’ların elinde bulunmamasını istiyordum. "Neden?"</p>
	<p class="block_3"> </p>
	<p class="block_2">O pek çok şeydir, büyük bir kudret nesnesi, ama kullanış amaçlarından biri onun bir anahtar olmasıdır. Başka dünyalara geçişi sağlar. Şu an için Alma-Lodaka'nın çocukları bu dünyaya bağlı kalacaklar. Kendi başlarına onlar sıkıntıdan başka bir şey değildir. Pantathialı akrabalarının rehberliğinde ise tehlikeli birer araçtırlar. Zaman içinde birileri onları tahribata uğramış dünyamızdan alabilir, fakat şu an için evrenin tamamı onlara karşı güvende. Kâseyi yanınıza alın ve onu saklayın.</p>
	<p class="block_3"> </p>
	<p class="block_2">"Pug'ın durumu bizim için önemli. Bu kâseyi senin için adanın diğer tarafından aldık. Pug nerede?"</p>
	<p class="block_3"> </p>
	<p class="block_2">O, Panath-Tiandn’lar tarafından yapılmış bir yapının içinde güvende. Onu o yapının içinde tutan engeller siz onu bulduğunuzda kaldırılacak. Kâsenin güçlerinin büyüklüğünü kavrayamadı. Güçlerini kayıp kızının zihnini aramak için uyandırdığında, kendisini alt etti ve çaresiz bir çocuktan daha zayıf bir hale getirdi.</p>
	<p class="block_3"> </p>
	<p class="block_2">"Onu korumak için mi hapsettin?"</p>
	<p class="block_3"> </p>
	<p class="block_2">Eski tanrının verdiği karşılık gülme izlenimi veriyordu, gene de Owyn bu hissettiğinin insanlara ait terimlerle tam olarak karşılanıp karşılanamayacağını merak ediyordu. Bir birey olarak bizi ilgilendirmiyor, ama bir süre için Panath-Tiandn’ların kâseyi ele geçirmesini engellemek, konusunda işe yaradı. Kâsenin sırlarını açığa çıkarmak için uzun süredir çalışıyorlardı ve anlamaya yaklaşmışlardı. Pug bu ilerlemeyi bozdu ve birkaç yıl geriye götürdü. Sırf bu bile ona şükran duymamız için yeterli. Şimdi sen burada olduğuna göre, kâsenin dünyamızdan gitmesini sağlayabiliriz ve hizmetlerinizin bir karşılığı olarak, dostunuzun özgürlüğünü vereceğiz.</p>
	<p class="block_3"> </p>
	<p class="block_2">Pug hafızasının ve kimliğinin büyük kısmım geri kazandı, fakat yetenekleri önümüzdeki pek çok gün boyunca zayıflamış olacak. Kâseyi bulduğunuz kulübenin batısındaki bir kulübeye gidin-, Pug'ı orada bulacaksınız.</p>
	<p class="block_3"> </p>
	<p class="block_2">"Eve nasıl döneceğiz?" diye sordu Owyn.</p>
	<p class="block_3"> </p>
	<p class="block_2">Dağların içindeki bir yere giden yol artık açıldı, mağaralar, sizi, bir zamanlar Valheruların yaşamış olduğu büyük mağaraya yönlendirecek. Pug 'ı kulübeden alıp kuzeye gittiğinizde dağlarda bir giriş bulacaksınız, burada eve dönmenize yardımcı olacak büyülü nesneleri göreceksiniz. Kâseyi Pug'a bildiklerinizi öğretmek için kullanım ve koruyabilmek için yanınıza alın. Birdenbire kâseyi nasıl kullanacakları Owyn'in kafasında belirdi. Ardından, onun Alma-Lodaka'dan bir kehanet olduğunu zanneden Panath-Tiandn’ların, dağların yakınlarında bir yerde sakladıkları kızını bulun. Onu serbest bırakıp dünyanıza dönün. Ama oyalanmayın, çünkü dünyanıza açılan kapıyı sadece kısıtlı bir süre için açık tutabilirim. Güçlerim bir zamanlar olduğu gibi değil.</p>
	<p class="block_3"> </p>
	<p class="block_2">Şimdi gidin.</p>
	<p class="block_3"> </p>
	<p class="block_2">"Teşekkürler," dedi Owyn, Gorath'a kendisine eşlik etmesini işaret ederek.</p>
	<p class="block_3"> </p>
	<p class="block_2">"Şimdi nereye?" diye sordu Kara Elf.</p>
	<p class="block_3"> </p>
	<p class="block_2">Gelmiş oldukları yolu işaret eden Owyn, "Bu kâseyi bulduğumuz yerden batıya, orada Pug'ı bulacağız. Serbest kaldığında ise eve giden yolu," dedi.</p>
	<p class="block_3"> </p>
	<p class="block_2">Gorath, "O halde çabuk olalım. Bu insafsız ve terk edilmiş yerden bıktım," dedi.</p>
	<p class="block_3"> </p>
	<p class="block_2">Owyn de aynı fikirdeydi.</p>
	<p class="block_3"> </p>
	<p class="block_2">* * *</p>
	<p class="block_3"> </p>
	<p class="block_2">Borazan sesi duyulduğunda James hızla surlara çıkan basamakları tırmandı. Surların dışından davul sesleri geliyordu, sur siperlerine çıkmadan, arbaletlerin ve kısa yayların seslerini duymuştu. "Kuzey tarafından geliyorlar!" diye bağırdı Locklear.</p>
	<p class="block_3"> </p>
	<p class="block_2">James onaylayarak başını salladı ve doğuya baktığında büyük kuşatma kulelerin yol boyunca çekildiklerini gördü. Surların kuzey duvarına koşturup, goblinlerin surların altındaki tepeyi tırmanıp, ellerinde tomarlarla halat ve kancalar tuttuklarını gördü. James insanlardan biraz ufak olan goblinlerin, kendilerini öldürmeye gelmiyor olsalar neredeyse komik görüneceklerini düşündü. Siyah saçları alın çıkıntılarının üstünde samandan bir çatı gibi görünüyordu. Derileri, sanki açık tenli biri hafifçe boyaya sürünmüş gibi hafif mavi bir renkteydi, gözleriyse sarı üzerine siyah irislerden oluşuyordu. Kollarında ufak kol kalkanları, bellerindeyse asılı kısa kılıçlar vardı.</p>
	<p class="block_3"> </p>
	<p class="block_2">Savunmadakiler, pozisyonlarını değiştirerek hareket etmeye başlayan goblinlere oklarını fırlatmaya başladılar. Goblinler sürünerek birkaç metre tırmanıyorlar, ufak kalkanlarını başlarının üzerine kaldırıyor, kalkanlardan biri vurulur vurulmaz aceleyle birkaç metre daha tırmanıyorlardı. James, "Taşları getirin!" diye bağırdı.</p>
	<p class="block_3"> </p>
	<p class="block_2">Askerler hiç vakit kaybetmeden fazla derinliği olmayan tahta tekerlekler üzerindeki boyları bir yumruk büyüklüğünden bir kavununkine kadar değişen taşları taşıyan arabaları çektiler. Arabaların altına sırıklar yerleştiren askerler, birisi yan tarafına iliştirilmiş kalın bir iple tutarken, bunları kaldıraç olarak kullanarak arabaları kaldırdılar.</p>
	<p class="block_3"> </p>
	<p class="block_2">Surların tepesinden sağanak gibi goblinlerin üzerine dökülen taşlar, onları uçurumun üzerinden etkili bir biçimde süpürmüştü. Aşağıdan gelen çığlıklar savunmacıların hareketinin etkinliğini gösteriyordu.</p>
	<p class="block_3"> </p>
	<p class="block_2">"Bu bir şaşırtma hareketi," dedi James. "Locky, ben kapıya giderken sen de surların diğer iki yanını kontrol et." Locklear aceleyle harekete geçti, James'se kapıya giden kazıklarla çevrilmiş yoldan ilerledi. Bunun aralıksız sürecek uzun bir savaş olacağını biliyordu. Onları geri çekilmeye bir zorlayabilsek, dedi kendi kendine sessizce kapıya ilerlerken. </p>
	<p class="block_3"> </p>
	<p class="block_2">* * *</p>
	<p class="block_3"> </p>
	<p class="block_2">Gorath temkinli bir şekilde kulübeye yaklaştı. Yol boyunca Panath-Tiandn’lardan üçü tarafından saldırıya uğramışlardı, Owyn ise kristal asasının gücünü tüketmişti. Gorath ikisini öldürürken o, birini asasını sopa gibi kullanarak saldırısını kesmeye zorlamış, ardından işini bitirmişlerdi.</p>
	<p class="block_3"> </p>
	<p class="block_2">Gorath kılıcını geri çekerken duyduğu acıdan yüzünü buruşturdu.</p>
	<p class="block_3"> </p>
	<p class="block_2">"Ne oldu?"</p>
	<p class="block_3"> </p>
	<p class="block_2">"Kapıda bir çeşit engel var. Kılıcımla dokunduğumda, kolumdan yukarı çıkan bir şok dalgası hissettim."</p>
	<p class="block_3"> </p>
	<p class="block_2">Owyn bir an için tereddüt etti, ardından belindeki çantasından Rlynn Skkr’ın kâsesini çıkarıp denemek için kapıya dokundurdu. Kâsenin içine bir gücün dolduğunu hissetti, bir an için sanki aydınlatılmış gibi parıldadı, ardından hiçbir şey kalmadı. Perdeyi yana çekti ve içeri girdi.</p>
	<p class="block_3"> </p>
	<p class="block_2">Pug, yön duygusunu kaybetmiş gibi bir halde, odanın ortasında duruyordu. Işığa gözlerini kırpıştırarak baktı ve "Thomas?" diye sordu. Owyn'inkinin bir eşi olan kristal asasının yardımıyla ayağa kalkmaya çalıştı, fakat dermansızca tekrar oturdu.</p>
	<p class="block_3"> </p>
	<p class="block_2">"Hayır," dedi Owyn, Gorath arkasında içeri girerken. "Thomas, Elvandar'da bir saldırıda yaralandı. Zehirli bir okla açılmış yarası iyileşiyor. Onun yerine biz geldik."</p>
	<p class="block_3"> </p>
	<p class="block_2">"Siz kimsiniz?" diye sordu Pug. Ardından gözleri kısıldı. "Durun, sizi hatırlıyorum. Aylar önce Derebeyi Locklear ile Krondor'a gelen çocuksun sen."</p>
	<p class="block_3"> </p>
	<p class="block_2">"Evet, peki Gorath'ı hatırlıyor musun?"</p>
	<p class="block_3"> </p>
	<p class="block_2">Pug, evet anlamında başını salladı. "Kızımın okumaya çalıştığı moredhel." Aniden gözleri irileşti. "Gamina! Kızımı bulmalıyım."</p>
	<p class="block_3"> </p>
	<p class="block_2">"Nerede olduğunu biliyoruz," dedi Owyn. Sesini kısarak, "Aşağı yukarı," diye ekledi.</p>
	<p class="block_3"> </p>
	<p class="block_2">Pug yön duygusunu yitirmiş gibiydi. "Güçsüzüm, ama hafızam bana geri dönüyor." Pug, Owyn'in, üzerinde avuç içi boyunca uzanan kötü bir yaranın olduğunu fark ettiği sağ eline baktı. "Ama güçlerim beni terk etti ve neredeyse hiçbir şey hatırlayamıyorum." Owyn ve Gorath'a baktı. "Thomas'ın yerine geldiğinizi iddia ediyorsunuz, ama sizin düşmanlarımız adına çalışmadığınızdan nasıl emin olabilirim?"</p>
	<p class="block_3"> </p>
	<p class="block_2">Gorath'ın tepesi atmış gibiydi. "Bizi sahtekâr olmakla mı suçluyorsun? Casus olduğumuzu mu düşünüyorsun?"</p>
	<p class="block_3"> </p>
	<p class="block_2">Pug, "Senin sadece Makala'nın ilk aracı olduğunu biliyorum."</p>
	<p class="block_3"> </p>
	<p class="block_2">"Makala mı?" Owyn'in yüz ifadesi şaşkındı. "Tsuranili büyücü mü?"</p>
	<p class="block_3"> </p>
	<p class="block_2">"Bu onun planıydı," dedi Pug. "Gorath'ın bilinçli bir araç olduğunu söylemiyorum, ama en az Delekhan kadar o da Makala'nın planının bir parçasıydı."</p>
	<p class="block_3"> </p>
	<p class="block_2">"Delekhan da mı Makala'nın bir aracı?" diye sordu Gorath.</p>
	<p class="block_3"> </p>
	<p class="block_2">"Öyle olduğuna inanıyorum. Sen Delekhan'ın Sar-Sargoth'ta Murmandamus'un savaş sancağını çektiği haberini ilk getirdiğinde, endişelendim. Murmandamus'un cesedini kendi gözlerimle gördüğümden, onun artık yaşamadığını biliyordum. Ama Pantathialıların, Murmandamus'un hayatta olduğu söylentisini kullanıp moredhelleri bir kez daha toplayarak Sethanon'u ele geçirmek için harekete geçirmesinden sorumlu olmasının mümkün olduğunu düşündüm.</p>
	<p class="block_3"> </p>
	<p class="block_2">"Prens'in ajanları gibi ben de elde edebileceğim her türlü bilgiyi edinmek için yeteneklerimi kullandım ve çabalarımız sonucunda Pantathialılarla Delekhan arasında bir ilişki olmadığını fark ettik. Ardından Delekhan'ın, Murmandamus'u serbest bırakmak kisvesi altında aslında kendisine güç sağlamak isteyen basit bir savaşlordu olabileceğine karar verdim."</p>
	<p class="block_3"> </p>
	<p class="block_2">Pug bitkin görünüyordu. Owyn, "Suyumuz ve biraz yemeğimiz var," dedi. Pug ona ikram edilen suyu kana kana içti. Yemeği ise geri çevirdi. "Sonra. Kızımla konuşurken Gorath'ın söylemiş olduğu bir şey aklımı kurcaladı ve şimdi görüyorum ki, biraz daha kıvrak bir zekâya sahip olsaydım apaçık önümde durduğunu fark edeceğim bir bağlantı vardı."</p>
	<p class="block_3"> </p>
	<p class="block_2">"Neydi o?" diye sordu Gorath.</p>
	<p class="block_3"> </p>
	<p class="block_2">"Delekhan'ın, Murmandamus'un yaşadığına delil olarak onun miğferini gösterdiğini söylemiştin."</p>
	<p class="block_3"> </p>
	<p class="block_2">"Evet, ejder miğferi, yanlarında düşük kanatlan olan kara bir miğfer."</p>
	<p class="block_3"> </p>
	<p class="block_2">"Ama o miğferi en son gördüğümde, Sethanon'daki kalenin alt katında taşa oyulmuş kadim geçitlerden birinde duruyordu," dedi Pug. "Bildiğim hiçbir şekilde Delekhan, miğferin bulunduğu yere giremezdi. Miğferi bir başkasının alıp ona ulaştırmış olması gerekirdi.</p>
	<p class="block_3"> </p>
	<p class="block_2">"Bu yeri öğrenip oraya ulaşabilecek kudrete sahip olduğuna inandığım dört kişi var: Kara Macros, ben, Meclis'ten</p>
	<p class="block_3"> </p>
	<p class="block_2">Elgohar ve Makala. Macros, Gediksavaşları'nın bitiminden beri kayıp; Elgohar bana iyi hizmet etti ve Yıldızlimanı'ndaki öğrencilerle meşgul, geriye biri kalıyor."</p>
	<p class="block_3"> </p>
	<p class="block_2">"Makala," dedi Owyn. "Ama bunu neden yapıyor? Demek istediğim, tamam, bu Derebeyi James'in aklını kurcalayan bilmecenin bir kısmını anlaşılır kılıyor, tüm bunlarla Tsuranilerin ilişkisini-"</p>
	<p class="block_3"> </p>
	<p class="block_2">"Beni de uyandıran bu oldu," dedi Pug. En sonunda ayağa kalktı, hafifçe titriyordu. "Bir alışverişte, ele geçen bir şey olmadığında, elle tutulamayacak bir şeyin el değiştirdiğini düşünmek gerekir." "Bilgi," dedi Gorath.</p>
	<p class="block_3"> </p>
	<p class="block_2">"Ve hizmet," dedi Pug. "Artık, bahsetmiş olduğunuz Altılar'ın, Makala'nın talimatları doğrultusunda hareket eden Tsuranili Yüceler olduğundan eminim. Bu kadarını itiraf etti."</p>
	<p class="block_3"> </p>
	<p class="block_2">Owyn, "Peki Makala neden Delekhan'ı Krallık'a karşı bir savaşa itiyor? Gediksavaşları'nın intikamını almak için mi?" Cevabını toparlarken Pug bir dakika kadar suskun kaldı. "Size söyleyeceklerim yalnızca Krallık'ın değil, aynı zamanda Midkemia'nın hayati çıkarlarını da ilgilendiriyor.</p>
	<p class="block_3"> </p>
	<p class="block_2">"Sethanon Savaşı şiddetlendiğinde, Tsurani askerleri, Kelewan'daki Meclis'ten gelen iki dostum Hochopepa ve Shimone gibi, bize yardım etmeye geldiler ve şurası açık ki, genel Tsurani ketumluğuna rağmen, savaş hakkındaki dedikodular Kelewan'daki belli başlı kulaklara ulaştı."</p>
	<p class="block_3"> </p>
	<p class="block_2">Pug sanki bu hikâyeyi anlatmak onda olmayan bir gücü çekiyormuş gibi derin bir nefes aldı. "Sethanon şehrinin aşağılarında kadim bir oda vardır." Anlatmak istediğini göstermek için bir elini yumruk yaptığı diğerinin üstüne sardı.</p>
	<p class="block_3"> </p>
	<p class="block_2">"Fakat gerçekte bu, biri diğerinin zamanının dışında duran, aynı yeri kaplayan iki farklı odadır."</p>
	<p class="block_3"> </p>
	<p class="block_2">Owyn'in gözleri irileşti. "Zamanda kayma mı? Buna yalnızca büyücülerin en güçlüleri kalkışabilir." Pug başıyla onayladı. "Zamanımızdaki ilk oda, içinde Murmandamus'un öldüğü; Makala, Delekhan'a verdiği miğferi burada buldu.</p>
	<p class="block_3"> </p>
	<p class="block_2">"Oysa, hep zamanımızın birkaç saniye ötesinde olan ikinci odaysa, onun gerçek hedefi. İçinde çok güçlü, büyülü bir nesne barındırıyor, öylesine tehlikeli ki, Midkemia üzerindeki tüm canlıların sonunu getirebilir. Bir ölümlü sonsuzluğun sonuna kadar bu odada kalabilir, fakat gene de bu zaman kayması içine yerleştirilmiş nesneleri 'yakalayamayabilir'; her zaman bu nesneyi görmek için birkaç saniye geç kalacaktır. İşte tüm bu savaşın nedeni de bu; Makala'nın bu odaya girip zaman kayması yaratmasını sağlayacak büyüyü kullanabilmesi için gerçekleştirilen, büyük ölçekli bir yanıltma harekâtı."</p>
	<p class="block_3"> </p>
	<p class="block_2">Gorath, "Ne gerek var? Eğer bu ikinci oda, birinciyle aynı yerdeyse, binlerce kişiyi gereksiz bir ölüme sürüklemek neden? Eğer bu denli yüce güçlere sahip bir büyücüyse, neden bu diğer zamana sinsice geçmek için yeteneklerini kullanmıyor?" diye sordu.</p>
	<p class="block_3"> </p>
	<p class="block_2">Pug, "Bu nesneyi neredeyse on yıl inceledim ve doğası ile amacı hakkında daha yeni bilgi sahibi olmaya başladım.</p>
	<p class="block_3"> </p>
	<p class="block_2">Yanlış ellerde en kötü kâbuslarımızda bile düşünemeyeceğimiz türden bir yıkıma yol açabilir," dedi.</p>
	<p class="block_3"> </p>
	<p class="block_2">"Bu nesneye kimsenin ulaşmaması o kadar önemli ki, çevresine fazladan engeller yerleştirdim. Dediğim gibi, zamanda kayıyor bu, Valheruların yerinde bırakmış olduğum bir marifeti.</p>
	<p class="block_3"> </p>
	<p class="block_2">"Ve" dedi Pug, "o koskoca mağaraya gizlenmiş kadim bir de ejderha var, özel yetilere sahip bir koruyucu kâhin. Bu fevkalade yaratığı alt etmek benim bile güçlerimi tüketecektir ve eğer herhangi biri bu ejderhayı tehdit ederse, bu tür bir riske karşı Kuytuorman'da özel bir garnizonunu mevkilemiş olan Kral'a haber verecek. Makala'nın zekâsına sahip birinin bu güçten haberdar olduğundan şüphem yok ve ejderhanın yardımına gidecek askerleri oyalamak için Delekhan'ın güçlerini bu garnizon üzerine kullanacağından eminim. Ejderha yenilmiş dahi olsa, Makala ve müttefiklerini elleri, zaman kayması etkisindeki odaya ulaşamayacak kadar dolu olacak. Kralın askerleri kendilerine saldırırken bunu gerçekleştirmeyi umut edemezler. Ejderhayı yendiklerinde saatler sürecek bir hazırlığa ihtiyaçları olacak."</p>
	<p class="block_3"> </p>
	<p class="block_2">"Ejderha!" dedi Owyn. "Malac Geçidi'nde konuştuğum mu?"</p>
	<p class="block_3"> </p>
	<p class="block_2">"Evet," dedi Pug. "O eski heykel, kâhinle bağlantı kurulmasını sağlayarak kendisini arayanların yanlış yönlendirilmelerini sağlıyor. Eğer onunla konuştuysan, demek ki zihnin Sethanon'daydı."</p>
	<p class="block_3"> </p>
	<p class="block_2">Owyn Gorath'a baktı. "O halde, bunda önemli bir rol oynayacağını söylemesi bu yüzden olabilir." Pug'a bakarak, "Hem ayrıca bu Delekhan'ın planlarını da açıklar! Prens Arutha bizi seni bulmamız için gönderdi, çünkü Delekhan'ın Kuzeygözcüsü'ne saldırısında büyüye başvuracağını düşünüyordu. James, Delekhan'ın ordularının Kuzeygözcüsü'nü geçtikten sonra, nehirden kayıklarla Romney'e inip ardından da kara üzerinden Sethanon'a geçeceklerini düşünüyor.</p>
	<p class="block_3"> </p>
	<p class="block_2">Onları durdurabilir misin?"</p>
	<p class="block_3"> </p>
	<p class="block_2">"Şu durumumda, hayır," dedi Pug. "Şu anda biz konuşurken dahi hafızam ve fiziksel gücüm yerine geliyor, ama gene de korkarım ki, güçlerimin geri dönmesi zaman alacak. Kızımı bulmak için kör telaşım sırasında bilgi vermeyi vaat eden büyülü bir nesneyi kullandım. Ama ondan uzak kalsaydım bu bana daha çok yardımcı olurdu."</p>
	<p class="block_3"> </p>
	<p class="block_2">Owyn başıyla onayladı. Elini çantasına götürdü ve bir kez daha Rlynn Skkr'ın Kâsesini çıkardı. Pug'ın önüne tuttu.</p>
	<p class="block_3"> </p>
	<p class="block_2">"Kendisini Dhatsavan olarak adlandıran varlık senin yeteneklerini çalan bu nesnenin onları geri verebileceğini, fakat bunun için sana yardım etmem gerektiğini söyledi."</p>
	<p class="block_3"> </p>
	<p class="block_2">Pug elini uzattı ve denemek için Owyn'in elindeki kâseye dokundu. Owyn parmaklarının ucunda bir karıncalanma hissetti. Bir anda görüntüler, duygular, tanımadığı hatıralar, bir güç duygusu zihnine hücum etti. Hafif bir sesle Pug, "Bu bir risk, Owyn ve önümüzdeki günlerde beklemediğin bir yükü omuzlarına aldığını fark edebilirsin. Ama şu an için bana çok yardımı olacak," dedi.</p>
	<p class="block_3"> </p>
	<p class="block_2">Ardından Pug ve Owyn karanlığın içine kaydılar.</p>
	<p class="block_3"> </p>
	<p class="block_2">Owyn ve Pug, derin bir transtan çıkarcasına aynı anda uyandıklarında, Gorath'ın yanlarında oturduğunu gördüler. "Hiç uyanmayacağınızdan korkmaya başlamıştım," dedi her ikisinin de ayağa kalkmasına yardım ederken. "Ne kadar süredir kendimizde değildik?" diye sordu Owyn.</p>
	<p class="block_3"> </p>
	<p class="block_2">"İki gün," dedi Gorath. "Transtaydınız ve ben dudaklarınızın üzerine yemek veya su koyduğumda yiyip içtiniz, fakat onun dışında hareketsizce oturup kâseyi elinizde tutuyordunuz."</p>
	<p class="block_3"> </p>
	<p class="block_2">Owyn gözlerini kırpıştırdı ve kafasının içinde görüntü ve fikirlerin yüzdüğünü fark etti. Kulübenin içinde bir nesneye odaklandığında ya da bir konuya konsantre olduğunda, kayboluyorlardı; fakat rahatlamaya çalıştığında, düşünce parçaları beyninin içinde tekrar yüzmeye başlıyordu. Ayağa kalktığında başı döndü.</p>
	<p class="block_3"> </p>
	<p class="block_2">Pug ayağa kalktı ve kristal asayı aldı. Gözlerini eline dikti ve avuç içinden bir alev püskürdü. "İlginç. Bunu daha önce hiç yapamazdım."</p>
	<p class="block_3"> </p>
	<p class="block_2">Owyn, "Bu Patrus adında bir büyücüden öğrendiğim bir numara," dedi.</p>
	<p class="block_3"> </p>
	<p class="block_2">Pug, "Benim için yeni olan yetilere sahipken, tanıdık olanları elimden kaçırmışım gibi geliyor bana," dedi.</p>
	<p class="block_3"> </p>
	<p class="block_2">"Benim de kafamda kavrayamadığım yeni ve garip görüntüler var."</p>
	<p class="block_3"> </p>
	<p class="block_2">"Zaman içinde pek çok şey açıklığa kavuşacaktır ve eğer onları anlamak için yardım istersen bana gel," dedi Pug.</p>
	<p class="block_6"> </p>
	<p class="block_2">Owyn, Pug'ın asasına baktı ve "Benimki büyü özelliğini yitirdi gibi görünüyor," dedi.</p>
	<p class="block_3"> </p>
	<p class="block_2">Pug, "Bazılarının mana da dediği, büyünün özü olan kristallerden daha bulmalıyız," diye karşılık verdi.</p>
	<p class="block_3"> </p>
	<p class="block_2">"Asanın, mananın kendisi olduğunu sanıyordum."</p>
	<p class="block_3"> </p>
	<p class="block_2">"Hayır, gel de sana göstereyim." Onları dışarı çıkardı ve yabancı yeryüzüne baktı. Bitki örtüsünün büyük kısmı lifli ve sertti, üzerlerinde donmuş kristalleri andıran filizler vardı. "Oradaki," dedi. Diğerlerinin arasında duran, ayrı bir bitkiydi, öbürlerinin mor ve mavi renklerine karşın, altın rengindeydi. "Bu gerçekte bir bitki değil," dedi Pug. "Asanı ona dokundur."</p>
	<p class="block_3"> </p>
	<p class="block_2">Owyn denileni yaptı ve gördüğü ufak parıltının ardından bitki yok oldu. Asasında bir güç tınısı sezdi. "Yürüdüğümüz sırada altın renkli bitkileri ara," dedi Pug. "Ama şimdilik, kızımı bulup evimize dönelim." "Eğer çok geç olmamışsa," dedi Gorath.</p>
	<p class="block_3"> </p>
	<p class="block_2">"Dhatsavan bunun ne kadar süreceğini biliyor olmalıydı," dedi Owyn. "Eğer bu yetenek aktarımını yapmadan kaçmamız gerekseydi, bizi uyarırdı."</p>
	<p class="block_3"> </p>
	<p class="block_2">Gorath, başıyla onayladı. "Bunun doğru olduğunu umabiliriz."</p>
	<p class="block_3"> </p>
	<p class="block_2">Owyn parmağıyla işaret etti. "Buranın kuzeyinde, bu dünyada savaşırken Valheruların kullandığı bir yerden bahsetmişti. Oraya yakın bir yerde kızını bulacağız. Panath-Tiandnlıların onu kutsal saydıklarını ve ona zarar vermeyeceklerini söyledi."</p>
	<p class="block_3"> </p>
	<p class="block_2">"Eğer gerçekse, bu güzel bir haber," dedi Pug, yüzünde bariz bir rahatlamayla. "Haydi gidelim."</p>
	<p class="block_3"> </p>
	<p class="block_2">Günün saatleri geçerken, kuzeye doğru hızla ilerlediler ve yalnızca bir kere su içip dinlenmek için durdular. Owyn yol boyunca pek çok altın renkli bitki görüp, asasını her birine dokundurarak, onu büyüyle doldurdu.</p>
	<p class="block_3"> </p>
	<p class="block_2">Güneş batmak üzereyken, kuzeyden gelen garip, alçak bir ses duydular. Yaklaştıkça, ses de yükselmeye başlamıştı. Bir bayıra yaklaştıklarında, yarım düzine kadar yılansı yaratığın çember halinde durduklarını, bir düzine kadarının da ötelerinde sıraya girmiş halde, üzerine mistik sembollerin boyanmış olduğu bir kulübenin karşısında eğildiklerini gördü.</p>
	<p class="block_3"> </p>
	<p class="block_2">Gorath, "Bu zor olacak, özellikle de sizinkilerle aynı asalara sahip, şu iki uçtakiler," dedi.</p>
	<p class="block_3"> </p>
	<p class="block_2">Owyn, "Nago adında bir moredhel büyücüsü beni bir büyüsüyle dondurmaya çalışmıştı; bir kere kullanmayı başarmıştım," dedi.</p>
	<p class="block_3"> </p>
	<p class="block_2">Pug gözlerini kapattı ve "Evet... hangisinden bahsettiğini biliyorum. Bu hasar veren büyülü harfler. Sanırım... sanırım bu büyüyü yapabilirim," dedi.</p>
	<p class="block_3"> </p>
	<p class="block_2">Owyn, "Eğer o ikisini hareketsiz hale getirebilir ve ardından geri kalanına bir ateş topu savurabilirsek, belki de bu içeri girip kızını bulmamıza yetecek kadar panik oluşturur," dedi.</p>
	<p class="block_3"> </p>
	<p class="block_2">Bir saldırı planında anlaştılar; Gorath işaretini verdiğinde, Pug ve Owyn ayağa kalktı, kristal asalarını sıkıca kavrayarak açıklığa doğru savrulan büyülerini yapıp iki yabancı büyücüye isabet ettirdiler. Her ikisi de kendilerini bulundukları yerde donduran, her yeri kaplamakta olan akşam karanlığında çatırdayan enerjiyle acıya boğuldular.</p>
	<p class="block_3"> </p>
	<p class="block_2">Panath-Tiandn’ların geri kalanları sarsıntının etkisiyle sersemlemişler ve Pug'la Owyn'in tam ortalarına bir alev topu fırlatabilecekleri kadar bir süre yerlerinde yapışıp kalmışlardı. Kertenkele-adamların pek çoğu çığlıklar atarak koşuşturdular, yanmakta olan cüppelerinden alevler saçılıyordu. Diğerleriyse Gorath'ın da içinde olduğu saldırının kaynağına döndüler.</p>
	<p class="block_3"> </p>
	<p class="block_2">Owyn birini durdurmak için kör edici büyüsünü kullandı, bu sırada Pug da hedefini donduran kötücül mor enerji dalgalarından birini yollamıştı.</p>
	<p class="block_3"> </p>
	<p class="block_2">Gorath karşılaştığı ilk Panath-Tiandn’ı biçmiş, bir diğeri kılıcını savurduğunda dönmüştü. Saldırıyı engelledi ve savurdu, geri çekilmesiyle sonuçlanan ayak hareketleriyle yeni bir saldırı için hazırdı.</p>
	<p class="block_3"> </p>
	<p class="block_2">Kertenkele adamların ikisi kaçmak için arkalarını dönmüşlerdi, Pug ve Owyn ise diğerlerine kristal asalarıyla vuruyorlardı. Asalar şaşırtıcı derecede sağlamdı, parçalanmadan güçlü darbeler indirebiliyorlardı. Kısa bir süre sonra kertenkele-adamların bir kısmı ölmüş, geri kalanları ise kaçıyorlardı.</p>
	<p class="block_3"> </p>
	<p class="block_2">Pug hızla kulübeye doğru koşturdu ve garip bir biçimde örülmüş olan dokuma kapıyı açtı. Kulübenin tam ortasında, kabaca kadın şeklinde, fakat detaylara yer vermeyen ve çok eski duran bir heykel yükseliyordu. "Gamina nerede?" diye sordu Pug yüksek sesle.</p>
	<p class="block_3"> </p>
	<p class="block_2">"Kadim Valheru kalesinde olabilir mi?" diye önerdi Owyn çadıra bakarken.</p>
	<p class="block_3"> </p>
	<p class="block_2">Gorath içeri girdi ve "Burası çoktan onların özleriyle yoğunlaşmış bile," dedi. Pug etrafta kızının nerede olabileceğini gösterecek herhangi bir işaret arandı.</p>
	<p class="block_3"> </p>
	<p class="block_2">Gorath, köşede duran ve uzun süredir yerinden oynatılmadığı belli olan tozlu bir bohçayı aldı. Altında, kızıl ve altın rengiyle süslenmiş bir zırh takımı buldu. Gorath, zırhı sanki elini yakıyormuşçasına yere bıraktı. "Valheru!" diye bağırdı. Pug zırha dokundu ve "Evet, Thomas'ın giydiğine çok benziyor," dedi. Owyn, "Tehlikeli mi?" diye sordu.</p>
	<p class="block_3"> </p>
	<p class="block_2">Pug, elini üzerinde dolaştırdı ve bir süre sonra, "Hayır, içinde Valherulara ait bir ruh yok. Sanırım o özellik yalnızca Thomas'ınkine hastı." Gorath'a, "Gene de, şaşırtıcı derecede sağlam ve dayanıklı. Neden onu almıyorsun?" dedi.</p>
	<p class="block_3"> </p>
	<p class="block_2">Gorath başını şiddetle iki yana salladı. "Hayır. Halkımın eski efendilerine ait bir emaneti giymeye niyetim yok. Soyumdan pek çok kişinin Kara Yol'u seçmesinin nedeni de bu tür nesnelere duyulan arzuydu. Eledhel akrabalarımız halkımın hayalini bile kuramayacağı bir zarafete ulaşırken, halkımı vahşetle kirleten de her şeyden çok bu tutkuydu." Bu Owyn'in, ilk karşılaştıkları andan beri Kara Elf in ağzından duyduğu en tutku dolu açıklamaydı.</p>
	<p class="block_3"> </p>
	<p class="block_2">Pug, kadim görünümlü bir tomar gördü ve açtı. "Şuna bak, Owyn."</p>
	<p class="block_3"> </p>
	<p class="block_2">Genç büyücü Pug'ın arkasına geçip omzunun üzerinden okumaya başladı. "Nedir bu?"</p>
	<p class="block_3"> </p>
	<p class="block_2">"Emin değilim, ama sanırım bu Dhatsavan'ın sana bahsettiği büyü, hani şu Rlynn Skrr yaratıklarının güçlerini çeken." Owyn okumaya devam etti ve "Kendimi... garip hissediyorum," dedi.</p>
	<p class="block_3"> </p>
	<p class="block_2">"Gözlerini kırpıştır ve başka yere bak," dedi Pug. Owyn denileni yaptı ve üzerindeki uyuşukluğun geçtiğini fark etti. "Neydi bu?"</p>
	<p class="block_3"> </p>
	<p class="block_2">"Bazı büyüler gözleri tutsak eder Ve onu bu basit büyüyü takibe zorlar, ta ki kendini beynine dağlayana kadar. İzin ver de sen onu ezberlemeye çalışmadan önce biraz inceleyeyim."</p>
	<p class="block_3"> </p>
	<p class="block_2">Gorath, "Onu incelemek için bir başka yer bulsak daha iyi olacak. O yılan adamlar çok geçmeden burada olur," dedi. Pug, tomarı katladı ve kulübenin içine göz attı. Başka nesneler de vardı. Pug'ın onları incelemeye vakti olmadığı anlaşıldı, Gorath, "Çok geç. İşte geliyorlar," dedi. Çadırın arkasına ilerledi ve oraya uzunlamasına bir kesik attı.</p>
	<p class="block_3"> </p>
	<p class="block_2">"Buradan!"</p>
	<p class="block_3"> </p>
	<p class="block_2">Pug, Owyn ve Gorath çadırın arka tarafına doğru koşturup, tepelere uzanan toz toprak dolu bir patikadan ilerlediler. Mağaranın girişini bulana dek koştular. Işık büyüsünü kullanan Owyn, "İleride!" dedi. Onları mağaranın iç kesimlerine götürdü, bir kıvrımın ardında gizlenerek, kendisini takip edenlerin seslerini dinlemeye başladılar. Bir süre sonra sessizlik, Panath-Tiandnlıların kendilerini takip etmedikleri konusunda onları temin etti. Mağarada oturdular. Pug, "Peki, mademki burada oturuyoruz, elini şunu okuyabileceğim bir yere koy," dedi.</p>
	<p class="block_3"> </p>
	<p class="block_2">Owyn denileni yaptı ve Pug tomarı incelemek için uzun zaman harcadı. Dakikalar geçiyordu, fakat Pug tomarı okurken, Owyn elini sabit tutuyordu.</p>
	<p class="block_3"> </p>
	<p class="block_2">Gorath sıkılıp mağara ağzına ilerledi, ardından dışarı çıkıp bir süre kendilerini izleyenlerden bir iz var mı diye bakındı.</p>
	<p class="block_3"> </p>
	<p class="block_2">Mağaraya geri döndüğünde artık, hem Owyn hem de Pug'ın tomarı incelerken kendilerini kaybetmiş olduklarını gördü. Yapılabilecek beklemekten başka bir şey olmadığını bildiğinden, patikayı daha öteye doğru araştırmaya karar verdi. Ufak bir geçitten geçti ve bir yükseltinin tepesinden yolun değiştiğini; taşların sanki bir zamanlar bir yolmuşçasına pürüzsüzleştiğini gördü.</p>
	<p class="block_3"> </p>
	<p class="block_2">Herhangi bir insanınkinden daha keskin olan gece görüşü sayesinde, yabancı yıldızlarla aydınlanan bu gece karanlığında zorluk çekmeden ilerledi. Kadim büyüyle dolu bir şeye yaklaştığını fark ederek hızlandı.</p>
	<p class="block_3"> </p>
	<p class="block_2">Başka bir yükseltinin tepesine çıktı ve dev bir mağara ağzına ait bir yola baktı. Dağın iki tarafına oyulmuş kocaman iki ejderha vardı. Durdu, gidip yoldaşlarını getirme veya daha öteyi keşfetme isteği arasında ikiye bölünmüştü. Bir anlık iç çatışmanın ardından, yarı koşar bir vaziyette ilerledi ve karanlık mağaraya girdi.</p>
	<p class="block_3"> </p>
	<p class="block_2">* * *</p>
	<p class="block_3"> </p>
	<p class="block_2">James nefes nefese, kolları ve göğsü kan içinde doğruldu. Merdivenler kullanan goblinler ve moredheller altı kez surların tepesine çıkacak olmuş, bunların üçünü bizzat kendisi geri püskürtmek zorunda kalmıştı. Locklear hızla yanına geldi, ayakta olmasına karşın ölü gibi görünüyordu, "Bu gece için geri çekilecek gibi görünmüyorlar! Gelmeye devam ediyorlar!" dedi. "Durum ne?" "Balistalarla birlikte durdurduğumuz ilk kule ortadan kaldırıldı, şimdi onlardan iki tanesini ilerletiyorlar." Kuzeye çekilmekte olan yarım düzine kadar kuşatma kulesinden üçü, kuzey surlarındaki taş fırlatılan mancınıklar tarafından yıkılmıştı. Maalesef kuleleri yok edebilecek tüm büyük kayalar kullanılmış ve yeni iki kuleyse yoldaki dönemeci almış, batı kapısına doğru itiliyordu. İlki girişteki iki büyük balista tarafından yıkılmıştı. "Balistalar?"</p>
	<p class="block_3"> </p>
	<p class="block_2">"Hâlâ tamir edemedik. Bir tanesinin tamamen sökülüp yeniden birleştirilmesi gerekiyor, diğerininse tamiri elimizde olandan daha fazla vakit gerektiriyor. Düşünüyorum da, eğer yeterince yaklaşmalarına izin verir ve alevli oklarla saldırırsak, surlara erişmeden yanabilirler."</p>
	<p class="block_3"> </p>
	<p class="block_2">James şüpheli görünüyordu. "Kuleleri yangına karşı-"</p>
	<p class="block_3"> </p>
	<p class="block_2">"Hey!" dedi Patrus, hızla görüş alanlarına girerek. "Karışık bir durum var."</p>
	<p class="block_3"> </p>
	<p class="block_2">James aklını toparlayabilmek için başını salladı. "Ne?"</p>
	<p class="block_3"> </p>
	<p class="block_2">"Buraya yaklaşan şu iki lanet olası kuleyi göremiyor musunuz?"</p>
	<p class="block_3"> </p>
	<p class="block_2">James, kan damlayan ellerinden birini keyifsizce havaya kaldırdı ve "Meşguldüm," dedi.</p>
	<p class="block_3"> </p>
	<p class="block_2">"Ah," dedi yaşlı büyücü. "İşte, iki lanet olası kule bize doğru geliyor." "Biraz önce onları nasıl yakabileceğimizi tartışıyorduk," dedi Locklear.</p>
	<p class="block_3"> </p>
	<p class="block_2">"Delekhan'ın generallerinin onları yangına dayanıklı yapmamış olduğuna inanamayacağımı söylüyordum." Patrus, "Bilmiyorum. Neden bunu öğrenmiyoruz?" dedi.</p>
	<p class="block_3"> </p>
	<p class="block_2">Yanlarından geçti ve asasını, kancalı merdivenlerden biri taşlara hızla çarparken surlardan aşağı uzattı. İki yorgun asker, ellerindeki uçları çatallı sırıklarla merdiveni geriye ittiler, aşağıdan düşmekte olan bir goblinin çığlığı duyuldu.</p>
	<p class="block_3"> </p>
	<p class="block_2">Patrus, aşağıdaki sapancıların çevresindeki duvarlara fırlatmakta oldukları taşlara aldırış etmiyordu.</p>
	<p class="block_3"> </p>
	<p class="block_2">"Çabalarını bu denli kötü idare edebilmeleri iyi bir şey," dedi Locklear. "Eğer bu taşlar, bizimkileri biraz önce geride tutmuş olsaydı, bu goblinler surlara çıkmıştı."</p>
	<p class="block_3"> </p>
	<p class="block_2">"Ufak lütuflara şükredelim," dedi James.</p>
	<p class="block_3"> </p>
	<p class="block_2">Patrus asasını yakınlardaki iki kuleye doğru yöneltti ve kısa bir cümle söyledi. Asasından ufak bir alev patlayarak uzaklaştı, "Bu, onunla karşılaştığımızda yaptığı alev topu numarası!" dedi Locklear.</p>
	<p class="block_3"> </p>
	<p class="block_2">James arkasını döndüğünde üçüncü ve dördüncü alev toplarının yapıya çarptığını gördü. Kulenin içindeki moredhellerin ve goblinlerin bağırışlarını duyabiliyordu. Çarpan alevlerin ikisi bir yangının başlamasına neden olmuştu. Patrus döndü ve ikinci kuleye nişan aldı, ilk saldırısı ıskalamıştı, bunun ardından daha düzgün nişan aldı ve üç kez vurdu. Her bir kuleye, yarımşar düzine kadar alev topu fırlatmayı başarmıştı, az sonra hepsi alevler içerisindeydi.</p>
	<p class="block_3"> </p>
	<p class="block_2">Öteden bir borazan sesi duyulduğunda, surların üzerindeki yorgun savunmacılardan sevinç çığlıkları yükseldi.</p>
	<p class="block_3"> </p>
	<p class="block_2">James sipere çökmüştü. "Geri çekilme borusu çalıyorlar," dedi, hayal edilemeyecek kadar yorgundu. "Onları tuttuk." Locklear, geri çekilme borusu çalınıp da savunmacılar sevinç çığlıkları atarken James'in hemen yanındaki taşların üzerine çöktü. "Ne gündü ama."</p>
	<p class="block_3"> </p>
	<p class="block_2">Patrus dizlerinin üstüne çöktü ve "İyi bir tokat indirdik, çocuklar," dedi. Yaşlı, neşeli büyücü, "Çok fazla rahatlamayın.</p>
	<p class="block_3"> </p>
	<p class="block_2">Sabaha kadar yapılacak çok şey var," dedi.</p>
	<p class="block_3"> </p>
	<p class="block_2">Geride bıraktıkları savaştan dolayı yarı sersemlemiş durumda olan James, "Sabaha ne var?" diye sordu.</p>
	<p class="block_3"> </p>
	<p class="block_2">James'in içinde yaşlı adamı boğazlama isteği uyandıran neşeli bir sesle, "Ne mi, tabii ki yeniden saldıracaklar," diye yanıtladı Patrus.</p>
	<p class="block_3"> </p>
	<p class="block_2">Ayağa zorla kalkan James, yaşlı adamın haklı olduğunu bildiğinden bir şey söylemedi. Elini aşağı saldı ve Locklear uzanarak eli tuttu ve kendisinden dört kat yaşlı bir adamdan çıkabilecek bir homurdanmayla kendini yukarı çekti.</p>
	<p class="block_3"> </p>
	<p class="block_2">Sessizce kaleye, geride kalanları bir sonraki saldırı için düzenlemeye indiler, bu sırada arkalarındaki iki kule, gecenin içinde birer işaret feneri gibi yanıyordu.</p>
	<p class="block_3"> </p>
	<p class="block_2">* * *</p>
	<p class="block_3"> </p>
	<p class="block_2">Pug ve Owyn içinde bulundukları ana ve yere dönerken gözlerini kırpıştırdılar. "Ne oldu?" diye sordu Owyn.</p>
	<p class="block_3"> </p>
	<p class="block_2">Gorath, "O tomarı neredeyse bir gündür inceliyorsunuz," dedi.</p>
	<p class="block_3"> </p>
	<p class="block_2">Pug, "Bu yabancı bir büyü. Çok güçlü ve artık onu zihnime kazıdım," diye karşılık verdi.</p>
	<p class="block_3"> </p>
	<p class="block_2">Owyn, "Ben de öyle," dedi. Pug'ın üzerine eğilmiş olduğu pozisyonundan doğruldu. "Dhatsavan'ın bahsettiği Rlynn Skrr elemental yaratıklarının enerjilerini çekmek için bir büyü."</p>
	<p class="block_3"> </p>
	<p class="block_2">Pug ayağa kalktı, "Ne kadar zaman geçti?"</p>
	<p class="block_3"> </p>
	<p class="block_2">"Neredeyse şafak sökecek." Gorath mağaranın dışını gösterdi. "Biraz keşif yaptım." "Ne buldun?" diye sordu Pug.</p>
	<p class="block_3"> </p>
	<p class="block_2">"Bahsetmiş olduğun Valherulara ait yeri. Kızın orada olabilir. Bir tapınağa çok benziyor."</p>
	<p class="block_3"> </p>
	<p class="block_2">Pug beklemedi ve hızla mağaranın ağzına ilerledi. "Nerede?"</p>
	<p class="block_3"> </p>
	<p class="block_2">Gorath peşinden geldi ve başa geçerek Pug'a her iki yanına ejderha biçimleri oyulmuş mağara ağzını gösterdi. "İçeride kısa bir mesafede, aşağı büyük bir odaya inen merdivenler var. İçeride rüzgârı andıran sesler duydum ve içimde adını koyamadığım bir yere ait kadim bir korku hissettim. Daha ileri gitmeden, sizi beklemeyi daha uygun buldum." "Akıllıca," dedi Pug. "Sanırım bu çok akıllıca."</p>
	<p class="block_3"> </p>
	<p class="block_2">Pug, Owyn ve Gorath içeri girdi ve taşlık bir koridordan geçip, Gorath'ın sözünü ettiği merdivenlerden indiler. Merdivenlerin aşağısına ulaştıklarında büyük bir odaya girdiler.</p>
	<p class="block_3"> </p>
	<p class="block_2">Bir zamanlar burası bir grup inananla dolup taşmış olmasına karşın, artık boştu. Öteki tarafta iki taş kapı duruyordu. Gorath'ın da dediği gibi, odanın içinde sanki pis kokulu bir rüzgâr esiyordu ve her üçünün de içini dehşetli korku kaplamıştı.</p>
	<p class="block_3"> </p>
	<p class="block_2">Kapılara ulaştıklarında, Gorath denemek için birini itti. Ağır bir kapıydı, fakat ustalıkla dengelenmişti, böylece onu ittiğinde yavaşça, ama kolaylıkla açıldı.</p>
	<p class="block_3"> </p>
	<p class="block_2">Geçit yeterince genişlediğinde, Gorath elini kapıdan çekti ve aradan kayarcasına geçti, Owyn ve Pug da peşinden geliyordu. Diğer odada, parıldayan mavi bir kristal, yerin merkezindeki, tepesinden gelen ışık demetiyle aydınlanan bir kürsüden yükseliyordu. Kristalin ortasında ise genç bir kızın silueti görülüyordu, açık renkli saçları beyaz tüysü bir bulut gibi başının etrafındaki havada asılı duruyordu.</p>
	<p class="block_3"> </p>
	<p class="block_2">"Gamina!" diye bağırdı Pug.</p>
	<p class="block_3"> </p>
	<p class="block_2">Mücevherin her iki yanını saran karanlığın içinden, odanın iki tarafından birer şekil ortaya çıktı. Üç metre boylarında, grileşmiş bir örtüyü andırır bir renkteydiler, gözleri mavi buz parçaları gibi parlıyordu. Hareketli ve değişen hatları belirsizdi, fakat açık kanatlarıyla biçim olarak güçlü görünüyorlardı.</p>
	<p class="block_3"> </p>
	<p class="block_2">Gorath tereddüt etti, fakat Pug bağırdı, "Owyn, büyü!"</p>
	<p class="block_3"> </p>
	<p class="block_2">Her iki büyücü de gözlerini kapadı ve ne yapacağından emin olmayan Gorath, kısa bir süre öylece yerinde kaldı. Ardından, Pug'ın üzerine doğru gelen yaratığa vurmak için, kılıcını savurdu. Kılıcı, sanki havayı yarmışçasına yaratığın içinden geçti. Silahın yaratıkla buluştuğunu yalnızca kılıcın yavaşlamasından ve uyuşturucu bir soğuğun kolundan yukarı ilerlemesinden anladı. Ardından yaratık kuvvetli bir darbe savurdu ve Gorath! bir fırtına gibi şiddetle odanın öteki tarafına savurdu.</p>
	<p class="block_3"> </p>
	<p class="block_2">Ardından Owyn ve Pug'ın ellerinden, gökkuşağının tüm renklerini içine alan kıvılcımlar saçan ışıklar çıkarak, iki yaratığa çarptı. Yaratıklar felç olmuş gibi durup kaldılar. Renkler yaratıkların içinden dalgalanarak geçti ve ardından binlerce renk taneciği olarak birbiri ardına yere yıkıldılar. Her parlak ışık zerresi yaratığın ufak bir parçasını alıp götürüyormuş gibi görünüyordu ve iki büyücünün karşısında iki elemental varlık da solmaya başladı, ta ki odanın içinde rüzgârın uğuldayan yankısı kalana kadar.</p>
	<p class="block_3"> </p>
	<p class="block_2">Gorath ayağa kalktı ve darbenin etkisini üzerinden atmaya çalıştı.</p>
	<p class="block_3"> </p>
	<p class="block_2">Bir kez daha Pug, "Gamina!" diye seslendi. Kristal'e doğru hızla ilerledi ve kızının Panath-Tiandn'ın tanrıçasının canlı bir tasviri gibi korunduğunu gördü. Kristale dokundu ve parmaklarından geçen enerjiyi hissetti.</p>
	<p class="block_3"> </p>
	<p class="block_2">Gözlerini kapayarak bu enerjinin desenini zihninde izlemeye başladı, en sonunda, "Gorath! Buraya vur!" dedi.</p>
	<p class="block_3"> </p>
	<p class="block_2">Kristalin, kızın ayaklarının dibinde bulunan bir yüzeyini işaret ediyordu.</p>
	<p class="block_3"> </p>
	<p class="block_2">Gorath tereddüt etmeden kılıcını kaldırdı ve tüm gücüyle Pug'ın işaret etmiş olduğu yere indirdi. Kristal, bir mücevher yağmuru gibi patlarcasına etrafa saçıldı, üçünün üzerine sanki bir kabın içinden milyonlarca elmas dökülüyormuş gibiydi. Pug dökülen mücevherlere aldırış etmeksizin, düşmekte olan kızını yakalamak için öne doğru ilerledi. Gamina transta gibiydi, fakat yaşıyordu.</p>
	<p class="block_3"> </p>
	<p class="block_2">"Tanrılara şükürler olsun!" dedi büyücü. Kızını göğsüne yaslayıp sarılırken gözlerinden yaşlar döküldü, sanki hâlâ yıllar önce ailelerine katılan o küçük kızmış gibi özenle kucaklıyordu onu. Konuşamayan, fakat zihnini bir silah gibi kullanabilen bu dilsiz kız, onun sanki öz kızıymış gibi değerliydi.</p>
	<p class="block_3"> </p>
	<p class="block_2">Kalbinde, William nasıl onun oğluysa Gamina da kızıydı. Pug nazikçe çenesini yukarı kaldırdı ve adını fısıldadı.</p>
	<p class="block_3"> </p>
	<p class="block_2">Gamina'nın kirpikleri kırpıştı ve kıpırdandı. Baba?'</p>
	<p class="block_3"> </p>
	<p class="block_2">Gorath'ın gözleri irileşti. Owyn'e baktığında, o da başıyla onayladı. "Ben de duydum."</p>
	<p class="block_3"> </p>
	<p class="block_2">Gözlerini açtı ve ardından kollarını babasının boynuna doladı. "Baba!" Hararetle ona sarılmıştı, Pug da onu asla bırakmayacakmış gibi tutuyordu. "Yalan söylüyordu, Baba. Makala'nın tüm söyledikleri yalandı. Beni kandırdı; beni uyutacak bir şey verdi ve ardından burada uyandım. Bana zarar vermek istemediğini söyledi, ama senin Krondor'dan uzaklaşmanı istiyordu!"</p>
	<p class="block_3"> </p>
	<p class="block_2">"Biliyorum, tatlım," dedi Pug hafifçe. "Her şey yolunda. Artık eve gidiyoruz." "Nasıl?" diye sordu Gorath.</p>
	<p class="block_3"> </p>
	<p class="block_2">Owyn, "Dhatsavan'a göre burada bir kapı olmalı. Bununla sanırım bir tür gediği kastediyordu."</p>
	<p class="block_3"> </p>
	<p class="block_2">Pug odanın içerisinde göz gezdirdi ve "Burada hiçbir şey görmüyorum," dedi. Kızına baktı ve "Kendini nasıl hissediyorsun?" diye sordu. Kız ayağa kalkıp, "Ben iyiyim, gerçekten," diye onu temin etti.</p>
	<p class="block_3"> </p>
	<p class="block_2">Owyn kıza baktı, daha gençliğinin başındaydı, ne kadar güzel bir kadın olacağı düşüncesi dikkatini çekti. Kız Owyn'i kendine bakarken yakaladı, Owyn utangaç bir biçimde arkasını döndüğünde, gülümsedi. Pug gülümsedi ve "Owyn ve Gorath'ı sanırım Krondor'dan hatırlarsın," dedi. </p>
	<p class="block_3"> </p>
	<p class="block_2">"Evet," dedi utangaç bir gülümsemeyle. "Babama beni bulmasında yardım ettiğiniz için teşekkürler" Gorath, "Bu bizim için bir şerefti," dedi.</p>
	<p class="block_3"> </p>
	<p class="block_2">Owyn sadece gülümsedi ve başıyla bir selam verdi.</p>
	<p class="block_3"> </p>
	<p class="block_2">Odayı geçip geçidin diğer tarafındaki bir koridora ulaştılar. Karşılarında bir başka kocaman kapı dikiliyordu, Gorath kapıyı açtı. İçinde büyük ahşap bir aletin bulunduğu bir başka odaya ulaşmışlardı. Pug baktı ve "Bu bir gedik makinesi!" dedi.</p>
	<p class="block_3"> </p>
	<p class="block_2">"Emin misin?" diye sordu Owyn.</p>
	<p class="block_3"> </p>
	<p class="block_2">"Kelewan'daki gedikler hakkında diğer tüm Kara Cüppelilerden daha fazla araştırma yaptım," dedi Pug. "Fakat aleti tanımasam da, Tsurani yapımı olduğunu söyleyebilirim." "Kullanabilir miyiz?" diye sordu Owyn. Pug yanına gitti ve uzun bir süre boyunca inceledi, ardından, "Hareketsiz hale getirilmiş," dedi. Owyn, "Hareketsiz mi?" diye sordu.</p>
	<p class="block_3"> </p>
	<p class="block_2">Pug yüzünü buruşturdu. "Kapatılmış. Çalışmıyor."</p>
	<p class="block_3"> </p>
	<p class="block_2">Gorath, "Yani burada kapana mı kısıldık?"</p>
	<p class="block_3"> </p>
	<p class="block_2">Pug oturdu ve "Eğer onu çalıştırmanın bir yolunu bulamazsam, evet, bu lanet olası dünyada, bizi eve götürecek tek bir yol olmadan, kapana kıstırıldık," dedi.</p>
	<p class="block_3"> </p>
	<p class="block_2">Gamina kollarını babasının boynuna doladı ve Gorath'la Owyn, yapacakları daha iyi bir şey olmadığından yere oturdular.</p>
	<p class="block_4" id="calibre_pb_17"> </p>
</body></html>
