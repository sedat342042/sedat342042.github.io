<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">HAZIRLIKLAR</p>
	<p class="block_3"> </p>
	<p class="block_2">Rüzgâr ve yağmur atlıların iliklerine kadar işliyordu.</p>
	<p class="block_3"> </p>
	<p class="block_2">Owyn bunun, dağların kuzey tarafında katlanmak durumunda kaldığı kardan daha iyi olup olmadığını bilmiyordu, çünkü hava, burada daha sıcak olmasına karşın, çok daha ıslaktı. Kalın, kürk astarlı pelerini sırılsıklamdı ve onu kurşun gibi aşağı çekiyordu. Fakat en azından, diye düşündü, bu defa ilaç etkisinde ve atına bağlanmış değildi.</p>
	<p class="block_3"> </p>
	<p class="block_2">Obkhar'ın klanı tarafından onlara verilen refakatçiler, kendilerine bağlı olanlar tarafından tutulmuş bir geçitten onları sağ salim geçirmişlerdi. Dağın eteklerine yaklaştıklarında, Sar-Sargoth yakınlarında bir arbede olduğuna dair uyarı getiren bir haberci ile karşılaştılar. Narab meclisten çıkartılıp yerine Delekhan'ın oğlu Moraeulf geçirilince, Delekhan'ın güçlerini kuşatmıştı. Tahminler, Narab'ın, Delekhan'ı yakalayıp yok etmek için Altılar ortaya çıkmadan önce davranması gerektiği, ezileceği yönündeydi. Gorath haberlere kayıtsız kaldı, ardından Owyn'e, ikisi birbirini yok ederse daha memnun olacağını açıkladı.</p>
	<p class="block_3"> </p>
	<p class="block_7">İlerledikleri ufak geçidin zirvesinde, refakatçileri bu geçidin Krallık güçleri tarafından sıkı kontrol edildiğini öne sürerek geri döndü. Tahmin edildiği gibi, aynı günün ilerleyen saatlerinde, Krondor düzenli ordusunun Kraliyet Devriyesi ile karşılaştılar. Yetkili subay, Teğmen Flynn, her ikisine de hain damgasını vurmaya hazırdı, fakat Owyn Arutha'nın ismini söyledi ve Toprak Beyi James'ten bir mesaj getirdiklerini belirtti ve daha da açık konuşarak Arutha'nın Kuytuorman'da olduğunu bildiğini söyledi.</p>
	<p class="block_3"> </p>
	<p class="block_2">Devriye Gorath ve Owyn'i bir başka yol ayrımına götürdü, oradan ise onları Kuytuorman'da bir kampa ulaştırdılar. Miller boyunca, açık havada kamp kuran askerlerin yaktıkları ateşler görünüyordu. Gorath, Krallık ordusunun önemli bir bölümünün ormanlık alanda olduğunu gözlemledi.</p>
	<p class="block_3"> </p>
	<p class="block_2">Arutha komuta masasında otururken, Şövalye-Mareşal Gardan da yanında duruyor, kuzeye doğru uzanan dağları gösteren büyük bir haritanın üzerindeki işaretleri inceliyordu. Gorath ve Owyn huzuruna alındığında başını kaldırıp baktı ve "Yıkılacak gibi görünüyorsunuz. Oturun," dedi. Yakındaki kamp iskemlelerini gösterdi. Davetin tekrarlanmasını beklemeyecek durumdaki Owyn, hızla oturdu, Gorath'sa haritanın yanına gelerek inceledi. "Burası," dedi, Kuzeygözcüsü'nü gösteren yeri işaret ederek. "Delekhan'ın sizin ordularınıza saldırmayı planladığı yer burası." Arutha bir süre için sessiz kaldı, moredheli inceliyordu. En sonunda, "Sakınmamı mazur gör, ama Toprak Beyi James nerede?" dedi.</p>
	<p class="block_3"> </p>
	<p class="block_2">Owyn, "Efendim, kendisi Kuzeygözcüsü'ne Baron Gabot'a uyarı mesajını götürmek için yola çıkarken, bize getirmemiz için bu belgeleri verdi." Belgeleri bir askere verdi, o da Şövalye-Mareşal Gardan'a uzattı. Owyn onlara, Cavell Kalesi yakınlarındaki Geceşahinleri'nin yuvasını nasıl bulup yok ettikleri konusunda bilgi verdi. James'in Delekhan'ın gemi ve taşıma araçları kullanarak Kuzeygözcüsü'nden Romney'e ve oradan da doğrudan Sethanon'a gitme planlan konusundaki teorisini ayrıntılarıyla açıkladı.</p>
	<p class="block_3"> </p>
	<p class="block_2">Belgeleri incelerken Arutha gene sessizleşmişti. "Bunlar siz Krondor'a geldiğinizde gördüklerimize benziyor, Gorath.</p>
	<p class="block_3"> </p>
	<p class="block_2">Ardından saldırının Tannerus ve Yabon gibi yerlerde olacağını iddia ettiler. Neye inanacağız?" Gardan'ın karanlık yüzü şüphe dolu bir ifadeye bürünmüştü. "James'i Cavell Kalesi'nde bıraktığınızdan bahsediyorsunuz, ancak sizinle, gene güneyde dağlardan gelirken karşılaşıyoruz. Bize ulaşmak için çok dolaylı bir yol seçmişsiniz, moredhel," dedi.</p>
	<p class="block_3"> </p>
	<p class="block_2">"Pek fazla seçim şansımız yoktu, lordum," diye yanıtladı Owyn. Yakalanmalarını anlattı ve kuzeyin çeşitli klanları arasındaki karmaşa dolu ortamı açıklamaya çalıştı.</p>
	<p class="block_3"> </p>
	<p class="block_2">Sözünü bitirdiğinde, Arutha, "Bir karışıklık ve kontrolü ele geçirmek için savaşan düşman hizipler tablosu çiziyorsun, ancak devriyelerimiz ve ileri birliklerimiz uyumlu bir biçimde çalışan birleşmiş bir karşıt güç görüyorlar." "Dünyanın Dişleri'nin güneyinde yalnızca Delekhan'a bağlı olan güçleri görüyorsunuz, Prens Arutha," dedi Gorath. "Ona karşı gelen veya ayaklanan klanlar ise ya en kuzeydeki buzlarla kaplı dağlara ya da Yeşil Yürek'teki cüce ve Eledhellerin yerleştiği bölgenin güneyindeki Gökyüzünün Gölü'nün yakınlarına yolculuk ediyorlar."</p>
	<p class="block_3"> </p>
	<p class="block_2">Gardan, "Dük Martin'den moredhel guruplarının normalden daha yoğun bir şekilde Crydee'nin doğu sınırından geçtikleri yönünde raporlar alıyoruz, Majesteleri. Martin aralarında kadınlar ve çocukların da olduğunu da belirtiyor, yani bu savaşçı bir gurup değil," dedi.</p>
	<p class="block_3"> </p>
	<p class="block_2">Arutha, "Gene de şüpheliyim. Locklear'ı iki hafta kadar önce doğudaki sınır baronlarından raporlar toplaması için gönderdim. Yüksekşato ve Kuzeygözcüsü'ne gidiyor. İki hafta içinde de dönmeli. Eğer James oradaysa, Locklear onun da haberini getirecektir," dedi.</p>
	<p class="block_3"> </p>
	<p class="block_2">"James ikna olmaya ihtiyaç duyabileceğinizi söyledi. Size bir şey söylememizi, söyledi..." dedi Gorath ve ardından Owyn'e baktı.</p>
	<p class="block_3"> </p>
	<p class="block_2">"Anne'nin evinde bir parti var," dedi Owyn.</p>
	<p class="block_3"> </p>
	<p class="block_2">Arutha başıyla onayladı, '"Ve vakit çok güzel geçecek,' bu Şakacılar'ın parolalarından biridir, James ve ben ilk karşılaştığımızda kullanmıştık."</p>
	<p class="block_3"> </p>
	<p class="block_2">"Artık bize inanıyor musunuz, Majesteleri?" diye sordu Owyn.</p>
	<p class="block_3"> </p>
	<p class="block_2">"James'in bunların doğru olduğuna inandığına inanıyorum," dedi Arutha. Arkasına yaslanarak düşünüyordu. "Umalım ki, haklı olsun."</p>
	<p class="block_3"> </p>
	<p class="block_2">"Emirleriniz, Majesteleri?" diye sordu Gardan.</p>
	<p class="block_3"> </p>
	<p class="block_2">"Başka seçeneğim yok. Ya James'in zekâsına güveneceğim ya da güvenmeyeceğim. Bu bölgeyi güvende tutması için bir müfrezeyi geride bırakmak istiyorum, ama ordunun büyük kısmı Kuzeygözcüsü'ne gidecek."</p>
	<p class="block_3"> </p>
	<p class="block_2">Gardan haritayı inceledi. "Kralı uyarıp, Doğu Ordusu'nu Gabot’a takviye için toparlamak daha akıllıca olmaz mı?" "Eğer Doğu Ordusu hazır olmuş olsaydı, bu doğru olabilirdi. Lyam'a bir mesaj gönderip Delekhan'ın Kuzeygözcüsü'nü geçmeyi başarması durumunda arkamızda yer almaya hazır olmasını isteyeceğim. Ama biz Lyam'dan daha önce orada olabiliriz, önlemlerimizi almalıyız. Yarın sabahın ilk ışıklarıyla kampın yola hazırlanması emri verilsin." Gardan selam verdi ve emirleri iletmek için çadırdan ayrıldı. Arutha, "Bana Altılar'dan bahsedin," dedi.</p>
	<p class="block_3"> </p>
	<p class="block_2">Owyn, Delekhan hesabına çalışan bu esrarengiz büyücüler hakkında anlatılanların hepsini hatırlamaya çalıştı. En sonunda bitirdiğinde, Prens'in birbiri ardına gelen kesin sorunlarıyla karşılaştı, Arutha, "Siz ikinize bir görev vereceğim," dedi.</p>
	<p class="block_3"> </p>
	<p class="block_2">Gorath, "Kuzeygözcüsü'nün surlarında olmayı tercih ederim, Majesteleri, bu şekilde Delekhan'ı hak ettiği şekilde karşılayabilirim," dedi.</p>
	<p class="block_3"> </p>
	<p class="block_2">"Bundan şüphem yok," dedi Arutha, "ama kişisel onur ya da kan davaları bir yana bırakılmalı. Eğer düşersek, bizim intikamımızı kim alacak? Krondor'a geri dönüp Pug'ı bulmanızı istiyorum. Eğer orada değilse, karısı Katala oradadır, o Pug'a ulaşabilir. Eğer o da orada değilse, yalnızca bu iş için Pug'ın bana vermiş olduğu tılsımı kullanabilirsiniz. Prenses'in bundan haberi var ve nasıl kullanılacağını biliyor, Pug geldiğinde ise, ona Altılar'dan bahsedin. Sanırım bu çarpışmada büyü çok büyük bir rol oynayacak ve eğer Kuzeygözcüsü'nde karşılaşacaksak buna hazırlıklı değilim." "Çocuk bunu yalnız başaramaz mı?" diye sordu Gorath.</p>
	<p class="block_3"> </p>
	<p class="block_2">"Pug, normalde unutmuş olduklarını hafızandan ayıklayabilir," dedi Arutha. "Ama bunu senin yardımın olmadan yapabileceğini sanmıyorum."</p>
	<p class="block_3"> </p>
	<p class="block_2">Uzun bir süre boyunca Gorath sessiz kaldı, ardından, "Bu iş bittiğinde, geri dönüp savaşmak istiyorum," dedi. Arutha başıyla onayladı. "Anlıyorum." Ardından durakladı. "Hayır. Anlamıyorum. Bu haddini aşan bir laftı. Irkının ve senin güdülerin hakkında hiçbir şey bilmiyorum." Bir an için Gorath'ın yüzünü inceledi, sanki moredhel şefinin içinden geçenleri okumaya çalışıyordu. "Ama bir ara, bunu öğrenme fırsatını yakalamayı isterim. Kişisel olarak bir yanlışı düzeltme arzusunu takdir edebiliyorum. Pug'la işin bittiğinde geri gel, kılıcın memnuniyetle kabul edilecektir."</p>
	<p class="block_3"> </p>
	<p class="block_2">Gorath, "Siz de benim beklentilerimden daha farklısınız, Prens Arutha. Halkınız hakkında daha fazlasını öğrenmek beni de memnun edecektir." Owyn'e baktı. "Gerçi bu çocuk ve diğerleri bana halkımın sizin ırkınıza karşı davranışlarını sorgulatacak kadar çok şey gösterdi."</p>
	<p class="block_3"> </p>
	<p class="block_2">Arutha, "Bu bir başlangıç. Belki de bir gün, daha fazlasına ulaşabiliriz," dedi. Masanın çevresini dolanıp uzattığı elini Gorath kabul etti. El sıkıştılar, bu bir jestten çok daha anlamlıydı.</p>
	<p class="block_3"> </p>
	<p class="block_2">"Majesteleri çok lütufkâr," dedi Gorath.</p>
	<p class="block_3"> </p>
	<p class="block_7">"Dinlenin, yarın Malac Geçidi'ne yolladığım devriyeyle birlikte yola çıkarsınız. Sethanon'a ormanlık yoldan ve Karaavlak'a uzanan dağların çevresinden gitmekten daha hızlı olacaktır. Belgelerinizi hazırlayacağım, böylelikle Malac Geçidi ve Karaavlak'a doğru bir muhafız alayına komuta edebilirsiniz. Sizi güvenle Krondor'a ulaştıracaklardır. Oraya vardığınızda Pug ne yapılması gerektiğini bilecektir."</p>
	<p class="block_8"> </p>
	<p class="block_2">Owyn ve Gorath ayrıldılar, bir asker onları bir çadıra götürdü. Çadırın kapısını yana çekti ve "Burada uyuyan çocuklar yarına kadar devriyede olacaklar, içeriden bir şey çalmadığınız sürece, burada uyumanıza bir şey demeyeceklerdir," dedi. Şaka yaptığını belirtmek için gülümsedi, fakat Gorath'ın üzerine yapışan bakışı gülümsemesinin silinmesine neden oldu. Hızla uzaklaşırken, "Acıkırsanız, Prens'in çadırının yanındaki büyük ateşte yemek var," diyordu. Gorath, "Yeniden sıcak yemek yemek iyi gelecek," dedi. Yataklardan birine baktığında, Owyn'in çoktan yüzükoyun yatıp uyumuş olduğunu gördü.</p>
	<p class="block_3"> </p>
	<p class="block_2">James, donmuş bayır boyunca karşılaştığı, yalnızca Kral'a hesap veren dar kafalı baronların tümüne küfrederken, soluğu, nefes verdikçe önünde beyaz dumanlar oluşturuyordu. Her nefes aldığında hava ciğerine batıyordu, parmaklarını hissetmiyor ve midesi mütemadiyen henüz yemek yememiş olduğunu hatırlatıyordu.</p>
	<p class="block_3"> </p>
	<p class="block_2">James, Baron Gabot'un Dünyanın Dişleri'nin doğu bölümündeki üç büyük geçitten birini kaplayan büyük kalesine, Locklear'dan birkaç saat sonra gelmişti. Geçidin tam ortasında bulunan Yüksekşato'nun aksine, kontrolü bir kapıyla bir barikat sağlıyordu. Kuzeygözcüsü ufak bir tepenin üstündeydi, çevresindeyse dönerek inen ve Kuzeyelleri Kapısı olarak bilinen geçit vardı. Büyük tepeden aşağıya tek bir yol, geniş bir s çizerek inerken genişliyordu. Bu şekliyle, hem Baron'un güçlerinin aşağıya doğru hücum etmesi sırasında açılabilmelerini sağlayıp, hem de yoldan yukarıya doğru saldırıda bulunacak budalaları yukarı çekip daha dar bir alana hapsederek, iki şekilde avantaj sağlıyordu. Aşağıdaki yolun Baron Gabot'un kontrolünde olmasını sağlayansa, kuzey ve batıdaki her iki duvarda da konuşlandırılmış kuşatma aletleriydi. En güçlü savunma Batıdaydı, buna karşılık kuzeydekiler geçitten aşağıya inip kaleye dönerek saldırmak isteyecekleri rahatsız edecek nitelikteydi. Büyük sapan ve mancınıkla ana kapıdaki üç balista yüzünden, yaklaşan herhangi bir ordunun, daha dönüşü almadan makinelerin menziline geldiğinde büyük kayıplar alacağı kesindi. Askerlerden bazıları muhakkak ki bundan kurtulabilirdi, ama bu örgütlü bir güç olmazdı. Ve bu barikatları geçmiş birliklere karşı, Baron, Dişlerin -Üzerindeki- Dencamp adlı kasabada atlı askerlerden oluşan bir garnizonu kışlada tutuyordu.</p>
	<p class="block_2"> </p>
	<p class="block_2">Baron Gabot, Kuzeygözcüsü'nden gelecek herhangi bir tehlikeye, komutasındaki güçle karşı koyulabileceğinden emin hissediyordu kendini. Bu James'i memnun eden bir karşılıktı, gene de Owyn ve Gorath'ın Karaorman'daki Arutha'ya ulaşmış, yardımın da yolda olmasını umuyordu. Endişelenmeye başlıyordu. Eğer Arutha'ya erişip de onu ikna etmişlerse, Prens'in ordusunun şu sıralarda Kuzeygözcüsü'ne gelmesi gerekirdi.</p>
	<p class="block_3"> </p>
	<p class="block_2">Bunun yerine yalnızca sessizlik vardı. James'in ısrarı üzerine, Gabot, Prens'in desteğini istemek üzere Kuytuorman'a bir mesaj gönderdi, aynı zamanda güneye, bağlı olduğu lordu, Kral'a da hızlı ulakla haber yolladı. En azından, diye düşündü James, Gabot, Murmandamus güneye inip mevzilenirken Prens Arutha'nın önerisini dinlemeyip de ölmeyi başaran eski baron Brian Highcastle gibi kalın kafalı değil. Şansı varsa, Owyn ve Gorath hayatta kalmayı başaramamış da olsa, Arutha Gabot'un mesajını alacaktı.</p>
	<p class="block_3"> </p>
	<p class="block_2">James, durumun bu olmamasını umuyordu; Timonslu gençten hoşlanmaya başlamıştı ve aynı şekilde moredhele ait bir şeylerden de hoşlanmaya başlaması onu şaşırtıyordu. Tam olarak ne olduğunu bilemiyordu fakat, kara elfte bir şey vardı, ne ya da kim olduğuna dair bir belirsizlik; buna pek az kişi sahipti ve James bunu takdir ederdi: Daha da fazlası, moredhelin insanlara yönelik kişisel memnuniyetsizliğini boşverip, kendi insanlarına karşı büyük bir yanlışlık olarak nitelendirdiği bir şeyle savaşmak için onlardan yardım istemesini saygıyla karşılıyordu.</p>
	<p class="block_3"> </p>
	<p class="block_2">Locklear elini sallayıp bir yeri işaret etti. Baron Gabot'a iyilik olsun diye, günün ilk ışıklarından beri, o ve James, geçidin kuzey ucunda ilerleyen moredhel birlikleri olup olmadığına bakmak için etrafı kolaçan ediyorlardı. İki gün kadar önce, şimdi Baron'un emrinde çalışan bir büyücünün eşlik ettiği bir devriye yola çıkmıştı ve Baron onların kaderi konusunda endişeliydi. Başlarına bir iş gelirse iki toprak beyini kaybetmek Baron'un gücünü etkilemeyecek olsa da, bir devriyenin kaybının Kuzeygözcüsü'nü ciddi biçimde zayıflatacağını tartışmaya gerek bile yoktu. James ve Locklear'ın bunu reddetmek için mantıklı bir nedenleri olmadığından, yolculuklarının ikinci gününde dondurucu sabah saatinde, James'in sınır baronlarına içinden savurduğu küfürler eşliğinde ilerliyorlardı.</p>
	<p class="block_3"> </p>
	<p class="block_2">İlerilerinden gelen bir ses, onları muhtemel bir düşman mevkisi konusunda uyardı. Locklear, James geçidin duvarından ileriyi görmek için yüksekteki bir bayıra tırmanırken, atını tuttu. Patikadan tek bir adam seğirterek ilerliyordu, bir elinde fildişi rengi cüppesinin bir kenarını tutuyor, bu onun ince bacaklarını ortaya çıkartıyordu. Diğer elindeyse, her iki ucuna da demir parçalar kakılı bir sopa tutuyordu.</p>
	<p class="block_3"> </p>
	<p class="block_2">Yaklaşık her otuz metrede bir, arkasını dönüp duraklıyor, görüş alanında kendisini takip eden birini gördüğünde, geriye doğru bir enerji oku, kavun büyüklüğünde bir alev patlaması yolluyordu, gerçekte az hasar veren bir taktikti, ama kendisini takip eden kişiyle aralarının kapanmasını engelliyordu. James tepeden aşağıya inmeye başladı, Locklear, "Bu da nedir?" diye bağırdı.</p>
	<p class="block_3"> </p>
	<p class="block_2">Son on metre kadarını kayarak inen James, koşarak yere ayak bastı ve "Sanırım Gabot'un büyücüsünü buldum," dedi. Atının arkasından arbaletini çekti ve hızla kurarak içine bir ok yerleştirdi, bu sırada Locklear kılıcını çekmiş, bekliyordu.</p>
	<p class="block_3"> </p>
	<p class="block_2">Yaşlı adam köşeyi döndü ve iki toprak beyini gördüğünde durakladı. Locklear kendilerine gelmesi için ona bir işaret yaptı ve "Buradan!" diye seslendi.</p>
	<p class="block_2"> </p>
	<p class="block_7">Yaşlı adam hızlandı, kendisini takip etmekte olan moredhel aynı yerden döndüğünde, James nişan almıştı, ardından okunu arbaletten serbest bıraktı. Ok aradaki boşluğu hızla kat etti ve moredheli havalandırarak, arkaya doğru savrulmasına neden oldu.</p>
	<p class="block_8"> </p>
	<p class="block_2">Locklear, "Alıştırma yaptın herhalde. Etkilendim," dedi.</p>
	<p class="block_3"> </p>
	<p class="block_2">"Yay kullanmayı asla öğrenemeyeceğim, ama bu şey oldukça kolay," dedi James, arbaletini kaldırırken.</p>
	<p class="block_3"> </p>
	<p class="block_2">"Çok isabetli sayılmaz ama."</p>
	<p class="block_3"> </p>
	<p class="block_2">James başını evet anlamında salladı, "İyi bir tane bulursan sakla. Bazıları okunu sağa sola fırlatıyor; ama bu genelde nişan aldığım yere atıyor."</p>
	<p class="block_3"> </p>
	<p class="block_2">Yaşlı adam onlara eriştiğinde biraz nefes nefeseydi, sopasını yere koydu ve üzerine yaslandı. "Teşekküller, çocuklar. Bu, tahammül edebileceğimden biraz daha yakındı." "Siz Usta Patrus musunuz?" diye sordu Locklear.</p>
	<p class="block_3"> </p>
	<p class="block_2">"Yalnızca Patrus," dedi yaşlı adam. "Evet, ben oyum. Neden, beni mi arıyordunuz?" James, "Ve Baron Gabot'un askerlerini," dedi.</p>
	<p class="block_3"> </p>
	<p class="block_2">Yaşlı adam ince yapılıydı ve aklaşmış bir bıyığı ve bir tutam keçi sakalı vardı. Düzgün bir şapkadan çok bir yatak takkesine benzeyen bir şapka giymişti ve fildişi rengi cüppesiyle, sanki yatak kıyafetleriyle dolaşıyormuş gibi görünüyordu. Gelmiş olduğu yönü işaret ederek, "Yarım günlük mesafede üzerimize çullandılar, Kara Kardeşlik ve trollerin karışımından oluşan bir guruptu. O troller pek ele avuca sığacak türden değildi, diyebilirim." "Onlarla dövüşmüştüm. Onlardan tek kaçabilen siz misiniz?" dedi James.</p>
	<p class="block_3"> </p>
	<p class="block_2">"Çocuklardan bir ya da daha fazlası aralarından sıyrılmanın bir yolunu bulmuş olabilir. Bazıları bayırlara doğru kaçtılar. Ben yaşlı bir adamım; yapabileceğim en iyi şey yoldan hızla ilerlemek ve onları arkamda çömelmeye zorlamaktı."</p>
	<p class="block_3"> </p>
	<p class="block_2">"Sizi nerede yakaladılar?"</p>
	<p class="block_3"> </p>
	<p class="block_2">"İki mil kadar ilerde," dedi yaşlı büyücü.</p>
	<p class="block_3"> </p>
	<p class="block_2">"Sopanız işe yarar görünüyor," diye gözlemde bulundu Locklear.</p>
	<p class="block_3"> </p>
	<p class="block_2">"Doğrusu, evlat, yalnızca ufak bir alev, çarptığında ufak bir yanık izinden başka bir şey yapmaz, ama birini, önünde kendine yaklaşan bir ateş topunu gördüğünde eğilmeye zorlamaya yetiyor. Bunu yıllar önce güneyde bir kasabadaki beni rahatsız eden bazı kasabalıları etkilemek için yapmıştım. Onlara doğru fırlatılan birkaç ateş topu sayesinde beni yalnız bıraktılar."</p>
	<p class="block_3"> </p>
	<p class="block_2">James güldü, "Owyn böylesine renkli bir tip olduğunuzu anlatmamıştı."</p>
	<p class="block_3"> </p>
	<p class="block_2">"Owyn Belefote mu? O hergeleyi de nereden tanıyorsunuz?" diye sordu Patrus.</p>
	<p class="block_3"> </p>
	<p class="block_2">"Uzun bir hikâye . Yürürken anlatırım. İsterseniz, trollerin size saldırdığı yeri kontrol edebiliriz. İstemezseniz, Kuzeygözcüsü'ne doğru devam edebilirsiniz. Burasıyla oranın arası güvenli olmalı."</p>
	<p class="block_3"> </p>
	<p class="block_2">"Sanırım size yakın duracağım, çocuklar. Siz kimsiniz?"</p>
	<p class="block_3"> </p>
	<p class="block_2">"Ben Krondorlu Toprak Beyi James, bu da Toprak Beyi Locklear. Prensin sarayının mensuplarıyız." Yaşlı adam yürüdüğünden, onlar da atlarını yanlarında yürütmeye başladılar. "Prens Arutha'nınkilerden mi? Yıldızlimanı'ndan Pug'ı tanır mısınız?" "O şerefe nail olduk," dedi Locklear.</p>
	<p class="block_3"> </p>
	<p class="block_2">"Bir gün, onunla tanışmak isterim. Akademisi hakkında bir iki şey duydum. Owyn'e de oraya gitmesini söyledim; ona öğretebileceğim her şeyi öğretmiştim."</p>
	<p class="block_3"> </p>
	<p class="block_2">James, "Locklear Owyn ile Yıldızlimanı'ndan dönerken karşılaşmış; Yabon'daki teyzesini ziyarete gidiyormuş. Sanırım Yıldızlimanı onun pek hoşuna gitmemiş," dedi.</p>
	<p class="block_3"> </p>
	<p class="block_2">"Pöh!" dedi yaşlı büyücü, bir yandan sopasının yardımıyla yolu alırken. "Çocuğun yeteneği var, gördüğüm kadarıyla gelişmiş bir yetenek, ama sanırım, o Büyük Yol'dakilerden biri, çünkü ona öğrettiklerimin pek çoğu işe yaramadı. Ama yarayanlar, çok şiddetliydi." Taşralı yaşlı büyücü geçide baktı ve "Birileri geliyor," dedi.</p>
	<p class="block_3"> </p>
	<p class="block_2">Locklear kılıcını çekti, James'se arbaletini kurdu. Fakat trol ya da kara elflerin yerine karşılarına Baron Gabot'un birliğinden, toz toprak içinde iki kişi çıktı. Birisi gözle görünür biçimde yaralanmış, diğeriyse yorgun görünüyordu.</p>
	<p class="block_3"> </p>
	<p class="block_2">"Patrus!" dedi yaralı asker. "Seni yakaladıklarını sanmıştık."</p>
	<p class="block_3"> </p>
	<p class="block_2">"Yaklaşamadılar bile," dedi yaşlı adam yüzünde bir sırıtmayla. "Bu çocuklar yardımcı oldular." "Ben Toprak Beyi James. Neler gördünüz?"</p>
	<p class="block_3"> </p>
	<p class="block_2">İçlerinden daha yüksek rütbeli olanı raporunu verdi; yirmi kadar Kara Kardeşlik üyesi ve bir o kadar da trolün, devriyelerini pusuya düşürdüklerini ve onları Gabot'un tüm adamlarını öldürmekten, yalnızca aralarında çıkan bir tartışmanın alıkoyduğunu belirtti.</p>
	<p class="block_3"> </p>
	<p class="block_2">"Bu ilginç," dedi Locklear.</p>
	<p class="block_3"> </p>
	<p class="block_2">"Hem de çok," dedi James. "Eğer kavga ediyorlarsa, ücret yüzünden çıkmıştır."</p>
	<p class="block_3"> </p>
	<p class="block_2">Patrus başıyla onayladı. "Trol paralı askerleri ödeme için beklemezler. Ya evlerine dönerler ya derini yüzüp alırlar." "Tartışmayı ne başlattı, bilmiyorum," dedi yaralı asker, "ama kaçıyorduk ve Kara Kardeşlik'ten biri bir trole bağırdı ve bizi takip edeceğine trol geri döndü ve Kardeşlik üyesini biçmeye çalıştı. Biz uzaklaştığımızda bire bir dövüş başlamıştı." Diğer asker başıyla onayladı. "Trollerin kanları kaynıyordu ve Kara Kardeşlik üyelerini öldürmekten en az bizi öldürdükleri zamanki kadar zevk alıyorlardı."</p>
	<p class="block_3"> </p>
	<p class="block_2">"Harika," dedi James. "Düşmanlar arasında karmaşa. Siz çocuklar, Baron'a yalnız dönme konusunda rahat mısınız?" "Eğer burasıyla orası arasında birileri tepemize binmek için bizi beklemiyorsa, sorun yok," dedi yaralı asker. "İyi. O halde gidip Baron'a raporunuzu verin ve ona neler gördüğünüzü anlattıktan sonra, burada başka bir şey olup olmadığını görmek için etrafı kolaçan edeceğimizi söyleyin."</p>
	<p class="block_3"> </p>
	<p class="block_2">"Pekala, toprak beyi," dedi yaralı olmayan adam, selam vererek.</p>
	<p class="block_3"> </p>
	<p class="block_2">Askerler yollarına devam ettiler ve Locklear, "Aklından geçen ne?" dedi.</p>
	<p class="block_3"> </p>
	<p class="block_2">"Eğer o askerlere troller saldırdıysa, bu demektir ki, yakınlarda bir kamp var."</p>
	<p class="block_3"> </p>
	<p class="block_2">"Evet," dedi Patrus. "Raglam kasabası ileride. Açık bir kasaba sayılır. Tam Krallık toprağı sayılmaz ama, içinde yaşayan insanların sayısından dolayı, Kuzeyelleri toprağı da denemez. Pek çok silah, köle tüccarı ve diğer karanlık işler yapanlar orayı sık sık ziyaret eder."</p>
	<p class="block_3"> </p>
	<p class="block_2">"Tam bana göre bir yer gibi geliyor," dedi James, suratında bir sırıtmayla. "Bizi öldürtecek misin?"</p>
	<p class="block_3"> </p>
	<p class="block_2">James'in yüzündeki sırıtış genişledi. "Asla, Locklear, eski dostum, sen bir gün bir kadın yüzünden öleceksin, yoksa benim planladığım bir şey yüzünden değil."</p>
	<p class="block_3"> </p>
	<p class="block_2">Locklear, sırıtmaya karşılık verdi. "Eğer yeteri kadar güzelse."</p>
	<p class="block_3"> </p>
	<p class="block_2">Güldüler ve Patrus, "Benim gibi bir Hokkabaza sizlerin söyleyeceği bir şeyler var mı?"</p>
	<p class="block_3"> </p>
	<p class="block_2">"Düşünüyorum da Raglam'a gidip çevreyi kolaçan edebiliriz."</p>
	<p class="block_3"> </p>
	<p class="block_2">Patrus başını salladı. "Delisiniz siz. Eğlenceli görünüyor."</p>
	<p class="block_3"> </p>
	<p class="block_2">Yaşlı büyücü önden ilerlemeye başladı, James ve Locklear birbirlerine bakıp güldüler.</p>
	<p class="block_3"> </p>
	<p class="block_2">Devriye lideri adamlarına durmaları için işaret etti ve Gorath ile Owyn'e, "Malac Geçidi," dedi.</p>
	<p class="block_3"> </p>
	<p class="block_2">Vezirin Sırası Meyhanesi'nin önünde sıralandılar, içerisi gözle görünür bir biçimde kalabalık görünüyordu, Owyn, "Neden manastıra gitmiyoruz?" dedi.</p>
	<p class="block_3"> </p>
	<p class="block_2">Gorath başıyla onayladı. Refakatçilerine veda ettikten sonra atlarını sürmeye başladılar, Gorath, "birayı ve başka kişileri, Ishap Keşişleri'ne tercih edeceğini düşünmüştüm," dedi.</p>
	<p class="block_3"> </p>
	<p class="block_2">"Eğer, o biranın parasını ödeyebilecek olsam öyle olurdu," dedi Owyn. "Eğer bana söylemeyi unuttuğun, bir yerlere sakladığın bir miktar yoksa, Delekhan'ın muhafızları sayesinde üzerimde tek bir bakır para dahi yok demektir. Kuzeyellerinden ayrılma hazırlıkları arasında, Prens o denli meşguldü ki... biraz para istemek aklıma gelmedi." Gorath, "O halde dilenecek miyiz?" dedi.</p>
	<p class="block_3"> </p>
	<p class="block_2">"Konukseverlik isteyeceğiz. Başrahip Graves'in, başı fazlasıyla kalabalık bir meyhane sahibinden daha faydalı olacağını sanıyorum."</p>
	<p class="block_3"> </p>
	<p class="block_2">Gorath, "Belki de haklısın," dedi.</p>
	<p class="block_3"> </p>
	<p class="block_2">"Ayrıca belki Başrahibi, burasıyla Krondor arasında bize yetecek kadar yemek sağlamak konusunda ikna da edebiliriz."</p>
	<p class="block_3"> </p>
	<p class="block_2">"Bunu, Prens Arutha'yı geride bırakmadan önce düşünmeliydik."</p>
	<p class="block_3"> </p>
	<p class="block_2">"Aklıma gelmedi," dedi Owyn. "Senin de aklına gelmedi. Aklımıza gelmedi. O halde, 'düşünmeliydik' demenin bir anlamı yok, haksız mıyım?"</p>
	<p class="block_3"> </p>
	<p class="block_2">Gorath, bunun doğru olduğunu belirtircesine homurdandı.</p>
	<p class="block_3"> </p>
	<p class="block_2">Manastıra ulaştılar ve kapının kapalı olduğunu gördüler. "Manastır, merhaba!" diye seslendi Owyn. "Kim o?" diye bir ses geldi içeriden.</p>
	<p class="block_3"> </p>
	<p class="block_2">"Owyn Belefote. Başrahibi görmeye geldik."</p>
	<p class="block_3"> </p>
	<p class="block_2">"Bekleyin," diye kısa bir yanıt geldi. Ve beklediler.</p>
	<p class="block_3"> </p>
	<p class="block_2">Kapının açılmasına kadar neredeyse bir on beş dakika geçti ve yüzü endişe dolu bir keşiş onları içeri aldı. Kapıdan geçtikleri anda, kapı arkalarından sertçe kapandı. Atından inen Owyn, "Bu da ne demek oluyor?" diye sordu.</p>
	<p class="block_3"> </p>
	<p class="block_2">Bir keşiş atlarını aldı ve "Başrahip sizi içeride bekliyor," dedi.</p>
	<p class="block_3"> </p>
	<p class="block_2">İçeri girdiklerinde Başrahip Graves'i, bir çift keşişin eşyaları toparlamasını izlerken gördüler.</p>
	<p class="block_3"> </p>
	<p class="block_2">"Ayrılıyor musunuz?" diye sordu Gorath.</p>
	<p class="block_3"> </p>
	<p class="block_2">İkisine birden bakan Graves, "James nerede?" diye sordu.</p>
	<p class="block_3"> </p>
	<p class="block_2">"Onu en son gördüğümüzde, Kuzeyelleri'ne doğru yola çıkmıştı," diye yanıtladı Owyn. "Neden?"</p>
	<p class="block_3"> </p>
	<p class="block_2">"Lanet olsun!" dedi Başrahip. "Bana yardım edeceğini umuyordum." Owyn, Gorath'ın dediğini tekrarladı. "Ayrılıyor musunuz?"</p>
	<p class="block_3"> </p>
	<p class="block_2">"Buna mecburum," dedi Graves. "Geceşahinleri beni geçen hafta içinde iki kez öldürmeye çalıştı."</p>
	<p class="block_3"> </p>
	<p class="block_2">Owyn ve Gorath birbirlerine soran gözlerle baktılar. Owyn, "Fakat Sayın Başrahip, James Geceşahinleri'nin liderini öldürdü," dedi.</p>
	<p class="block_3"> </p>
	<p class="block_2">"Navon öldü mü?" diye sordu Graves.</p>
	<p class="block_3"> </p>
	<p class="block_2">Daha kimsenin bir tepki göstermesine imkân vermeden, Gorath kılıcını çekmiş ve ucunu Başrahibin gırtlağına dayamıştı. İki keşiş de yerlerinde zıpladılar, biri moredhelle arasında mümkün olduğunca mesafe bırakmaya çalışıyordu, diğeri ise sanki manastırın liderini savunmaya hazırmışçasına, dövüş pozisyonu aldı.</p>
	<p class="block_3"> </p>
	<p class="block_2">"Bekle!" diye bağırdı Owyn, elini uzatarak.</p>
	<p class="block_3"> </p>
	<p class="block_2">"Du Sandau'nun, Geceşahinleri'nin lideri olduğunu nereden bildin?" diye sordu Gorath. "Bunu bilmediğimiz için öldürülebilirdik."</p>
	<p class="block_3"> </p>
	<p class="block_2">Graves ellerini havaya kaldırdı. "Çünkü beni tehdit ediyordu."</p>
	<p class="block_3"> </p>
	<p class="block_2">Owyn elini Gorath'ın kılıcına koydu ve ucunu yavaşça aşağıya itti. "Konuşalım," dedi sakince.</p>
	<p class="block_3"> </p>
	<p class="block_2">Graves, saldırmaya hazırlanan keşişe geri çekilmesini işaret etti, genç rahip başıyla onayladı ve ayrıldı, diğer keşiş de onun bir adım gerisindeydi.</p>
	<p class="block_3"> </p>
	<p class="block_2">Gorath, "Seni öldürmeden bize bu tehdidin ne olduğunu anlat," dedi.</p>
	<p class="block_3"> </p>
	<p class="block_2">Owyn, "Sandau, Graves'i tehdit ederek, istemediği bir şeyi yapmaya zorluyordu. Bu doğru değil mi?" dedi. "Evet," diye yanıtladı Graves. "Benim hakkımda bir şey öğrendi ve her ne planlıyorsa bu bilgiyi, benim ona yardım etmem için kullandı."</p>
	<p class="block_3"> </p>
	<p class="block_2">Owyn keşişlerin üzerinde çalıştığı masaya oturdu ve "Nasıl olur da biri bir Ishap rahibini bir şey yapmaya zorlayabilir? Sana yardım edecek büyün ve güçlü bir kilisen var. Ne yaptı?" diye sordu. </p>
	<p class="block_3"> </p>
	<p class="block_2">Graves, "Jimmy'ye…<span class="calibre1">  James'e de söylediğim gibi, geçmişime ait koparamadığım bağlarım var," dedi. Graves oturdu ve Gorath da kılıcını kaldırdı. "Ben bir hırsızdım, Krondor'daki Şakacılar hesabına çalışan bir dayakçı. İçeri girip çıkan yükler için ko</span>ruma sağlıyor, çetelerin oluşmasını engelleyip, onlara kötü davranılmaması için kızlarımızı koruyordum." Yüzünü yere çevirdi, ifadesi pişmanlık doluydu. "Çağrıyı hissedip de Ishap Tapınağı'na gittiğimde, bu hayatı geride bırakmaya çalıştım. Kilise beni iki sene boyunca eğitti ve yemin ettim. Ama yeminimde dürüst değildim."</p>
	<p class="block_3"> </p>
	<p class="block_2">"Bir tapınağın içinde yemin ederken nasıl yalan söylenebilir ki?" diye sordu Owyn, yüzünde şaşkınlık dolu bir ifade vardı. "Bu yapılamaz!"</p>
	<p class="block_3"> </p>
	<p class="block_2">Graves, "Yapılabilir, eğer yeminini ederken bunun bir yalan olduğunu bilmiyorsan. Gerçekten de geçmişimden kurtulduğumu sanmıştım, ama aslında kendimi kandırıyordum," dedi. "Bu da ne demek oluyor?" diye sordu Gorath.</p>
	<p class="block_3"> </p>
	<p class="block_2">"Tüm bağları kopardığımı sanmıştım, ama koparamamışım. Keşişler kardeşliğinin içinde yerimi aldığımda, Krondor'daki tapınakta çalışmam istendi. Böylece eski çöplüğüme dönmüştüm." Devam etmek istemiyormuşçasına sustu. "Ne oldu?" diye sordu Owyn.</p>
	<p class="block_3"> </p>
	<p class="block_2">"Bir kadın var. Dayakçıyken tanıdığım bir kızdı. Bir tekme kadar sertti ve bir sokak kedisi kadar acımasız. Ona Kat derdik. Adı Katilerine."</p>
	<p class="block_3"> </p>
	<p class="block_2">"Bir fahişe mi?" diye sordu Gorath.</p>
	<p class="block_3"> </p>
	<p class="block_2">"Hayır, bir hırsız," dedi Graves. "İyi bir yankesiciydi ve bir dayakçı olabilecek kadar da sertti, ama en başarılı olduğu konu insana güven telkin etmesiydi. Sen uyurken üzerindekileri çalabilirdi ve sen uyandığında çamaşırlarının nerede olabileceğini merak etmekle kalırdın." İç çekti." Onu ilk tanıdığımda ufak bir kaçamak gibiydi. Ona sataşır ve bana kızışını izlerdim. Büyüdükçe, ben ona sataştıkça o da bana sataşmaya başladı.</p>
	<p class="block_3"> </p>
	<p class="block_2">"Ardından ona âşık oldum."</p>
	<p class="block_3"> </p>
	<p class="block_2">"Ama Ishap'a katılmak için onu terk mi ettin?" diye sordu Owyn.</p>
	<p class="block_3"> </p>
	<p class="block_2">"Hayat dolu biriydi, bensiz daha mutlu olurdu. Gençlerin büyük kısmı onunla birlikte olmak istiyordu. Bir başkasıyla olmanın onun için daha iyi olacağını düşündüm. Onu aklımdan çıkarmanın kolay olacağını düşündüm. Ama değildi." "Onu zaman zaman sokaklarda görüyordum, bir şekilde Sürüngen denen bir adam onu duymuştu ve bir gece bu Navon du Sandau denen adam bana geldi, bir altın gibi parlayarak Kraliçe Geçidi'ndeki bir masada oturuyordu ve dedi ki, 'Krondor'daki ufak kediciğinden haberimiz var, senden yapmanı istediğimiz şeyi yapmazsan, ölür.' Tapınaktan yardım istersem öleceğini de ekledi." "Ona inandın mı?" diye sordu Owyn.</p>
	<p class="block_3"> </p>
	<p class="block_2">"Buna mecbur kaldım. Bildiği şeyler vardı. Bu Sürüngen denen kişi, sanırım, uzun zamandır insanları inceliyordu, zira geçmişim konusunda yeteri kadar bilgi sahibiydi. Ben bir şey yapamadan onu öldüreceklerini biliyordum."</p>
	<p class="block_3"> </p>
	<p class="block_2">Owyn, "O halde neden yolculuğa hazırlanıyorsun?"</p>
	<p class="block_3"> </p>
	<p class="block_2">"Bir ay kadar önce du Sandau'dan bir mesaj bekliyordum. Bunun yerine bir Geceşahini manastırın duvarına tırmanmaya çalıştı. Manastırı korumakla görevli bir biraderimiz onunla karşı karşıya geldi ve neredeyse ölüyordu, ama suikastçiyi öldürmeyi başardı.</p>
	<p class="block_3"> </p>
	<p class="block_2">"Ardından iki hafta sonra, kasaba merkezinden buraya doğru yürüyordum ki, aslında beni hedefleyen bir arbalet oku yanımda yürümekte olan bir biraderimize isabet etti." "Nereye gidiyorsun?" diye sordu Owyn.</p>
	<p class="block_3"> </p>
	<p class="block_2">Graves, "Sloop yakınlarında bir adamın bana iyilik borcu var. Kesh'te ticaretle uğraşıyordu. Ona, Krallık'tan çıkabilmem konusunda bana yardım etmesi için bir mesaj gönderdim. Bugün, bana yardım edebileceğine dair mesajı elime ulaştı."</p>
	<p class="block_3"> </p>
	<p class="block_2">Owyn, "Michael Waylander mı?" diye sordu.</p>
	<p class="block_3"> </p>
	<p class="block_2">"Evet," diye yanıtladı Graves. "Nereden bildin?"</p>
	<p class="block_3"> </p>
	<p class="block_2">Owyn, "Burada bir bağlantı var. Waylander, siz, Geceşahinleri ve bu Sürüngen. Bu konuda tahmin yürütebileceğimi sanmıyorum, ama eğer James burada olsaydı, bunu çözebilirdi."</p>
	<p class="block_3"> </p>
	<p class="block_2">"Bekleyemem. Sandau ölmüş bile olsa, ortada diğer Geceşahinleri var. Bana saldıran hâlâ ortalıklarda." "Doğru," dedi Gorath, "ama kardeşliğiniz sizi korumaz mı?"</p>
	<p class="block_3"> </p>
	<p class="block_2">Graves başını salladı, ifadesi pişmanlık doluydu. "Hemen onlara gitseydim belki. Ama bunu yapmadım ve yeminimi bozdum. Tek umudum Kat'i Krondor'dan çıkarabilmek ve Geceşahinleri beni bulmadan Kesh'e ulaşmak." "Biz Krondor'a gidiyoruz," dedi Owyn. "Beraber yolculuk edelim mi?"</p>
	<p class="block_3"> </p>
	<p class="block_2">"Senin büyün ve dostunun kılıcı çok yardımcı olurdu, ama kendinizi tehlikeye sokarsınız."</p>
	<p class="block_3"> </p>
	<p class="block_2">Owyn güldü. "Gorath'la tanıştığımdan beri, belirli aralıklarla bunu yapıyorum."</p>
	<p class="block_3"> </p>
	<p class="block_2">"Hayat tehlikenin kendisidir," dedi Gorath. "Bu kıza karşı duyduğun aşkın seni görevine karşı nasıl böylesine körleştirdiğini anlayamıyorum, ama sonuçta siz insanlar hakkında pek çok şey bana garip geliyor. Eğer Owyn, Geceşahinleri ile ilginden dolayı seni öldürmememiz gerektiğini düşünüyorsa, ona uyacağım." Çizmesi, Graves'in oturduğu sırada, öne doğru eğildi, yüzü Başrahibinkiyle karşı karşıyaydı. "Ama bize bir kez daha ihanet edersen, senin kalbini yerim."</p>
	<p class="block_3"> </p>
	<p class="block_2">Graves gülümsedi, yüzü eski dayakçı halini andırıyordu, "İstediğin zaman denemekte serbestsin, elf," dedi.</p>
	<p class="block_3"> </p>
	<p class="block_2">Gorath hırıltıyla karışık bir sesle güldü.</p>
	<p class="block_3"> </p>
	<p class="block_2">Owyn, "Hiç paramız yok, bu yüzden yol boyunca yemek yemek için cömertliğine sığınacağız," dedi.</p>
	<p class="block_3"> </p>
	<p class="block_2">Graves ayağa kalktı ve eşyalarını toparlamasına yardımcı olacak keşişleri çağırdı. "Eğer beni Krondor'a sağ salim eriştirirseniz hem yemeğinizi hem de fazladan altınınızı kazanmış olursunuz."</p>
	<p class="block_3"> </p>
	<p class="block_2">Owyn, "Eğer o Geceşahini dışarıda manastırı gözlüyorsa, burada olduğumuzu bilecektir," dedi. "Bu gece gidiyoruz," dedi Graves.</p>
	<p class="block_3"> </p>
	<p class="block_2">Owyn irkildi. "Bir yatakta uyuyabilmeyi istiyordum," dedi şikâyet eder bir tavırda.</p>
	<p class="block_3"> </p>
	<p class="block_2">"Şimdi uyu," dedi Graves, odanın köşesindeki kendi şiltesini göstererek. "Gitme zamanımız gelince seni uyandırırım." Owyn başıyla onayladı. "Eğer gerekiyorsa." "Gerekiyor," dedi Graves. Owyn yerdeki, samanlarla doldurulmuş şilteye yattı ve Gorath'a, "Sen de uyumak ister miydin?" diye sordu.</p>
	<p class="block_3"> </p>
	<p class="block_2">"Evet," diye yanıtladı Kara Elf, ama ayakta durmaya devam etti, gözleri Graves'in üzerindeydi. "Ama Krondor'a yola çıktıktan sonra." Graves başıyla onayladı ve ayrılık için yapılan hazırlıkları incelemeye koyuldu.</p>
	<p class="block_4" id="calibre_pb_12"> </p>
</body></html>
