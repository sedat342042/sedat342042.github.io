<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">AÇIKLAMA</p>
	<p class="block_3"> </p>
	<p class="block_2">Nöbetçi şaşkınlıkla gözlerini kırpıştırdı.</p>
	<p class="block_3"> </p>
	<p class="block_2">Bir an önce kasabaya ulaşan yol boşken bir an sonra tam karşısında üç şekil duruyordu. Eski mızrağını hazır olduğunu göstermeye çalışan bir ifadeyle ortaya çıkararak, "Ne?" diye bağırdı.</p>
	<p class="block_3"> </p>
	<p class="block_2">"Sakin ol, dostum," dedi Locklear. Owyn'in omzuna yaslanıyordu ve ölmek üzereymiş gibi bir hali vardı. Atlarını kaybettikleri yerden, Şahin Kovuğu'na ulaştıkları ana kadar, üç kez daha pusuya yakalanmışlardı. İnsan kanun kaçaklarından oluşan ilk ikisini savmayı başarmışlardı. Sonuncusu, fazlasıyla uyanık altı moredhelden oluşan bir gruptu. Dövüş kanlı ve bedeli ağır olmuştu. Gorath sol omzuna, Owyn'in kanamasını zorlukla durdurabildiği, kötü bir yara almıştı. Locklear bir kez daha yaralanmıştı ve eğer Owyn'in müdahalesi olmasa neredeyse ölecekti, genç büyücüyse belki yarım düzine kadar yara almıştı.</p>
	<p class="block_3"> </p>
	<p class="block_2">"Kimsiniz?" diye sordu şaşkına dönen nöbetçi. Muhtemelen aynı zamanda şehrin ordusuna da dahil olan kasabadan bir çiftçi ya da bir işçiydi.</p>
	<p class="block_3"> </p>
	<p class="block_2">"Locklear, Krondor Prensi'nin maiyetinden bir toprak beyiyim ve bu ikisi de benim yoldaşlarım."</p>
	<p class="block_3"> </p>
	<p class="block_2">"Bana haydut gibi geldiniz," diye yanıtladı nöbetçi.</p>
	<p class="block_3"> </p>
	<p class="block_2">"Kanıtımız var," dedi Locklear, "ama öncelikle kan kaybından ölmeden bize yardım edebilecek birini bulmak isterdim."</p>
	<p class="block_3"> </p>
	<p class="block_2">"Silban Tapınağı'ndan Malcolm Birader kasabamızda, Logan'ın Meyhanesi'nde. Aşağı yukarı her altı ayda bir buraya gelir. Size yardımcı olacaktır."</p>
	<p class="block_3"> </p>
	<p class="block_2">"Logan'ın Meyhanesi nerede?" diye sordu Owyn, Locklear kendinden geçmek üzereyken.</p>
	<p class="block_3"> </p>
	<p class="block_2">"Yolun aşağısında. Kaçırmanız imkânsız. Tabelasında bir cüce resmi olan yer."</p>
	<p class="block_3"> </p>
	<p class="block_2">Muhtemelen bir zamanlar canlı renklerle boyanmış komik bir biçimde çizilmiş bir cücenin resminin tabelasında bulunduğu, kendilerine gösterilen işletmeye vardılar.</p>
	<p class="block_3"> </p>
	<p class="block_2">İçeri girdiklerinde, köşede hasta bir çocuğa bakan Silban Yolu'nun cüppesini giymiş bir rahibi beklemekte olan kasabalılarla karşılaştılar. Aynı zamanda, biri bandajlanmış elli, diğeriyse solgun ve zayıf düşmüş görünen yerli halktan iki işçi de bekliyordu.</p>
	<p class="block_3"> </p>
	<p class="block_2">Ansızın annesinin kucağından fırlayıp kapıya doğru koşmaya başlayan çocukla işi bittiğinde rahip başını kaldırdı. Locklear'a baktı ve "Ölüyor musun?" dedi.</p>
	<p class="block_3"> </p>
	<p class="block_2">"Sayılmaz," diye yanıtladı toprak beyi.</p>
	<p class="block_3"> </p>
	<p class="block_2">"İyi, çünkü bu kişiler daha önce geldiler ve yalnızca ölmek üzereysen onları bekleteceğim."</p>
	<p class="block_3"> </p>
	<p class="block_2">Locklear, o an içinde bulunduğu durumda gösterebildiği tüm nüktedanlıkla, "Ölmek üzereyken haber vermeye çalışırım," diye cevap verdi.</p>
	<p class="block_3"> </p>
	<p class="block_2">Gorath'ın sabrı tükenmişti. Rahibin karşısına dikilerek, "Yoldaşımı şimdi tedavi edeceksin. Diğerleri bekleyebilir," dedi.</p>
	<p class="block_3"> </p>
	<p class="block_2">Ters ters bakmakta olan Kara Elf rahibin karşısına bir kule gibi dikilmişti, yüzündeki ifade ve sesi tartışmaya yer bırakmayacak nitelikteydi. Rahip bir kez daha Locklear'a baktı, "Peki o halde, eğer acil olduğunu düşünüyorsan. Onu bu masaya getir."</p>
	<p class="block_3"> </p>
	<p class="block_2">Locklear'ı zorlukla masaya taşıyarak, yatırdılar. Rahip sordu, "Bu bandajı kim yaptı?" "Ben," diye yanıtladı Owyn.</p>
	<p class="block_3"> </p>
	<p class="block_2">"Yeterince iyi olmuş," dedi rahip. "Yaşıyor, önemli olan da bu."</p>
	<p class="block_3"> </p>
	<p class="block_2">Locklear'ın tuniğini ve bandajlarını çıkardıklarında rahip, "Silban bizi korusun! Koca bir adamı devirmeye yetecek üç yaran var," dedi. Locklear'ın ağzından acı dolu bir soluğun çıkmasına yol açan bir tozu yaralarının üzerine serpti ve ardından bir ilahi söylemeye başlayarak gözlerini kapattı.</p>
	<p class="block_3"> </p>
	<p class="block_2">Owyn odanın içinde oluşmaya başlayan gücü hissetti ve ensesindeki tüyler dimdik oldu. Hayatı boyunca rahip büyüsüne pek az maruz kalmıştı ve bu ona her zaman garip ve alışılmışın dışında gelmişti.</p>
	<p class="block_3"> </p>
	<p class="block_2">Rahibin ellerindeki hafif bir pırıltı Locklear'ın yaralarında bir ışıltı meydana getirmişti, Malcolm Birader'in ilahisi sona ermeye yaklaştığında, Owyn yaraların iyileşmeye başladığını görebiliyordu. Hâlâ görülebiliyorlardı fakat, artık yeni veya ölümcül değillerdi. Rahip sustuğunda artık eski görünüyorlardı, tehlikeli aşamayı geçmişlerdi. Rahip son verdiğinde, harcamış olduğu gayret yüzünden rengi atmıştı. "Şimdilik yapabileceğim bu kadar. Gerisini uyku ve yemek halledecektir," dedi. Owyn ve Gorath'a bakarak, "Siz de yaralı mısınız?" diye sordu. "Evet," dedi Gorath. "Ama siz o ikisine bakana kadar bekleyebiliriz," dedi tedaviyi bekleyen yerli halktan iki kişiyi göstererek.</p>
	<p class="block_3"> </p>
	<p class="block_2">Malcolm başıyla onaylayan bir işaret yaptı. "İyi." Gorath'ın yanından geçerken, "Davranışın sorgulanabilir, moredhel, ama içgüdülerin sana iyi hizmet ediyor. Eğer bir saat daha bekleseydi kan kaybından ölebilirdi," dedi.</p>
	<p class="block_3"> </p>
	<p class="block_2">Gorath gerçek tabiatının anlaşılması karşısında sesini çıkarmadı. Owyn'in yanına oturdu ve bekledi.</p>
	<p class="block_3"> </p>
	<p class="block_2">Biri hedefini şaşırmış bir çekiç yüzünden ezilmiş bir parmak, diğeriyse ağır ateşle gelmiş iki çiftçiyle işi bittiğinde,</p>
	<p class="block_3"> </p>
	<p class="block_2">Malcolm Gorath ile Owyn'e döndü. "Sıra kimde?"</p>
	<p class="block_3"> </p>
	<p class="block_2">Gorath, Owyn'i gösterdi ve büyücü rahibin karşısına oturdu. Rahip yaralarını hızla tedavi edip bağlarken ilgiyle izledi.</p>
	<p class="block_3"> </p>
	<p class="block_2">Pek az konuşmuşlardı, çünkü Owyn neredeyse tamamen iyileşmişti bile.</p>
	<p class="block_3"> </p>
	<p class="block_2">Gorath onun ardından rahibin karşısında yerini aldığında, "Irkımı tanıyorsun, buna karşın şehir muhafızlarını çağırmadın. Neden?" diye sordu.</p>
	<p class="block_3"> </p>
	<p class="block_2">Gorath'ın yaralarını incelerken rahip, omuz silkti. "Beraber dolaştığın insanlar, bana kanun kaçağı gibi görünmüyorlar. Burada öldürmek ve yakıp yıkmak için bulunmuyorsun; anlıyorum ki, görevin barışçıl." "Neden bir görevim olduğunu düşünüyorsun?" diye sordu Gorath.</p>
	<p class="block_3"> </p>
	<p class="block_2">"Yoksa neden insanların dünyasında yolculuk edesin?" diye sordu Malcolm, bir karşılık beklemeksizin. "Moredhellerin hiçbir zaman zevk için yolculuk yaptığını duymadım." Bir yorum yapmaktan kaçınan Gorath, homurdandı.</p>
	<p class="block_3"> </p>
	<p class="block_2">Malcolm'un işi çabucak bitmişti, "İkinci gelen sen olmalıydın; bu yara arkadaşınınkinden daha ciddi. Ama yaşayacaksın," dedi. Ellerini yıkayıp bir havluya kuruladı. "Yardım ve hizmet etmek benim görevim, ama hizmet edilenlerin de bağışta bulunması bir gelenektir."</p>
	<p class="block_3"> </p>
	<p class="block_2">Gorath, artık yatırıldığı masada dikilip oturmakta olan Locklear'ı gösterdi. "Birader, korkarım ki borcumuzu çok yetersiz bir şekilde karşılayabilirim, ama bu yakınlarda Krondor'a gelirseniz, beni ziyaret edin ve size on katını ödeyeyim," dedi Locklear.</p>
	<p class="block_3"> </p>
	<p class="block_2">Locklear elini kesesine soktu ve o akşam konaklama ve yapacakları diğer harcamaları hesaba katarak bir altın para ve iki gümüş krallık parası çıkardı. "Tüm verebileceğimiz bu." "Bu yeterli," dedi rahip. "Krondor'da, seni nerede bulabilirim?"</p>
	<p class="block_3"> </p>
	<p class="block_2">"Saray'da. Prens'in adamlarından biriyim. Adım Toprak Beyi Locklear."</p>
	<p class="block_3"> </p>
	<p class="block_2">"O halde, Krondor'a gelişimde size ulaşacağım, genç toprak beyi, o zaman hesaplaşırız." Locklear'ın yeni bandajlanmış yaralarına baktı, "O yaralara bir gün daha iyi bak. Yarın kendini daha iyi hissedeceksin. Eğer kısa bir zaman için bıçaklanmamayı başarabilirsen, bir hafta geçmeden eski haline kavuşursun. Artık gidip dinlenmeliyim. Bu öğleden sonra, normalde bir haftada gerçekleştirdiğim tedavilerden daha fazlasını yaptım," dedi.</p>
	<p class="block_3"> </p>
	<p class="block_2">Rahip oradan ayrıldı ve Locklear yavaşça kalkıp bara yanaşarak, temizlik yapmakla uğraşan hancıyı buldu. Şişmanca olan adam, "Paslı Cüce'ye hoş geldiniz dostlarım. Sizin için ne yapabilirim?" dedi. "Yemek ve bir oda," dedi Locklear.</p>
	<p class="block_3"> </p>
	<p class="block_2">Bir masaya oturdular ve hancı da arkalarından gelerek soğuk et, sabahın erken saatlerinde pişirilmiş ekmekler, peynir ve meyvelerle dolu bir tepsiyi masaya koydu. "Akşam yemeği ateşte, ama günün bu erken saatinde, elimde bir tek soğuk olanlar var."</p>
	<p class="block_3"> </p>
	<p class="block_2">Owyn ve Gorath vakit geçirmeden yiyecekleri ağızlarına tıkmaya başladıklarında Locklear, "Yeterince iyi. Biraz da bira lütfen," dedi. "Hemen." Kısa bir süre içinde adam elinde birayla dönmüştü ve Owyn ona, "Efendim, bu yerin isminin ardındaki hikâye  nedir?" diye sordu.</p>
	<p class="block_3"> </p>
	<p class="block_2">"Paslı Cüce mi?" dedi adam.</p>
	<p class="block_3"> </p>
	<p class="block_2">"Evet." "Doğruyu söylemek gerekirse, pek bir hikâye  sayılmaz. Bu yerin sahibi Struble adında bir adamdı. Adını Şen Cüce koymuştu. Neden bilmiyorum. Ama parlak bir tabelası vardı. Bu yere sahip olduğu tüm zaman boyunca tabelayı hiç boyatmadı ve burayı ondan satın aldığımda, tabelanın rengi çok soluktu. Çevredekiler buraya Paslı Cüce demeye başlamışlardı, ben de böyle devam ettim. Hem beni tabelayı boyatma masrafından da kurtarıyor."</p>
	<p class="block_3"> </p>
	<p class="block_2">Hancı başka bir müşterinin isteklerini karşılamak için koşturduğunda Owyn bu hikâyeye gülüyordu. Locklear, "Tamam. İki seçeneğimiz var. Anayolu takip ederek Serüvencinin Bakışı'na gidebilir ya da Eggly ve Tannerus boyunca geriye döneriz ve birkaç gün kaybederiz," dedi neredeyse uykuya dalacak bir halde.</p>
	<p class="block_3"> </p>
	<p class="block_2">Owyn, "Yalnızca tahminde bulunuyorum, ama Gorath'ın dediklerine göre, bu Nago ya da Narab, ajanlarıyla zihinsel konuşma yoluyla bağlantıda. Daha önce de dediğim gibi bu konuşma hakkında çok az şey biliyorum, ama bildiğim bir şey varsa o da bunun çok yorucu olduğu. Büyücü Pug'ın kızı dünyada bu konuda en yetenekli kişi olarak tanınır, uzak mesafelerden konuşmayı gerçekleştirebilir, ama o nadir bulunan biri, hatta tek. Daha düşük seviyeli büyücülerin daha fazla dinlenmeye ihtiyaçları vardır," dedi.</p>
	<p class="block_3"> </p>
	<p class="block_2">Gorath, umursamaz bir şekilde bakmaya devam etti, Locklear ise, "Sakıncası yoksa, sadede gelelim. Uyanık kalmakta zorluk çekiyorum," dedi.</p>
	<p class="block_3"> </p>
	<p class="block_2">"Konu şu ki, bu büyücü her kimse, bir yerde saklanıyor olmalı, muhtemelen korumaları ve her bölgede bir ya da iki ajanı var. Sanıyorum ki, emirlerinin geri kalanı ulaklar tarafından taşınıyor. Böylelikle nerede olduğumuzu biliyorlardı ve belki bugün nerede olduğumuzu tahmin ediyorlar, ama hangi yoldan gideceğimizi bilmiyorlar." Locklear, "Peki, ama bu gitmemiz gereken yol hakkında bize ne söylüyor?" dedi.</p>
	<p class="block_3"> </p>
	<p class="block_2">Gorath, "Bu demek oluyor ki, adamlarını iki yolda da eşit olarak dağıtmalı; bu da şu anlama geliyor, ya kendimizi en iyi savunabileceğimiz ya da bir kervan gibi kalabalık bir gurupla birlikte olabileceğimiz yolu seçmeliyiz," diye yanıtladı.</p>
	<p class="block_3"> </p>
	<p class="block_2">Locklear'ın bir işaretiyle hancı gelerek bir anahtar verdi ve merdivenlerin yukarısındaki bir odayı işaret etti. Merdivenleri çıkarlarken, Locklear, "Eğer Kesh'ten dönüyor olsaydık, bir kervan iyi bir paravan olabilirdi, ama Kral Yolu'nda genelde bolca devriye gezdiğinden pek çok tüccar yalnızca birkaç paralı muhafızla ya da hiç muhafız kullanmadan yolculuk yapmaktan rahatsız olmaz. Sahil boyunca yapılan ticaretin çoğunluğu ise gemilerle olur," diye gözlemini belirtti. Odalarına vardıklarında, Owyn, "Serüvencinin Bakışı'na ulaşıp bir gemi tutabilir miyiz?" dedi. "Ne ile?" diye sordu Locklear. "Yüzbaşı Belford'un tanıtım mektubu, tam olarak Kral'ın buyruğu sayılmaz. Eğer demirli olan bir donanma gemisi varsa, gemiye binip Krondor'a yönlendirebileceğimizi biliyorum, ama bir tanesini ortaya çıkana kadar beklemek konusunda hevesli sayılmam. İyi bir uyku çekmek, Isaac'i bulup bu özel yakutun bilmecesini çözmek ve ardından Krondor'a nasıl ulaşacağımızı bulmak dışında hiçbir şey konusunda hevesli değilim." Owyn, "İyi bir uyku konusunda sana karşı çıkamam," dedi. Gorath bir şey söylemedi.</p>
	<p class="block_3"> </p>
	<p class="block_2">Şafak söktükten yaklaşık bir saat sonra hanı terk ettiklerinde, Locklear gözle görünür bir şekilde iyileşmişti. Bir gün evvel her hareketine eşlik eden keskin acı yerine artık yalnızca hafif bir katılık ve yorgunluk hissediyordu. Kasabanın kuzey ucuna doğru bir yolculuk yapacaklarını belirterek, "Eğer Isaac'i tanıyorsam, büyük bir ihtimalle Austin Delacroix adında genç bir beyefendi olan kuzeninin evinde kalıyordur," dedi.</p>
	<p class="block_3"> </p>
	<p class="block_2">"Bas-Tyralı olan mı?" diye sordu Owyn, işlek yola çıktıklarında. Dükkân sahipleri mallarını sergilemek için çıkarırlarken ve ev kadınları içeri sabah güneşi ve havası girsin diye evlerinin kapılarını açarlarken, bir yandan da pencereler fora ediliyordu.</p>
	<p class="block_3"> </p>
	<p class="block_2">"Köken itibarıyla," dedi Locklear. "Marjinal bir asalete sahip bir aile, Bas-Tyra'nın bir şehir devleti olduğu zamanlarda yaşamış bir kahramanın soyundan; ailenin sınıf derecesi tamamen buradan geliyor."</p>
	<p class="block_3"> </p>
	<p class="block_2">"Siz insanların sınıf ve mevki meselelerini... anlamak zor," dedi Gorath.</p>
	<p class="block_3"> </p>
	<p class="block_2">"Neden?" diye sordu Owyn. "Sizin şefleriniz yok mu?"</p>
	<p class="block_3"> </p>
	<p class="block_2">"Var," dedi Gorath. "Fakat bu doğuştan verilen değil, eylemlerle kazanılan bir sınıftır. Delekhan ihanetler ve dökülen kanlarla yükseldi, buna karşın Murmandamus ve Murad'a hizmetlerinden dolayı korundu." Bu son iki ismi neredeyse tükürürcesine söylemişti. "Eğer oğlu Moraeulf babasının mirasını alma hırsına kapılırsa, bu benim gibi pek çoğunun cesedini çiğneyerek olacaktır. Daha iyi zamanlarda, düşmanlarımıza karşı değerli bir silah olabilirdi, fakat bunlar iyi zamanlar değil."</p>
	<p class="block_3"> </p>
	<p class="block_2">"Ev bu, sanırım," dedi Locklear, bir zamanlar zengin fakat zor dönemlerden geçmiş bir yerleşimi göstererek. Ev, her iki yanındakiler gibi küçük, fakat taş ve tahtadan yapılmış, sağlam kapılı ve kepenkli pencereleri olan dayanıklı bir yapıydı. Fakat diğerleri temiz ve daha yeni boyanmışken, bunun cephesi solgun ve kirliydi.</p>
	<p class="block_3"> </p>
	<p class="block_2">Locklear sertçe kapıyı vurdu ve birkaç dakika sonra kapının öte tarafından uykulu bir ses duyuldu, "Ne var?" "Isaac?" diye seslendi Locklear ve kapı açıldı.</p>
	<p class="block_3"> </p>
	<p class="block_2">Açık kahverengi saçlı genç bir adam başını kapıdan çıkardı ve "Locky?" dedi. Kapı ardına kadar açıldı ve genç adam onları içeri çağırdı. Üzerinde buruşmuş bir tunik ve pantolon vardı, muhtemelen onlarla uyumuştu. "Ben de tam kalkmak üzereydim," dedi.</p>
	<p class="block_3"> </p>
	<p class="block_2">"Elbette," dedi Locklear, gönlünü yaparcasına.</p>
	<p class="block_3"> </p>
	<p class="block_2">Hâlâ kapalı olan perde ve kepenkler yüzünden oda karanlıktı ve içerdeki hava kötü kokuyordu. Eskiden kalmış yemek ve ter kokusu, dökülmüş biranın ekşi kokusuna karışmıştı. Dört iskemlesi olan ahşap bir masa, masanın arkasında tek bir raf ve üzerindeki lambayla ufak bir masanın bulunduğu mobilyalar sadeydi. Merdivenler yukarıda bulunan, uyumak için hazırlanmış tavan arasına çıkıyordu. Şimdi asılı olduğundan daha iyi muhitlerde bulunmuş, fakat artık solmuş bir duvar halısı, dikkat çekici tek nesneydi. Isaac'in arkasında asılı durarak, onu, birbirlerine hediyeler veren prensler ve onları izleyen dikkat çekici şahsiyetlerle çevreliyordu.</p>
	<p class="block_3"> </p>
	<p class="block_2">"Locklear," dedi Isaac, ismin tadını çıkarırmışçasına. "Bu ne mutluluk. Geride bıraktığın yıllar sana yaramış. Bıyığını sevdim. Her zaman gösterişli olmayı becermişsindir." Diğer tarafa döndü ve gözle görünür bir aksamayla hareket etti. "Oturun. Size çay ya da kahve ikram ederdim, ama kuzenim bir süreliğine Bas-Tyra'daki akrabalarını ziyaret ediyor, bense daha dün gece geldim, elimizde pek fazla bir şey yok."</p>
	<p class="block_3"> </p>
	<p class="block_2">"Önemli değil," dedi Locklear. "Ne kadardır görüşmüyoruz? Arutha'nın düğününden beri mi?"</p>
	<p class="block_3"> </p>
	<p class="block_2">Isaac, küçük ahşap iskemleye oturdu, ağırlığını sağlam olan bacağına verecek şekilde bacak bacak üzerine attı. "Tam o gün. Dorgin Baronu'nun oğlu olmadığımı öğrendiğinde, Teşrifatçı başı deLacey'nin geçirdiği krizi duymalıydın." "Bunun nedeni bir Dorgin Baronu'nun var olmaması," diye ekledi Locklear. "Eğer araştırmış olsaydın, böyle bir gaftan kurtulurdun."</p>
	<p class="block_3"> </p>
	<p class="block_2">"Cüce yerleşim bölgesinin dışındaki toprakların Güney Bölgesi Dükü'nün eyaleti olduğunu nasıl bilebilirdim?" "Araştırarak?"</p>
	<p class="block_3"> </p>
	<p class="block_2">"Hiçbir zaman iyi olmadığım bir konudur," dedi Isaac, eliyle bu fikri savuşturarak.</p>
	<p class="block_3"> </p>
	<p class="block_2">"Neyse ki deLacey, ertesi güne kadar seni atamayacak derecede düğünle meşguldü," dedi Locklear. "O gece iyi eğlenmiştik. O günden beri ne yapıyorsun?"</p>
	<p class="block_3"> </p>
	<p class="block_2">"Doğuda ailemle biraz vakit geçirdim, birkaç yıl önce batıya döndüm. O gün bugündür sınır boyunca değişik işler yapıyorum. Peki, Krondor saray çevresinin bir üyesini böylesine ilginç dostlarıyla evinden bu kadar uzaklara getiren nedir?"</p>
	<p class="block_3"> </p>
	<p class="block_2">"Talihsiz bir şekilde seni işaret eden çoğu kanlı, birtakım olaylar."</p>
	<p class="block_3"> </p>
	<p class="block_2">"Beni mi?" dedi Isaac. "Ciddi olamazsın."</p>
	<p class="block_3"> </p>
	<p class="block_2">"Bir kraliyet işkencecisi kadar ciddiyim, Isaac ve eğer bana dürüstçe cevap vermezsen bu karşılaştırmayı ilk elden yapabileceksin. Ben yerel güvenlik görevlisini çağırırken, Gorath'ı senin üzerinde oturturum. Burada hoş bir konuşma veya Krondor'da hiç de hoş olmayan bir konuşma yapabiliriz."</p>
	<p class="block_3"> </p>
	<p class="block_2">Locklear'ın yerel güvenlik memurunu çağırmak ve ona kendi rütbe ve otoritesini açıklamaya çalışmak gibi bir niyeti yoktu, özellikle de elinde bir kraliyet fermanı ya da belgesi olmadan. Fakat Isaac'in bundan haberi yoktu ve Locklear da onu bu konuda aydınlatmak niyetinde değildi.</p>
	<p class="block_3"> </p>
	<p class="block_2">"Neden bahsettiğin hakkında hiçbir fikrim yok," dedi Isaac, yavaşça ayağa kalkarak.</p>
	<p class="block_3"> </p>
	<p class="block_2">Gorath alçak bir sesle, "Eğer o arkanda duran kılıca uzanırsan daha kabzasına dokunamadan, diğeriyle uyumlu bir bacağa sahip olursun, insanoğlu," dedi.</p>
	<p class="block_3"> </p>
	<p class="block_2">"Kahretsin, dedi Isaac sessizce, iskemlesine oturarak. "Yakut," dedi Locklear. "Hangi yakut?" diye karşılık verdi Isaac.</p>
	<p class="block_3"> </p>
	<p class="block_2">"Kiefer Alescook'tan satın aldığın. Kuzeye Delekhan'ın silah alması için giden altınla aldığın. Önemli bir Tsuranili büyücüden çalınan yakut. Süregiden bu tür alışverişlerin son halkası olan yakut." </p>
	<p class="block_3"> </p>
	<p class="block_2">Isaac, önce yüzünü ovuşturdu, ardından elini saçlarından geçirdi. "Locky. Çok zor oldu."</p>
	<p class="block_3"> </p>
	<p class="block_2">Locklear'ın ifadesi karanlıklaştı ve sesi Owyn'i şaşırtan tehditkâr bir hal aldı. "İhanet etmek kadar zor mu, Isaac? Asılacak adamın boynundaki ilmik kadar zor mu?"</p>
	<p class="block_3"> </p>
	<p class="block_2">"İhanetten bahseden kim, Locky?" Isaac'in davranışları yalvarmaya dönüşmüştü. "Bak, ben bu kazayı geçirmeden evvel biz çocukluk arkadaşıydık. Eğer benim yerimde sen olsaydın bilirdin, bacağı sakat bir paralı asker olmanın ne olduğunu anlardın. Locky, bu fırsat çıktığında açlıktan ölmek üzereydim. Arkasında kimin olduğunu öğrendiğimde, işin içine fazlasıyla karışmıştım." "Bize bildiklerini anlat, ben de sana bir iyilik yapayım," dedi Locklear.</p>
	<p class="block_3"> </p>
	<p class="block_2">Isaac'in çökmüş bir hali vardı ve pişman bir ifadeyle, "Kiminle iş yaptığımı anlayana dek işler çoktan boyumu aşmıştı.</p>
	<p class="block_3"> </p>
	<p class="block_7">Alescook, eski bir tanıdıktır. Zaman zaman değerli taşlar ve mücevherler bulduğunu ve bunların da... ah, sanırım 'muğlak' demek daha uygun olacak." "Çalıntı," dedi Locklear.</p>
	<p class="block_8"> </p>
	<p class="block_2">Isaac kıvrandı. "Nedeni ne olursa olsun, Krallık'ta piyasalar çok zorlu olduğundan bu değerli taşlar, Queg ya da Özgür Şehirler üzerinden Kesh'e yolunu buluyor. Ben yalnızca bir aracıyım, Vale'e, Krondor'a ya da Sarth'a ufak yolculuklar yapabilecek ve bir gemiye bir şey yerleştirebilecek biri. Hepsi bu." "Yakut?" dedi Locklear.</p>
	<p class="block_3"> </p>
	<p class="block_2">Isaac ayağa kalkmaya yeltendi, fakat Gorath, bir elini kılıcının kabzasından ayırmadan öne doğru eğildiğinde bir an tereddüt etti. Isaac, yavaşça ayağa kalkmaya devam etti ve ardından yukarı, çatı katma çıkan merdivenleri tırmanmaya başladı. Locklear, ayağa kalkıp da duvar halısının yanındaki küçük kapıya ilerleyen Owyn'e başıyla bir hareket yaptı. Kendisini, orada hazırlanabilecek herhangi bir yemeği ancak dayanamaz derecede aç ise yiyebileceği derecede kirli ufak bir mutfakta buldu. Arka kapıdan çömelerek yukarıdaki bir pencereye baktığında, Isaac'in kafasının içeride kaybolduğunu gördü. Owyn gülümsedi; Locklear'ın içgüdüleri doğru çıkmıştı. Sakat eski savaşçı birinci kattaki bir pencereden kaçmayı düşünebilirdi, fakat eğer aşağıda kendisini bekleyen biri varsa kaçmasına yetecek kadar hızlı olmadığını biliyordu.</p>
	<p class="block_3"> </p>
	<p class="block_2">Bir süre sonra Locklear, geri dönmesi için Owyn'i çağırdı ve genç büyücü bu çağrıya uydu. Odaya girdi ve durdu.</p>
	<p class="block_3"> </p>
	<p class="block_2">Owyn'in kollarındaki tüyler diken diken olmuştu, "Taşı görmeme izin verin," dedi.</p>
	<p class="block_3"> </p>
	<p class="block_2">Isaac taşı ona verdi ve "Gerçekte fazla değerli bir parça değil, ama bunun için bana iyi ödeme yapıldı," dedi. Owyn yanıtladı, "Taşlar ve değerleri hakkında fazla şey bilmem, ama bunun göründüğünden daha fazlası olduğunu biliyorum." Ona yakından baktı. "Bu yakut hazırlanmış."</p>
	<p class="block_3"> </p>
	<p class="block_2">"Ne için hazırlanmış?" diye sordu Locklear. "Mücevher olması için mi?"</p>
	<p class="block_3"> </p>
	<p class="block_2">"Hayır, bir tür büyüye matris olması için. Bu tür şeyler hakkında fazla bilgim yok." Taşı bıraktı. "Gerçeği söylemek gerekirse, herhangi bir türde büyülü hiçbir şey hakkında fazla şey bilmiyorum, Yıldızlimanı'nı bırakma nedenim de bu. Bugüne kadar öğrendiğim tüm büyü bilgisini Patrus adında, yaşlı ve huysuz bir saha büyücüsünden aldım. Fakat babam buna karşı çıktı ve Patrus'tan son haber aldığımda kuzeye-" kendini içine düştüğü düşten sıyırdı. "Bunların önemi yok, ama bazı büyülerin ahenkli ve değerli taşlar tarafından odaklanabildiğini söylemişti. Ya da bu taşların içinde saklanabildiğim. Bir keresinde büyünün kendisinin doğru şanlarda değerli bir taşın içinde var olabileceğini iddia etmişti. Örneğin, belli değerli taşlarla bir tuzak kurabilirsin ve her kim o alana girerse hapsolabilir."</p>
	<p class="block_3"> </p>
	<p class="block_2">"Bunun ne için kullanılmış olduğunu söyleyebilir misin?"</p>
	<p class="block_3"> </p>
	<p class="block_2">"Hayır," dedi Owyn başını iki yana sallayarak. "Bu, gelecekte kullanılacak bir şey olabilir." "Yani önemli olduğunu mu düşünüyorsun?" diye sordu Gorath.</p>
	<p class="block_3"> </p>
	<p class="block_2">"Artık Tsuranili büyücülerin, bu taşın kaybı konusunda neden kızgın olduğunu anlayabiliyorum." Locklear taşı aldı ve düşünürken birkaç kere havaya atıp tuttu. Bir süre sonra taşı kaldırdı ve Isaac'e döndü. "Bize diğer bildiklerini anlat."</p>
	<p class="block_3"> </p>
	<p class="block_2">Isaac yenik bir ifadeyle baktı ve "Pekala. Taşlar, düzensiz aralıklarla gedikten geliyor. Bazen bir avuç, bazen de bunun gibi tek bir tane. Param Krondor'a farklı şekillerde geliyor; asla aynı şekilde iki kere değil. Krondor'da Sürüngen adlı birinin yönettiği bir çete var ve Şakacılar'ı krize sürüklüyorlar." "Şakacılar mı?" diye sordu Gorath.</p>
	<p class="block_3"> </p>
	<p class="block_2">"Hırsızlar," dedi Locklear. "Daha sonra açıklarım. Devam et," dedi, Isaac'e bakarak.</p>
	<p class="block_3"> </p>
	<p class="block_2">"Krondor'da birisi bu taşlar için ödeme yapıyor. Tsuraniler onları getirip moredhellere bırakıyor. Onlar Alescook'a getiriyorlar ve ben de onları alıp Krondor'a getiriyorum. Gerçekten basit bir anlaşma."</p>
	<p class="block_3"> </p>
	<p class="block_2">"Ama bu işi yürüten birisi var. Kim ve nerede?"</p>
	<p class="block_3"> </p>
	<p class="block_2">Isaac iç çekti. "Sarth'ın güneyinde bir köy var. Adı Sarı Katır. Biliyor musunuz?" </p>
	<p class="block_3"> </p>
	<p class="block_2">"O tarz köylerin tabelaları olmaz, ama eğer Kral Yolu'nun üzerinde ise, oradan geçmişimdir."</p>
	<p class="block_3"> </p>
	<p class="block_2">"Değil. Sarth'ın yirmi mil kadar güneyinde yol çatallanıyor, içeriye doğru girersen, dağlara uzanan eski bir patika görürsün. O patikadan beş mil kadar ilerlediğinde Sarı Katır'ı bulabilirsin. İşte moredhellerin bu köyü kullanmalarının nedeni de bu. Kimse oradan geçmez ve kendi ırkı için oraya görünmeden gitmek-" çenesinin bir hareketiyle Gorath'ı gösterdi, "-kolaydır.</p>
	<p class="block_3"> </p>
	<p class="block_2">"Şu sıralarda şimdi çiftçilik yapan Cedric Rowe adında eski bir kaçakçı yaşıyor orada. Altın hariç hiç kimseye ya da hiçbir şeye karşı sadakati yoktur. Ağılını Nago adındaki bir Kara Kardeşlik üyesine kiraladı."</p>
	<p class="block_3"> </p>
	<p class="block_2">"Nago!" dedi Gorath. "Eğer onu alt edersek, onun için çalışanlardan kurtulma şansımız olur. O olmadan, diğerleri körleşmiş sayılır, biz de Krondor'a gidebiliriz."</p>
	<p class="block_3"> </p>
	<p class="block_2">"Belki," dedi Locklear. "Ama kesinlikle, onu orada bırakırsak, Krondor'a yaklaştıkça, ajanlarının bizi bulması da hayli kolaylaşır."</p>
	<p class="block_3"> </p>
	<p class="block_2">"Neden?" diye sordu Owyn. "İlmeği sıkılaştırıyor, evlat," dedi Isaac. "Adamlarının katetmeleri gereken mesafe kısalıyor."</p>
	<p class="block_3"> </p>
	<p class="block_2">Locklear, "Queglilerin varlığı şimdi anlamlı olmaya başladı. Bu Rowe denen kişi muhtemelen tüm hayatı boyunca Queg korsanlarıyla iş yapmıştı ve Sarth'taki birine yalnızca bir haber gönderdi. Queg'e giden ilk gemi haberi ulaştırdı ve bir ay içinde istediği kadar dişli adama sahip oldu. Ve eğer Nago etrafa altın saçıyorsa, Krondor'a giden yolda, bir dilencinin sırtındaki pirelerden daha fazla Quegli olduğuna eminim," dedi.</p>
	<p class="block_3"> </p>
	<p class="block_2">"Üstelik bir sorun çıkarsa Quegliler, Kral'ın askerlerine koşacak değiller; yapacaklarının en kötüsü en yakın limana gidip bir gemi bularak uzaklaşmak olacaktır. İşlerden rahatsız birinin ihanetine uğrama riski böylece en aza iner," diye ekledi Locklear.</p>
	<p class="block_3"> </p>
	<p class="block_2">"Başka?" diye sordu ardından.</p>
	<p class="block_3"> </p>
	<p class="block_2">"Hiç," dedi Isaac. Ayağa kalktı ve askıdan bir pelerin aldı. "Kuzenime bir not yazdıktan sonra, Kesh'e gidiyorum. Nago'nun suikastçisini peşime takmış bulunmaktayım, fakat kendisi henüz bunu bilmiyor. O bunu öğrenmeden elde edeceğim her saat, Kesh'e ulaşma şansımı artırır."</p>
	<p class="block_3"> </p>
	<p class="block_2">"Sana bir iyilik yapacağımı söyledim, Isaac ve yapacağım da. Eski zamanların hatırına Kesh'e gitmene ve sözünü yerine getirmene izin vereceğim, ama her şeyi anlatırsan." "Sana, her şeyi anlatmadığımı düşündüren nedir?"</p>
	<p class="block_3"> </p>
	<p class="block_2">Aniden kılıcını çeken Locklear, ucunu Isaac'in boynuna dayadı. "Çünkü seni tanıyorum. Bir avantaj elde edebilmek için her zaman kendine bir şeyler saklarsın. Bu bize oynadığın ufak oyunun bizden önce kasabadan çıkabilmek için olduğunu tahmin ediyorum, Nago'nun ajanlarından birini bulabilmek ve onu, senin onları sattığın anlaşılmadan bizim peşimize takmak için. Ya da bunun gibi bir şey." Isaac sırıttı. "Locky! Ama ben-"</p>
	<p class="block_3"> </p>
	<p class="block_2">Locklear kılıcının ucunu bastırdı ve Isaac konuşmasını öyle aniden kesti ki, neredeyse dilini yutacaktı. "Hepsini," dedi Locklear, kanı donduran bir fısıltıyla.</p>
	<p class="block_3"> </p>
	<p class="block_2">Isaac yavaşça elini kaldırıp kılıcın ucunu kendinden uzaklaştırdı. "Bir kasa var-" "Ne?" diye sordu Locklear.</p>
	<p class="block_3"> </p>
	<p class="block_2">Gorath, "İçine değerli şeyleri kilitlemek için. Halkım bunu önemli eşyaları nakletmek için kullanır," dedi.</p>
	<p class="block_3"> </p>
	<p class="block_2">"Devam et," dedi Locklear.</p>
	<p class="block_3"> </p>
	<p class="block_2">"Kasabanın dışında bir kasa var. Serüvencinin Bakışı'na uzanan yoldan beş mil ilerle. Yolun sağında üzerine yıldırım düşmüş bir ağaç göreceksin. Arkasında ufak bir çalı kümesi vardır. Oraya bakarsan sandığı görürsün. Yakutu bu akşam oraya bırakacaktım ve yarın oraya döndüğümde, altınlarımın orada beni bekliyor olması gerekiyordu."</p>
	<p class="block_3"> </p>
	<p class="block_2">"Yani Krondor'dan gelen aracıyı hiç görmedin mi?"</p>
	<p class="block_3"> </p>
	<p class="block_2">"Hiçbir zaman. Bu Nago'nun talimatlarının bir bölümüydü." "Bu moredheli gördün mü?" diye sordu Locklear.</p>
	<p class="block_3"> </p>
	<p class="block_2">"Onunla karşılaştım," dedi Isaac. "Sarı Katır'da. Buradaki arkadaşın gibi iri biri, bazıları gibi narin yapılı değil. Kötü bir mizacı var ve espri anlayışından yoksun. Eğer ne demek istediğimi anlayabilirsen, gözlerinde sanki garip bir alev var." Locklear, "Gözümde canlandırabiliyorum. Yanındakiler hakkında ne anlatabilirsin?" dedi.</p>
	<p class="block_3"> </p>
	<p class="block_2">"Etrafında yalnızca birkaç tane asker var -hiçbir zaman üç taneden fazlasını görmedim- çünkü daha fazlası fark edilirdi. Ve oraya, istediği zaman, silahlı adamlara ihtiyaç duyduğunda elde edebileceği kadar fazla Quegli geliyor. Ama o bir büyü uygulayıcısı, Locky, tam anlamıyla kötü bir cadı, onunla ters düşersen, bir bakışıyla seni kızartabilecek biri." Locklear, anlatılanlar karşısında kabullenme belirten kısa bir baş hareketi yapan Gorath'a baktı. "Pekala, Isaac, sana ne yapacağını söyleyeyim. Şimdi yazacak bir şeyler bul."</p>
	<p class="block_3"> </p>
	<p class="block_2">Isaac gözlerini odada dolaştırdı ve bir köşede duran soluklaşmış eski bir deri parçası buldu. Şömineye giderek bir kömür parçası aldı. "Ne yazacağım?" dedi.</p>
	<p class="block_3"> </p>
	<p class="block_2">"Şunu: Yakut, Prens'in adamları tarafından ele geçirildi. Peşinde olduğunuz üç kişi Eggly'ye doğru yola çıktı. Zor durumdayım ve kaçmalıyım.' Ve ardından ismini yaz."</p>
	<p class="block_3"> </p>
	<p class="block_2">Isaac imzasını attı, kelimeleri yazarken yüzünün rengi iyice atmıştı. "Bu beni hedef haline getiriyor, Locky."</p>
	<p class="block_3"> </p>
	<p class="block_2">"Kralına karşı gelmek karşılığında altınları aldığında zaten bir hedef haline gelmiştin. Asılmayı hak ediyorsun ve eğer yaşam tarzını değiştirmezsen asılacaksın da, ama bu başka bir suçtan olacak, bundan dolayı değil." "Tabii Nago'nun ajanları seni daha önce bulmazsa," diye ekledi Gorath.</p>
	<p class="block_3"> </p>
	<p class="block_2">Isaac'in ihtiyacı olan tek şey de buydu. "Bununla ne yapacağım?"</p>
	<p class="block_3"> </p>
	<p class="block_2">"Notu, yakutu bırakman gereken yere bırakacaksın; ardından kaçmanı öneririm. Eğer o notu oraya koymazsan ve ben Krondor'a ulaşırsam, seni bulmak için Kesh'in en uzaklarına gitmeleri gerekse bile, peşinden suikastçiler gönderirim.</p>
	<p class="block_3"> </p>
	<p class="block_2">Saçlarını kesebilir ve boyayabilirsin, sakal bırakıp bir Brijainli gibi kürklere bürünebilirsin, ama o bacağı saklayamazsın, Isaac. Şimdi buradan defol."</p>
	<p class="block_3"> </p>
	<p class="block_2">Isaac tereddüt etmedi. Kılıcını, pelerinini ve yazdığı notu alarak kapıya doğru fırladı.</p>
	<p class="block_3"> </p>
	<p class="block_2">"O haini nasıl serbest bırakabildin?" diye sordu Gorath.</p>
	<p class="block_3"> </p>
	<p class="block_2">"Ölü olarak pek işimize yaramaz ve canlıyken düşmanlarımızı başka bir yola yöneltebilir," dedi Locklear, Gorath'a baktı. "Bir haine tepeden bakman biraz garip değil mi?"</p>
	<p class="block_3"> </p>
	<p class="block_2">Gorath'ın buna karşı fırlattığı bakış yalnızca ölümcül olarak nitelendirilebilirdi. "Ben bir hain değilim. Ben halkımı kurtarmaya çalışıyorum, insanoğlu." Düşüncelerini daha fazla açıklamadı, fakat arkasını dönerken, "Yola çıkmalıyız. Ona güvenemeyiz, hayatı için pazarlığa girişmeyi düşünebilir," dedi. </p>
	<p class="block_3"> </p>
	<p class="block_2">Locklear, "Biliyorum, fakat her halükarda, ya notu yerleştirecek ya da onları bulup bildiklerini anlatacak, ki bildikleri pek fazla sayılmaz. Yakutu ele geçirmeden önce de bizi öldürmeye çalışıyorlardı. Ona sahip olduğumuz için bizi daha fazla öldüremezler," dedi. "Sanırım bir süreliğine fark edilmememizi ve belki de görünmeden Nago'ya erişebilmemizi sağlayacak bir yol biliyorum," dedi Gorath. "Nasıl?" diye sordu Locklear.</p>
	<p class="block_3"> </p>
	<p class="block_2">"Bu Sarı Katır'a gitmek için kullandıkları yolu biliyorum. Notta dediğimiz gibi Eggly adını verdiğiniz kasabaya giden bayır yolundan ilerlersek, buranın güneyinde bir günlük mesafede daha yüksek bayırlara ulaşan bir patika var. Sanırım bu, Rowe'un çiftliğine ulaşan patika."</p>
	<p class="block_3"> </p>
	<p class="block_2">"Bunu nereden biliyorsun?" diye sordu Locklear, aniden şüphelenerek.</p>
	<p class="block_3"> </p>
	<p class="block_2">Gorath'ın sabrı tükenmiş gibiydi, ama düzgün bir şekilde yanıtlamayı başardı. "Çünkü çocukluğumda bu dağlarda yaşadım, siz insanlar bizim başımıza bela olmadan evvel. Siz, bir hastalık gibi topraklarımızı kaplamadan evvel, buralarda benim halkım yaşardı. Bu nehirlerin kıyısında balık tuttum ve bu dağlarda avlandım." Sesinin tonu alçaldı. "Siz insanların bu evi kurduğu yerde belki ben bir zamanlar kamp ateşimi yakmıştım. Şimdi gidelim. Bu, bir moredhel için uzun bir yolculuk sayılmaz, ama siz insanlar kolaylıkla yoruluyorsunuz, üstelik, yaralarınız sizi daha da yavaşlatacak."</p>
	<p class="block_3"> </p>
	<p class="block_2">"Ya seninki?" diye sordu Owyn.</p>
	<p class="block_3"> </p>
	<p class="block_2">"Sizin fark edebileceğiniz kadar değil," diye yanıtladı Kara Elf, bir karşılık vermeden kapıya döndü ve binayı terk etti. Locklear ve Owyn onun ardından hızla yürüdüler ve Gorath'ı beklerken buldular. "Yiyecek almalıyız. Yeterli altınımız var mı?"</p>
	<p class="block_3"> </p>
	<p class="block_2">"Yemek için evet," dedi Locklear. "Atlar için yok."</p>
	<p class="block_3"> </p>
	<p class="block_2">Kasabanın doğu yakasındaki bir hana ulaştılar ve Locklear, yolculuk için gereken, bozulmaması için çoğu kurutulmuş ya da fazlasıyla tuzlanmış erzakları temin etti. Diğerleri beklerken Locklear, Eggly'ye giden yolun durumunu, salonlarda şüpheli görünen adamların duyabileceği kadar yüksek sesle sordu. Herhangi biri onları soruşturursa, bunun yalnızca Isaac'in yazmış olduğu notu pekiştirmeye yarayacağından emindi.</p>
	<p class="block_3"> </p>
	<p class="block_2">Hanı terk ettiler ve Eggly kasabasına giden yolda hızla ilerlemeye başladılar. Locklear yukarıya baktı ve patikanın batısındaki ağaçların tepesinden dimdik yükselen bayırı ve bu yükseltiyi tırmanarak içlerinde cani ruhlu bir moredhel büyücüsünün de bulunduğu bir katil yuvasının içine girmenin ne kadar akıllıca olduğunu sorguladı. Nihayet kendi kendine verebildiği tek bir cevapla baş başa kaldı: Hâlihazırda kendisine sunabileceği daha iyi bir fikir yoktu. Kendini uzun bir yürüyüşe ve soğuk gecelere teslim ederek Owyn'in yanında, Gorath'ı takip etmeye başladı.</p>
	<p class="block_4" id="calibre_pb_3"> </p>
</body></html>
