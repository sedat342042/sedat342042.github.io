<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">İHANET</p>
	<p class="block_3"> </p>
	<p class="block_2">Troller başlarını kaldırıp, baktılar.</p>
	<p class="block_3"> </p>
	<p class="block_2">James, "Yavaşça hareket edin, sanki ne yaptığımızı biliyormuşuz gibi," dedi. Patrus fısıldadı, "Ne yaptığımızı biliyor muyuz?" "Hiç sorma-" diye karşılık verdi Locklear.</p>
	<p class="block_3"> </p>
	<p class="block_2">Troller silahlarını havaya kaldırıp, dövüşmek için dağılıyorlardı. James atını yavaşlattı ve "Hareket etmeye devam edin, fakat hazırlıklı olun," dedi.</p>
	<p class="block_3"> </p>
	<p class="block_2">Trollerin görünümü kabaca, enseleri olmayan insanları andırıyordu. Kafaları omuzlarından öne doğru uzamıştı, bu yüzden her zaman omuz silkiyormuş gibi görünüyorlardı. James, onların bu komik görünüşünün, gerçeklerden ne kadar uzak olduğunu biliyordu. Ova trolleri hayvanlardan pek az gelişkindi, bir dilleri ya da alet, silah kullanmak gibi yetenekleri yoktu. Onların dağlı kuzenleri ise insan standartlarına göre aptal olsalar da, zekilerdi ve nasıl silah kullanılacağını biliyorlardı. Dilleri insanlara homurtular ve ciyaklamalar gibi geliyor olabilirdi, ama sosyal bir örgütlenmeleri vardı ve nasıl dövüşüleceğini biliyorlardı.</p>
	<p class="block_3"> </p>
	<p class="block_2">Troller yaklaştığında, James elini selamlamak için havaya kaldırdı. "Narab nerede?" diye sordu sohbet eder bir havada.</p>
	<p class="block_3"> </p>
	<p class="block_2">Troller ilerlemelerini durdurdular ve birbirlerine baktılar. Alçak alınları, çıkık çeneleri ve büyük dişleri vardı, alt çenelerinden yukarı üst dudaklarına doğru iki sivri diş uzanıyordu. Biri sanki dinlermiş gibi başını çevirdi, "Burada Narab yok. Sen kim?" dedi.</p>
	<p class="block_3"> </p>
	<p class="block_2">"Bizler paralı askerleriz, ama buraya Narab'ı bulmak ve siz trollere neden ödeme yapılmadığını öğrenmek için yollandık."</p>
	<p class="block_3"> </p>
	<p class="block_2">Ödemeden bahsedildiğinde troller aralarında heyecanlı bir konuşmaya başladılar. Birkaç dakikanın ardından, konuşan ilk trol -James onun bir lider olduğunu düşünüyordu- "Biz dövüşmez para almazsak," dedi.</p>
	<p class="block_3"> </p>
	<p class="block_2">"İşte sorun bu," dedi James. Atının başına doğru eğildi ve dostça konuştu. "Bak, anlıyorum. Eğer yerinde olsaydım ve ödeme yapılmasaydı ben de dövüşmezdim. Hatta, Delekhan'ın bu davranışlarına karşı etrafımdakileri toplayıp eve dönerdim."</p>
	<p class="block_3"> </p>
	<p class="block_2">"Sen ödeyecek?" diye sordu trol, aniden elindeki savaş sopasını tehlikeli bir şekilde tutmaya başlamıştı.</p>
	<p class="block_3"> </p>
	<p class="block_2">James hızla yeniden eyerine oturdu, silahın herhangi bir tehditkâr hareketi halinde atını hareket ettirmeye hazırdı.</p>
	<p class="block_3"> </p>
	<p class="block_2">"Sanırım," dedi James. Locklear'a döndü ve "Yanında ne kadar altın var?" dedi.</p>
	<p class="block_3"> </p>
	<p class="block_2">"Seyahat için kendime ayırdığım var!" diye tısladı Locklear. "Yüz altın krallık parasından biraz fazla." James gülümsedi. "Onlara ver." "Ne?"</p>
	<p class="block_3"> </p>
	<p class="block_2">"Yap işte!" dedi ısrarcı bir şekilde daha kıdemli olan toprak beyi.</p>
	<p class="block_3"> </p>
	<p class="block_2">Locklear belindeki keseyi aldı ve trole fırlattı, trol keseyi şaşılacak bir çeviklikle yakaladı. "Bu da ne?"</p>
	<p class="block_2"> </p>
	<p class="block_2">"Yüz altın krallık parası," dedi James.</p>
	<p class="block_3"> </p>
	<p class="block_2">"Altın iyidir," dedi trol. "Artık size çalışıyoruz."</p>
	<p class="block_3"> </p>
	<p class="block_2">James sırıttı. "Çok iyi; o halde biz dönene kadar burada kalın. Eğer biri bizi takip ederse, onları durdurun."</p>
	<p class="block_3"> </p>
	<p class="block_2">Trol başını salladı ve yanındakileri James'in geçebilmesi için yana çekti. Trollerden uzaklaşırlarken Locklear, "Neden hepsini satın alıp, evlerine yollamıyoruz?" dedi.</p>
	<p class="block_3"> </p>
	<p class="block_2">James, "Doğrusu, uzun vadede bu daha ucuza malolurdu. Ama kara elflerin bu denli düşük bir ücreti kabul edeceğini sanmam."</p>
	<p class="block_3"> </p>
	<p class="block_2">Patrus, "Dağ trollerinin aptallardan bir fazlası vardır, çocuklar," dedi.</p>
	<p class="block_3"> </p>
	<p class="block_2">"Ne?" diye sordu Locklear.</p>
	<p class="block_3"> </p>
	<p class="block_2">"Açgözlüdürler. Geri dönerken bizi serbestçe geçirip daha fazlasını istemeyeceklerini mi düşünüyorsunuz?" "Hayır," dedi James, "işte bu yüzden burada bir başka kesem var, her ihtimale karşı."</p>
	<p class="block_3"> </p>
	<p class="block_2">Locklear, "O yüzden mi benim altınıma ihtiyacın vardı? Geri dönerken kendininkini verebilmek için mi?"</p>
	<p class="block_3"> </p>
	<p class="block_2">"Hayır," dedi James. "Eğer dönüşte ödeme yapmadan geçebilirsek, geçeceğiz. Senin altınını vermeni istedim, çünkü onlara kendi altınımı vermek istemedim."</p>
	<p class="block_3"> </p>
	<p class="block_2">Locklear homurdandı, Patrus ise gülüyordu. Yol boyunca ilerliyorlardı, bir süre sonra ufukta, yavaşça ilerleyen bir gurup atlı gördüler. "Yaklaşıyor olmalıyız," dedi James.</p>
	<p class="block_3"> </p>
	<p class="block_2">"Evet, Raglam o yükseltinin hemen öbür tarafında," dedi Patrus.</p>
	<p class="block_3"> </p>
	<p class="block_2">Düşman bölgesinin merkezine, endişesiz görünmeye çalışarak yavaşça ilerlediler. James, gençliğinde pek çok kere, olmaması gereken yerlere, sanki nerede olduğunu biliyormuş ve orada bulunmak için gerçekten bir nedeni varmış gibi görünerek girmeyi başarmıştı, bunun insanlar kadar kara elfler üzerinde de başarılı olmasını diliyordu.</p>
	<p class="block_3"> </p>
	<p class="block_2">Yükseltinin tepesine çıktıklarında bir köşeyi döndüler, James durdu. "Merhamet Tanrıları!" dedi yüksek sesle.</p>
	<p class="block_3"> </p>
	<p class="block_2">Mühendisler, Kuzeyelleri surlarına kuşatma kuleleri yapmak için hummalı bir çalışma içindeydiler. "Tamam," dedi Locklear, "Baron'u bu yönden geldiklerine ikna etmek için daha fazlasını görmemize ihtiyaç yok sanırım, öyle değil mi?" Patrus ilerledi. "Bakalım daha başka neler yapıyorlar."</p>
	<p class="block_3"> </p>
	<p class="block_2">Büyük bir mancınığın yanında oturan bir gurup sıkılmış insanın yanından geçtiler. Bir moredhel savaşçısı onlara doğru geldi. "Nereye gidiyorsunuz?" diye sordu. James kayıtsız bir tavır takındı. "Shupik nerede?" Moredhel, "Kim?" diye sordu.</p>
	<p class="block_3"> </p>
	<p class="block_2">"Shupik. Komutanımız. Ona rapor vermeliyiz, ama kampını bulamıyoruz." "Bu Shupik denen adamı hiç duymadım," dedi moredhel.</p>
	<p class="block_3"> </p>
	<p class="block_2">James daha bir şey söylemeye fırsat bulamadan, Patrus, "Cehaletinin sorumlusu biz değiliz, seni sivri kulaklı zambak yutar! Yolumuzdan çekil de komutanımızı bulalım, yoksa sen kendi şefine, bulup buraya getirmemiz istenen bilgiye niçin ulaşamadığını anlatırsın!" dedi.</p>
	<p class="block_3"> </p>
	<p class="block_2">Patrus hızlı bir şekilde yürümeye, James'le Locklear'sa onu takip etmeye başladı. James, moredhelin yanından geçerken omuz silkti. Atlarıyla ilerlerlerken, Locklear homurdanıyordu, "Ben de yüzsüz olanın sen olduğunu sanıyordum." James kahkahasını zorlukla bastırdı. Yapım aşamasında olan bir düzine kulenin yanından geçtiler, James, "Birisi alan çalışması yapmış. Bunları yoldan kaleye götürmek zor olacak, ama onları yeterince hızlı hareket ettirip sura erişirlerse, bunları oraya yerleştirip surdaki askerleri hızla düzene sokabilirler."</p>
	<p class="block_3"> </p>
	<p class="block_2">Locklear başıyla onayladı. "Armengar'daki o ağır canavarlar gibisi yoktur."</p>
	<p class="block_3"> </p>
	<p class="block_2">James evet anlamında başını salladı. Sar-Isbandia'nın ovalarından Armengar surlarına doğru çekilen devasa savaş makinelerini hatırladı. Yalnızca Guy du Bas-Tyra'nın zekâsı o makinelerin surlara ulaşmasını engellemişti. James, Baron Gabot'un yeterli bir savunmayı idare edebileceğinden şüpheliydi.</p>
	<p class="block_3"> </p>
	<p class="block_2">Atlarıyla ilerlerken Locklear, "Duvarlardan önceki yarım mili biraz aşkın bölgedeki birkaç sığ çukur onlara bayağı sorun çıkartabilir," dedi.</p>
	<p class="block_3"> </p>
	<p class="block_2">James sırıttı. "Ciddi problemler, özellikle de yola bir şeyler atmaya başlarsak."</p>
	<p class="block_3"> </p>
	<p class="block_2">"Kayalar gibi mi?" diye sordu Patrus, yalnızca 'kötücül' olarak adlandırılabilecek bir şekilde gülmeye başlamıştı.</p>
	<p class="block_3"> </p>
	<p class="block_2">Locklear, "Bayağı bir karışıklık olur," derken, besbelli neşeliydi.</p>
	<p class="block_3"> </p>
	<p class="block_2">Yoldan aşağıya inmeye devam ederlerken, Locklear, "Söylesene, Patrus, nasıl oldu da kendini tüm bunların ortasında buldun?" diye sordu.</p>
	<p class="block_3"> </p>
	<p class="block_2">Yaşlı büyücü omuz silkti. "Yaşlı Kont Belefote beni Timons'tan, kendi tabiriyle oğluna 'hastalık bulaştırdığım' için uzaklaştırdı. Sanki çocuk, ben olmasam yeteneklerini keşfetmeyecekmiş gibi. Her neyse, Dük Laurie'nin büyücülere konuksever davrandığı Salador'a dek etrafta dolandım. Ama ben, beni meşgul edecek bir şey yoksa kolay sıkılan biriyimdir, Laurie de Gabot'un burada kendisine bu Kara Kardeşlik Efsunörücülerine karşı danışmanlık yapacak, büyüden anlayan birini istediğini söyleyince, ben de buraya geldim ve bir senedir Baron'un yanında çalışıyorum." "Moredhel Efsunörücüleri hakkında neler buldun?" diye sordu James.</p>
	<p class="block_3"> </p>
	<p class="block_2">"Kuzeyelleri'nde bazı notlar tuttum. Pek çok ufak ayrıntı. Bir manası olan fazla bir şey yok, en azından benim büyüden anladığım kadarıyla. Keşke batıdaki elfler hakkında bir şeyler bilseydim, o zaman öğrendiklerim hakkında daha fazla fikrim olurdu. Kaleye döndüğümüzde, size bulduklarımı gösteririm. Ama şu anda," dedi ileriyi işaret ederek, "sanırım bir problemimiz var."</p>
	<p class="block_3"> </p>
	<p class="block_2">James, iki gruba ayrılmış savaşçıların yanından geçerken yavaşladı, bir tarafta insanlar, ötekindeyse moredhel ve insanların karışımından oluşmuş bir grup vardı. Karşılıklı sıcak bir tartışma içindeydiler ve James'le yol arkadaşları onlara ulaştığında, bir laf dalaşının eşiğinde oldukları görülüyordu.</p>
	<p class="block_3"> </p>
	<p class="block_2">"Ne dediği umurumda değil," diye bağırdı insanların grubunun sözcüsü olduğu açıkça anlaşılan. "Kroldech, bir köpeğe saldıracak pireleri bile yönetemez."</p>
	<p class="block_3"> </p>
	<p class="block_2">"Sözün seni bağlıyor! Karşılığında altın aldın, insanoğlu!" diye sertçe yanıtladı bir moredhel şefi. "Nereye emredilirse oraya gidersin, yoksa bir hain damgası yersin."</p>
	<p class="block_3"> </p>
	<p class="block_2">"Ben anlaşmamı Moraeulf’la yaptım! Onun altınını aldım. O nerede?"</p>
	<p class="block_3"> </p>
	<p class="block_2">"Moraeulf tıpkı bizim gibi babası Delekhan'a hizmet ediyor. Moraeulf batıda, çünkü babasının buyruğu bu. Eğer Delekhan Kroldech'i başımıza yerleştirdiyse, biz de onu izleriz."</p>
	<p class="block_3"> </p>
	<p class="block_2">James, yollarına atlarıyla devam ederlerken ilgisiz görünüyor, fakat her kelimeyi dinliyordu. Az ötelerine geçtiklerinde, Locklear, "Saflar arasında anlaşmazlık," dedi.</p>
	<p class="block_3"> </p>
	<p class="block_2">"Yazık," diye karşılık verdi James, ifadesiz bir sesle. James atını dizginledi.</p>
	<p class="block_3"> </p>
	<p class="block_2">"Ne oldu?" diye sordu Locklear.</p>
	<p class="block_3"> </p>
	<p class="block_2">"Şu mancınığa bakın."</p>
	<p class="block_3"> </p>
	<p class="block_2">Locklear savaş makinesine baktı. "Nesi var?" "Onunla ilgili bir şey sana garip geliyor mu?" "Pek sayılmaz," dedi Locklear.</p>
	<p class="block_3"> </p>
	<p class="block_2">Patrus güldü. "Asla bir general olamayacaksın evlat. Eğer bir şeyi hareket ettirecek olsan, ilk iş olarak ne yapardın?"</p>
	<p class="block_3"> </p>
	<p class="block_2">Locklear, "Önce yükünü boşaltırdım-" dedi. Aniden gözleri irileşti. "Yüklü mü?"</p>
	<p class="block_3"> </p>
	<p class="block_2">"Keskin gözlü arkadaşının görmen için çabaladığı bu," dedi Patrus. "Yalnızca yüklü değil, aynı zamanda yanlış yöne çevrili."</p>
	<p class="block_3"> </p>
	<p class="block_2">"Ve eğer yanılmıyorsam, kolun ucundaki sepetin içinde duran o kocaman kaya, şuradaki hanın orada bir yere inmesi için ayarlanmış." James atının başını çevirdi ve söz konusu hana doğru atını sürmeye başladı. "Bu iyi bir fikir mi?" diye sordu Locklear. "Muhtemelen değil," diye yanıtladı James.</p>
	<p class="block_3"> </p>
	<p class="block_2">Hana yaklaştıklarında, bir çift moredhel savaşçısı onlara yaklaştı. "Nereye gidiyorsunuz, insanoğlu?" diye sordu biri. "Karargâh burası mı?" diye sordu James. "Kroldech'in kamp kurduğu yer."</p>
	<p class="block_3"> </p>
	<p class="block_2">"Shupik onunla içeride mi?"</p>
	<p class="block_3"> </p>
	<p class="block_2">"İçerde Shupik adında birini bilmiyorum," diye yanıtladı muhafız.</p>
	<p class="block_3"> </p>
	<p class="block_2">"Sanırım henüz buraya gelmemiş," dedi James, atını kasabanın merkezine doğru çevirdi.</p>
	<p class="block_3"> </p>
	<p class="block_2">Atlarıyla uzaklaştıklarında James, "Birileri gerçekten de Kroldech'in başta olması fikrinden memnun değil," dedi.</p>
	<p class="block_3"> </p>
	<p class="block_2">"Ne düşünüyorsun?" diye sordu Locklear.</p>
	<p class="block_3"> </p>
	<p class="block_2">"Locky, iyi dostum- haydi sen, ben ve Patrus gidip bakalım, ayrılıkçı tohumlar ekebilecek miyiz."</p>
	<p class="block_3"> </p>
	<p class="block_2">Patrus başka bir hana yaklaşırlarken, kötücül kahkahasını attı. Locklear ve James atlarından indiler, hayvanları hanın önündeki yere bağladılar ve yaşlı büyücüyle birlikte içeri girdiler.</p>
	<p class="block_3"> </p>
	<p class="block_2">Pug, kendisi ve Katala'nın Yıldızlimanı'ndan ziyarete geldikleri zamanlar için Arutha'nın yanında hazırlanmış dairesindeki çalışma masasında bitkin bir biçimde oturuyordu. Arutha'nın devriyelerinden gelen, Yabon'da karşılaşılan bir moredhel hakkındaki raporu okumaya çalışırken, gözleri odağını şaşırmıştı.</p>
	<p class="block_3"> </p>
	<p class="block_2">Delekhan'ın gizemli büyülü danışmanları Altılar hakkındaki raporları, söylentileri, askerlerin, casusların ve görgü tanıklarının ifadelerini saatlerce karıştırmıştı. Owyn Belefote'un, Nago ile karşılaşması ve onun öncesinde olanlar hakkındaki konuşması Pug'ı rahatsız edici bir olasılık konusunda ikna ediyordu.</p>
	<p class="block_3"> </p>
	<p class="block_2">Ayağa kalktı ve liman ile onun ötesindeki Acı Deniz'i gören pencerenin önünde durdu. Kuzey rüzgârları sahili kesercesine estikçe, beyaz köpüklü dalgalar denizin üzerinde dans ediyordu. Akşamüstünün geç vakitlerinin ışığında, fırtına tüm şiddetiyle kopmadan, güvenli bir yere ulaşmak için, gemilerin limana yarışıyormuşçasına hızla geldiklerini görebiliyordu.</p>
	<p class="block_3"> </p>
	<p class="block_2">Böyle zamanlarda, Pug, Küçük Yol olarak adlandırılan öğreti hakkında daha fazla çalışma yapmış olmayı dilerdi. Hava büyüsü, bu temel ilkelerin özünün bir parçasıydı. Zihni, Tsuranilerin verdiği adla Büyük Yol'un ilk uygulayıcısı olarak Midkemia'ya döndüğünden beri yıllardır formüle ettiği bir fikirle mücadele ediyordu. Bazen kendini bir soğanın zarlarını soyar gibi hissediyordu, ortaya çıkan her katman yalnızca altındaki bir diğer katmanı gösteriyordu, gözlerde biriken yaşlarsa bunun algılanmasını iyice güçleştiriyordu. Pug birdenbire anladı, o daima bir soğandı. Güldü. "Büyü yoktur. Yalnızca soğanlar vardır!"</p>
	<p class="block_3"> </p>
	<p class="block_2">Devam edemeyecek kadar yorgun olduğunu biliyordu, gene de masasına geri döndü. Korkutucu bir sonuca ulaşmıştı, kabullenmek istemediği bir olasılıktı, ama tek cevap da buydu. İlerledikleri yolda, moredheller yeni birileriyle karşılaşıp, müttefik olmuşlardı.</p>
	<p class="block_3"> </p>
	<p class="block_2">Hafif bir gong sesi Pug'un başını kaldırıp bakmasına neden oldu. Ses, bir Tsuranili Yüce'nin, bir diğerinin konutuna ulaşmadan önce verdiği bir işaretti, böyle bir sesi dokuz yıl önce Kelewar’ı terk ettiğinden beri duymamıştı. Burada bir desen yoktu, bu yüzden ziyaretçisinin yerini nasıl belirlediği bir muammaydı.</p>
	<p class="block_3"> </p>
	<p class="block_2">Önündeki hava boşluğu kısa bir süre için parıldadı, ardından karşısında Makala belirdi. "Selamlar, Milamber," dedi Tsuranili büyücü. "Geleceğimi bildirmeden gelme cüretimi affet, ama karşılıklı bir anlaşmaya varma vaktimizin geldiğini hissettim."</p>
	<p class="block_3"> </p>
	<p class="block_2">Pug, "Bir desen olmadan buraya ulaşmayı nasıl başardın?" diye sordu. Makala, "Meclis'in tek üyesi sen değilsin-" diye söze başladı.</p>
	<p class="block_3"> </p>
	<p class="block_2">"Sabık üye," dedi Pug. Gediksavaşı'ndan sonra rütbe ve güçlerinin kendisine iade edilmesine karşın, Kelewan'daki Büyücüler Adası'ndaki Yüceler Meclisi üyelerinin arasına katılmak üzere geri dönmemişti.</p>
	<p class="block_3"> </p>
	<p class="block_2">"Nasıl istersen. Meclisin sabık üyesi. Sanatımızın geleneksel sınırlarını aşma yetisine sahip tek kişi sen değilsin.</p>
	<p class="block_3"> </p>
	<p class="block_2">Birinin, dilediği zaman bir desene ihtiyaç duymadan bir yere veya bir kişiye ulaşabileceğini keşfettim."</p>
	<p class="block_3"> </p>
	<p class="block_2">"Faydalı bir yeti," dedi Pug. "Bunun nasıl yapıldığını bir gün öğrenmek isterim."</p>
	<p class="block_3"> </p>
	<p class="block_2">"Belki bir gün," dedi Makala. "Ama buraya başka bir nedenle geldim."</p>
	<p class="block_3"> </p>
	<p class="block_2">Pug oturacak bir yer gösterdi. Tsuranili büyücü bunu reddetti. "Burada fazla kalmayacağım. Seni uyarmak için geldim." Pug sessizdi. Bekledi ve bir süre sonra Makala devam etti. "Ben ve bazı kardeşlerimiz, senin müdahale etmeni kabul edemeyeceğimiz bir işe giriştik, Milamber." "Pug," diye düzeltti. "Bu dünyada adım Pug."</p>
	<p class="block_3"> </p>
	<p class="block_2">"Benim için sen her zaman, dünyamıza gelip içimize yıkım tohumları ekmiş olan, barbar Yüce Milamber olacaksın." Pug içini çekti. Bu tartışmanın on yıl kadar geride kaldığını sanmıştı. "Buraya geçmişi yeniden kurcalamak için gelmedin, Makala. Ne yapıyorsun ve beni ne için uyarıyorsun?"</p>
	<p class="block_3"> </p>
	<p class="block_2">Makala, "Ne yaptığımız seni ilgilendirmez, Milamber. Ve uyarımsa şu: Bu işe karışmaya yeltenme," dedi.</p>
	<p class="block_3"> </p>
	<p class="block_2">Pug bir süre sessizce bekledi, ardından, "Yıllar önce Fumita, beni Shinzawai'den getirdiğinde, Meclis'e kabulüme en çok karşı çıkanlar arasında olduğunu biliyorum."</p>
	<p class="block_3"> </p>
	<p class="block_2">"Karşı mı?" diyerek gülümsedi Makala. "Eğitime girmeden ölmen için oy verenler arasındaydım. Ardından İmparatorluk için büyük bir tehlike olduğunu düşündüm ve benim açımdan, gelişen olaylar bu şüphemin gerçek olduğunu gösterdi." "Her ne yaptıysam, en sonunda İmparatorluk'un hayrına oldu."</p>
	<p class="block_3"> </p>
	<p class="block_2">"Belki, ama tarih bize bu konuların çoğunlukla bakış açısı meselesi olduğunu gösteriyor. Fark etmez. Şu anda gerçekleşenler, hiç şüphesiz ki, İmparatorluk'un hayrına oluyor ve tabii ki vekilliğimizin de." Pug, "O halde bulmak üzere olduğum gerçek, varlığınla karşıma çıktı," dedi. "Bu ne olabilir?" "Delekhan'a yardım eden bu 'Altılar' olarak adlandırılan büyücüler aslında Tsuranili Yüceler."</p>
	<p class="block_3"> </p>
	<p class="block_2">"İlk elden toplamamış olduğun ipuçlarıyla bu sonuca varabilmenden dolayı seni tebrik ederim. Etkileyici bir çıkarım,</p>
	<p class="block_3"> </p>
	<p class="block_2">Milamber. Ama zaten Hochopepa senin her zaman sıra dışı bir zekâya sahip olduğun konusunda ısrarcıydı."</p>
	<p class="block_3"> </p>
	<p class="block_2">"Bir an için durup bakarak, bu çeşitli hareketlerin katılımcılarının davranışlarını izleyince hiç zor olmadı. Moredheller mi? Her zaman için diğer ırklara karşı derin bir nefret taşıdılar, kendilerinden olmayan herkesi kendi topraklarında bir işgalci olarak gördüler. Troller ve goblinler çoğu zaman onların piyonları oldu.</p>
	<p class="block_3"> </p>
	<p class="block_2">"Ama olayların işlenişine baktığımda, İmparatorluktan Midkemia'ya gelen cevherleri ve altın karşılığında satıldıklarını görüyorum. Altın Tsuranni’ye dönse ortada bir soru olmazdı, çünkü orada altın burada olduğundan yüzlerce kat daha değerli. Ama altın oraya hiç dönmedi. Silahlar için harcandı ve o silahlar da moredhellere verildi. Burada işin içine karışmış olan Tsuranilerin çıkarma olan hiçbir şey yoktu; görünen hiçbir şey.</p>
	<p class="block_3"> </p>
	<p class="block_2">"Ardından Delekhan tarafından kullanılan büyüler hakkında raporlar gelmeye başladı ve bu olaylara uymuyordu. Rapor edilen şeylerin çoğu yalnızca Tsurani Yüceleri tarafından gerçekleştirilebilirdi.</p>
	<p class="block_3"> </p>
	<p class="block_2">"Bu da aklımda bir tek som oluşturdu: Neden?"</p>
	<p class="block_3"> </p>
	<p class="block_2">"Nedenini bilmen gerekmez. Söz konusu senin kararın, Milamber. İmparatorluk'un kutlamaları sırasında bizden biri olmadığını gösterdin ve savaşlordunu utanç içinde kendi hayatına son vermeye zorladın. Burada, doğduğun dünyada yaşıyorsun ve karın olarak bir Thuril'i seçtin.</p>
	<p class="block_3"> </p>
	<p class="block_2">"Güç gösteren bir kızın var, fakat sen onun yaşamasına izin veriyorsun."</p>
	<p class="block_3"> </p>
	<p class="block_2">Pug'ın gözleri, öfkesinin her an su yüzüne çıkabileceğini belirtir bir şekilde kısıldı. "Ağır ol, Makala! Burası İmparatorluk değil ve sözlerin kanun sayılmaz."</p>
	<p class="block_3"> </p>
	<p class="block_2">"Gediğin her iki tarafında da karşılaştığımız zorluklar var," dedi Tsuranili Yüce. "Kardeşlerimizden diğerleri, Minwanabi Hanedanı'nın, Acoma Hanedanı tarafından yok edilmesinin sonuçlarıyla başa çıkmalı. İmparatorluk'un düzeni tehdit altında. Ve burada, doğduğun dünyada, Yıldızlimanı'nda yarattığın Akademide, bizden bazıları dahi öğrencilerine eğitim vermeyi kabullendiler." Sesi kızgınlıktan yükselmişti. "Eski düşmanlarımız!" "Bizler sizin düşmanlarınız değiliz," dedi Pug, yorgunluğu artık kendisini etkilemeye başlamıştı. "Ichindar bunu biliyor."</p>
	<p class="block_3"> </p>
	<p class="block_2">"Cennetin Işığı sonsuza dek yaşamayacak. Bunu takiben de Meclis, iki bin sene boyunca içinde mutlulukla yaşadığımız düzene dönmek için baskı yapacak.</p>
	<p class="block_3"> </p>
	<p class="block_2">"Ama planlarımıza karşı tek ve en büyük tehdit olan sen, işimize burnunu sokmayasın diye, kızını, senin bizim için bir tehdit olmadığın konusunda ikna olana dek tutacağımız bir yere götürdük."</p>
	<p class="block_3"> </p>
	<p class="block_2">Pug'ın öfkesi taşacak gibiydi. Öfkesini güçlükle tutabilen Pug tıkandı. "Gamina! Ona ne yaptınız?"</p>
	<p class="block_3"> </p>
	<p class="block_2">"Ona bir zarar gelmedi. Bizim planlarımızı bozmadığın sürece güvende kalacak."</p>
	<p class="block_3"> </p>
	<p class="block_2">"Eğer moredhellerle işbirliği içindeyseniz, planlarınız toplu katliam anlamına geliyor demektir, Makala! Söz konusu kızımın hayatı dahi olsa, bir kenara çekilip, anayurdumu yok etmenize izin vereceğimi düşünebiliyor musun?" Tsuranili</p>
	<p class="block_3"> </p>
	<p class="block_2">Yüce'nin önüne dikildi. "Ve gücünün benimkine karşı gelebileceğini?"</p>
	<p class="block_3"> </p>
	<p class="block_2">"Asla, Milamber. Sen, kardeşlerimiz arasında en büyüğüsün, işte bu yüzden etkisiz hale getirilmen gerekiyor. Ama eğer beni yok edersen, yapılması gerekeni yapacak başkaları olacaktır. Eğer kızına ulaşmak istersen, sana karşı gelmeyeceğiz." Yana çekildi ve devam etti, "Aslına bakılırsa, ona gitmen için gereken imkânları sana veririz, ama seni uyarmak isterim, bu bir hata olabilir, ne de olsa senin yıldırıcı cesaretin dahi buraya dönmene yetmeyecektir." "Bırak ona gideyim," dedi Pug, kızı için duyduğu korku, yorgunluğunu silip atmıştı. "Karıma bir not yazar yazmaz." "Hayır," dedi Makala. "Eğer gideceksen, şimdi gideceksin." Tsurani ulaşım kürelerine benzeyen ancak farklı bir alet çıkardı. Yere koydu. "Tek bir yolun var, Milamber. Seni kızına ulaştıracak, ancak ben bunu çalıştırdıktan sonra bir dakika içinde gidersen. Yanındaki bir sürgüye bastırdı ve haritaların üzerine yerleştirdi. "O dakika şimdi başlıyor." Döndü ve uzaklaştı, bir başka alet çıkartarak işler hale getirmek için elinde tuttu, "Yaptıklarım İmparatorluk'un yararına, Milamber. Sana karşı asla kişisel bir kin beslemedim. Bu daha düşük seviyeli insanlar içindir. Bunların sonunda dilerim ki, sen ve ailen iyi olursunuz, ama eğer bana karşı gelirsen, hepinizin yok olmasını sağlarım, İmparatorluk'un iyiliği için," dedi ve ortadan kayboldu.</p>
	<p class="block_3"> </p>
	<p class="block_2">Pug bir tüy kalem kaptı, mürekkebe batırdı ve biri hariç masa üzerindeki tüm kâğıt ve tomarları koluyla süpürdü, bir haritanın arkası olan kâğıda hızla üç kelime yazdı. Ardından kalemi bırakıp, yazı için bir kömür parçasıyla iki kâğıt tomarını aldı, Makala'nın bırakmış olduğu aleti kavradı, hafif bir vızıltı ve yüksek tonda çığlığı andıran bir sesle alet harekete geçti, gitmişti, geride, pencereden içeri giren, Krondor'a nihayet ulaşmış olan öfkeli fırtınanın rüzgârıyla uçuşan kâğıtlar kalmıştı yalnızca.</p>
	<p class="block_3"> </p>
	<p class="block_2">Han kalabalık, kirli ve gürültülüydü, içerdekiler en ufak bir nedenle kavga etmeye hazır görünüyorlardı. James sırıtarak barda duruyordu.</p>
	<p class="block_3"> </p>
	<p class="block_2">"Seni bu kadar mutlu eden ne?" diye fısıldadı Locklear.</p>
	<p class="block_3"> </p>
	<p class="block_2">"Evdeyim, Locky. Böyle yerleri özlemişim."</p>
	<p class="block_3"> </p>
	<p class="block_2">"Sen çıldırmışsın, evlat," dedi Patrus. "Genç ölmeye mi niyetlisin?"</p>
	<p class="block_3"> </p>
	<p class="block_2">"Sana bir ara çocukken vaktimi geçirdiğim yerleri anlatırım. Şimdi, bu grubun birkaç hafta içinde güneye gideceklerden olma olasılığı eğlendiriyor beni."</p>
	<p class="block_3"> </p>
	<p class="block_2">"Ters olan bir şey var," diye fısıldadı Locklear. "Bu bir ordu değil, bunlar ayaktakımı." "Locky, haydi çıkıp biraz temiz hava alalım."</p>
	<p class="block_3"> </p>
	<p class="block_2">Dostlarını handan dışarıya çıkardı. Gece olmuştu, soğuk ve nemliydi, hafif bir yağmur çiseliyordu. Duyulamayacakları bir mesafeye geldiklerinden emin olduğunda James, "Nereye baksam karşımda sur yemleri görüyorum ve Delekhan'ın yakın dostları listesinde üst sıralarda olmadığına iddiaya girebileceğim birkaç moredhel klanı var." "Sur yemi," diye güldü Patrus. "Bunu sevdim."</p>
	<p class="block_3"> </p>
	<p class="block_2">"Duvarın tepesine ilk çıkan olsan böyle demezdin," dedi James ile birlikte Armengar ve Yüksekşato surlarında dikilip, bunu yapmaya çalışan askerlerin ölümüne şahit olan Locklear. "Ordu nerede?" diye sordu James bir cevap beklemeksizin.</p>
	<p class="block_3"> </p>
	<p class="block_2">"Konuştuğumuz sırada, bize doğru ilerliyor," diye yanıtladı Locklear, nüktedan bir tavırla.</p>
	<p class="block_3"> </p>
	<p class="block_2">"Kroldech'in bildiklerini bilsek, daha iyi bir fikrimiz olurdu." "O halde," diye önerdi Patrus, "neden gidip ona sormuyoruz?"</p>
	<p class="block_3"> </p>
	<p class="block_2">James, "Ya da belki ben gizlice içeri girip, ortalıkta buyruğa benzeyen şeyleri inceleyebilirim," dedi.</p>
	<p class="block_3"> </p>
	<p class="block_2">"O moredhellerin tavuk eşinmesini andıran yazısını okuyabiliyor musun, evlat?" diye sordu büyücü.</p>
	<p class="block_3"> </p>
	<p class="block_2">James'in yüzündeki gülümseme kayboldu. "Hayır, bu aklıma gelmemişti." Delekhan'ın alan kumandanına göndereceği emirler o dilde olmalıydı, Kralın Lisanı'nda değil.</p>
	<p class="block_3"> </p>
	<p class="block_2">Patrus sırıttı. "Ben yapabilirim."</p>
	<p class="block_3"> </p>
	<p class="block_2">"Nasıl?" diye sordu Locklear. "Sana moredhel dilini kim öğretti?" "Hiç kimse," dedi büyücü yüzünde tiksinti dolu bir ifadeyle.</p>
	<p class="block_3"> </p>
	<p class="block_2">"Ah!" dedi Locklear, birden anlayarak. "Büyü!"</p>
	<p class="block_3"> </p>
	<p class="block_2">Patrus gözlerini kaydırarak, "Doğru, büyü," dedi. Locklear'ın ensesine şaka yollu bir tokat indirdi ve ekledi, "Budala." James, "Sanırım gene de bir sorunumuz var," dedi.</p>
	<p class="block_3"> </p>
	<p class="block_2">"Nedir?" diye sordu Patrus. "İçeri gizlice gireceksin, kâğıtları alıp bana getireceksin. Onları okuyacağım, sen tekrar içeri girip, onları yerine koyunca biz de buradan ayrılacağız."</p>
	<p class="block_3"> </p>
	<p class="block_2">"İşte sorun da bu," dedi James. "İçeri bir kereliğine gizlice girip çıkabilirim, ama ya ikinci sefer? Ve planlar yerlerinde yokken kaybolduklarını fark ederlerse, onları kesinlikle değiştireceklerdir." "Kaç yoldan o geçitten inip, kalenin surlarına ulaşabilirler?" diye sordu Locklear.</p>
	<p class="block_3"> </p>
	<p class="block_2">"Pek çok," dedi James, "ve biz biri için hazırken onlar bir başkasından gelirse, bu ayaktakımı bile bize çok şeye malolabilecek sorunlar çıkarabilir." Sinirle başını salladı. "Lanet olsun."</p>
	<p class="block_3"> </p>
	<p class="block_2">Birilerinin onları oyalanırken görmemesini istediklerinden yürümeye devam ettiler. Her ne kadar kasabadaki kampın büyük kısmı uyuyor ya da Raglam'ın hanlarından birinde içiyor da olsalar, oyalanarak yürüyen şüpheli kimseleri görebilecek yeterince asker vardı.</p>
	<p class="block_3"> </p>
	<p class="block_2">Locklear, "Ya orada kâğıtlara bakarken içeride olmak için bir nedenimiz olursa?" dedi.</p>
	<p class="block_3"> </p>
	<p class="block_2">"Ne?"</p>
	<p class="block_3"> </p>
	<p class="block_2">Locklear sırıttı. "Bir fikrim var."</p>
	<p class="block_3"> </p>
	<p class="block_2">James, "Genellikle bunu söylediğinde olanlardan hoşlanmıyorum," dedi.</p>
	<p class="block_3"> </p>
	<p class="block_2">"Haydi," dedi genç toprak beyi. "Bu mükemmel."</p>
	<p class="block_3"> </p>
	<p class="block_2">"Ah, işte bunu söylediğinde olanlardan gerçekten hiç hoşlanmıyorum." Locklear kasabanın güney ucundaki en büyük sokağı geçti ve mancınığın nişan almış vaziyette beklediği açıklığa geldi. Makinenin altında bir grup mühendis uyumaktaydı, Locklear diğerlerine sessiz olmalarını işaret etti. Parmak ucuyla makineye yaklaştı ve biraz uzaktan incelemeye başladı. Ardından, yumruğu kadar büyük bir taş bulana kadar yerlere bakındı. Makineyi işaret edip sessizce sordu, "O bırakma kolunu buradan vurabilir misin?"</p>
	<p class="block_3"> </p>
	<p class="block_2">James bir an baktı ve "Hayır, ama oradan vurabilirim," dedi. Mancınığa aynı mesafede, fakat başka bir açıda olan bir yeri gösterdi. "Sanırım bana vurarak mekanizmanın mandalını çalıştırıp çalıştıramayacağımı soruyorsun."</p>
	<p class="block_3"> </p>
	<p class="block_2">Sabırsızlığını belli eden Locklear, "Evet, demek istediğim buydu. Orada dur ve sana işaret ettiğimde yüze kadar say. Ardından taşı fırlat ve mandalı serbest bırak," dedi.</p>
	<p class="block_3"> </p>
	<p class="block_2">"Peki ya bağlar?"</p>
	<p class="block_3"> </p>
	<p class="block_2">"Onlarla ben ilgilenirim. Patrus, benimle gel."</p>
	<p class="block_3"> </p>
	<p class="block_2">Locklear yaşlı büyücüyü yanına çekti ve "Oraya yürü-" dedi, mühendislerin uyuduğu yerin öteki tarafını işaret ederek</p>
	<p class="block_3"> </p>
	<p class="block_2">"-ve beni bekle."</p>
	<p class="block_3"> </p>
	<p class="block_2">Patrus söyleneni yaptı, James'in hareket etmediğini gören Locklear elini sallayarak ona uzaklaşmasını işaret etti. Başına gelenlere inanamayan James kafasını salladı, ama kendisine söylenen yere gitti.</p>
	<p class="block_3"> </p>
	<p class="block_2">Locklear sürünerek mancınığa yaklaştı ve devasa aletin kolunu tutan halata baktı. Eğer bu halat yerinde olmazsa, büyük kolun yükünü fırlatmasına yalnızca mandal ve dişlilerin düzeni engel olabilirdi. Mümkün olduğunca sessiz bir biçimde, Locklear hançerini çıkardı ve halatı kesti. Bu büyük iplerden oluşmuş yığını kesmek ve mühendislerin uykularından uyanıp uyanmadığını kontrol etmek epey zor olmuştu</p>
	<p class="block_3"> </p>
	<p class="block_2">Halat kesildiğinde uzaklaştı ve hızla kampın etrafını dolandı. Patrus'a gitti, yaşlı adamı kolundan tutarak karanlık bir yere götürdü. Tam gözden kaybolmak üzereyken, James'e işaret verdi.</p>
	<p class="block_3"> </p>
	<p class="block_2">Hâlâ Locklear'ın planının ne işe yarayacağını anlamayan James yüze kadar saymaya başladı. Yetmişe ulaştığında, uzaktan yükselmekte olan sesleri duydu. Doksana ulaştığında, kendi yönüne doğru yaklaşmakta olan ayak seslerini duyuyordu. Yüze ulaşmayı beklemeden, doksan ikide taşı fırlattı. Keskin gözü ve güçlü kolları ile, taşı tam atması gereken yere isabet ettirerek, mandalı serbest bıraktı. Makinenin kocaman kolu taşı büyük bir gürültüyle fırlattı ve taş tepesindeki kirişe sertçe çarptı. Ses anında mühendisleri uyandırarak ayaklanmalarına ve "O da neydi? Ne? Bunu kim yaptı?" diye bağırmalarına neden oldu.</p>
	<p class="block_3"> </p>
	<p class="block_2">Bunun hemen ardından Patrus ve Locklear bir grup moredhel savaşçısıyla geldiler. "İşte oradalar!" diye bağırdı Locklear. "Kroldech'i öldürmeye çalıştılar!"</p>
	<p class="block_3"> </p>
	<p class="block_2">Hâlâ şaşkınlığını üzerinden atamamış mühendisler etraflarında koşuştururlarken, savaşçılar ileri atıldılar. Bu sadece bir an sürdü, ardından birdenbire kendilerini ihanetle suçlayan moredhel muhafızlarına bağırmaya başladılar.</p>
	<p class="block_3"> </p>
	<p class="block_2">Locklear Patrus'u kolundan çekti ve hızla James'in yanına götürdü, bu sırada kasabanın diğer tarafından bağırmalar ve karmaşanın sesleri geliyordu. "Onlara ne söyledin, Locky?"</p>
	<p class="block_3"> </p>
	<p class="block_2">"Yalnızca bu endişeli yaşlı adamın, kayıp kedisini ararken mancınıklarını komutanlarının evine yönelten bir gurup hainin yuvasıyla karşılaştığını, kime gideceğini bilmediği için de, onu buradaki sadık guruba getirdiğimi." </p>
	<p class="block_3"> </p>
	<p class="block_2">"Peki sadık mıymışlar?" diye sordu James gülerek.</p>
	<p class="block_3"> </p>
	<p class="block_2">Locklear gülüşüne karşılık verdi. "Nereden bileyim? Eğer Kroldech'i öldürmek isteyen grubun bir parçası bile olsalar, kendilerine söylenen vakitte harekete geçmeyen bu mühendislerin tepesine bineceklerdi nasıl olsa." James, takdirini belli eden bir ses tonunda, "Kahretsin, bazen gerçekten de sinsi piçin teki oluyorsun," dedi.</p>
	<p class="block_3"> </p>
	<p class="block_2">"Bunu büyük bir övgü olarak alıyorum, özellikle de kimden geldiğini düşününce," dedi Locklear.</p>
	<p class="block_3"> </p>
	<p class="block_2">Kroldech'in karargâhı olarak bilinen bölgeye eriştiler ve James, "Sanırım ne yapacağımı biliyorum," dedi.</p>
	<p class="block_3"> </p>
	<p class="block_2">Şaşkınlık içinde görünen askerlerin ve kasaba halkının arasından itekleyerek, "Çekilin! Bırakın geçelim!" diyorlardı. Hasarı görebilecekleri bir yere geldiklerinde hayretten donakaldı. Taş çatının tam merkezine çarpmış, üst katı yıkarak ikinci katın üzerine çökmüştü. Ana kapılar menteşelerinden sökülmüştü. "Kahretsin, adamlar gayet iyiymiş," diye fısıldadı James, mühendislerin becerilerine duyduğu hayranlıkla.</p>
	<p class="block_3"> </p>
	<p class="block_2">Ardından hareketsiz durduğunu fark etti ve James, "Komutanı kurtarmamız gerek!" dedi.</p>
	<p class="block_3"> </p>
	<p class="block_2">Yakınlardaki birkaç savaşçıya el salladı ve "Komutanı bulmamıza yardım edin!" dedi.</p>
	<p class="block_3"> </p>
	<p class="block_2">James, kendisini takip eden savaşçıları hanın yıkıntılarına soktu. Sersemlemiş pek çok savaşçı yerde dağınık bir halde yatıyordu, James salonların artık yalnızca bir buçuk metre kadar üzerindeki çatlamış ve yıkılmış çatı kirişlerinin altında eğilmek zorunda kalmıştı. "Komutan nerede?" diye sordu birine.</p>
	<p class="block_3"> </p>
	<p class="block_2">"Orada, salonların arkasındaki yerdeydi," dedi yüzünden kan boşalmakta olan bir moredhel savaşçısı. James'i içeri doğru takip eden moredhellere dönerek, "Savaşçıları dışarı, güvenli bir yere götürün," dedi. Sanki aralarından rasgele seçermiş gibi Patrus ve Locklear'ı göstererek, "Sen ve sen, benimle gelip komutanı bulmama yardım edin," dedi.</p>
	<p class="block_3"> </p>
	<p class="block_2">Kirişlerden birinin altından sürünerek geçmek zorunda kaldılar. Bir dakika kadar karanlıkla mücadele ettikten sonra, komutan tarafından kullanılan odaya vardılar. Kapı menteşelerinden sökülmüştü ve kirişin üzerinden tırmanmak zorunda kaldılar, fakat sonunda içeri girmeyi başardılar.</p>
	<p class="block_3"> </p>
	<p class="block_2">Ok büyüklüğünde iki ağaç kıymığı yüzünden ölmüş iki moredhel kapının önünde yatıyordu. Ancak bir masanın ardında çömelmiş bir moredhel, dehşetle inliyordu, fakat yaralanmamıştı. Parmaklarındaki yüzükler ve boynundaki altın muskaya bakarak James onun komutan olduğunu anladı. Kıvrılarak uzanmış ve besbelli geçirdiği sarsıntı yüzünden kendini kaybetmişti.</p>
	<p class="block_3"> </p>
	<p class="block_2">"Bir moredhel şefinden beklenecek davranış değil," dedi Locklear.</p>
	<p class="block_3"> </p>
	<p class="block_2">"Onu dışarı çıkar Locky," dedi James, "ama işi ağırdan al. Patrus ve ben yangından neler kurtarabileceğimize bir bakalım."</p>
	<p class="block_3"> </p>
	<p class="block_2">"Ne yangını?" diye sordu Locklear.</p>
	<p class="block_3"> </p>
	<p class="block_2">James eline bir kâğıt aldı ve Patrus'a uzattı. "Bu önemli mi?"</p>
	<p class="block_3"> </p>
	<p class="block_2">Büyücü bir an için gözlerini kapattı ve ardından açtı. Belgeye baktı ve "Hayır," dedi. James kırık lambalardan birini aldı ve kâğıdı içine batırdı. Ardından kemerindeki çantasından çakmaktaşı ve çelik çıkarıp, kıvılcımıyla kâğıdı yaktı.</p>
	<p class="block_3"> </p>
	<p class="block_9">Yanan kâğıdı Patrus'tan aldı ve diğer eliyle yanmakta olan kâğıdı gösterdi, "İşte bu yangın!" dedi. Locklear sırıttı, "Ah." Kroldech'i kolundan çekiştirdi ve "Komutan, kaçmalıyız! Yangın!" dedi. </p>
	<p class="block_2">Bu, donup kalmış moredhel şefini yeniden canlandırır gibi oldu. Locklear'ın kendisini ayağa kaldırmasına izin verdi ve anadilinde bir şeyler söyledi.</p>
	<p class="block_3"> </p>
	<p class="block_2">"Benimle gelin, komutan," diye tekrarladı Locklear. Kroldech'i uzaklaştırdı.</p>
	<p class="block_3"> </p>
	<p class="block_2">Patrus ve James hızla kâğıtları incelediler, Patrus'un James'e verdiği her değersiz kâğıdı, James yanan ateşe attı. En sonunda, "Bu. Bu saldırı planı," dedi.</p>
	<p class="block_3"> </p>
	<p class="block_2">"Onu bana oku," dedi James, "çabuk."</p>
	<p class="block_3"> </p>
	<p class="block_2">Patrus okumaya başladığında, James okunan belgenin her kelimesini aklına kazımaya gayret gösterdi. "Aklımda. Şimdi diğer kâğıtlardan da birkaçını toparla ve beni izle."</p>
	<p class="block_3"> </p>
	<p class="block_2">Ateş artık gayet etkili bir biçimde yanıyordu ve kalasların altından sürünerek geçmeleri gereken noktaya geldiklerinde içerisi ısınmıştı. Alevler çatıdan patlayarak yükseldiğinde dışarı güvenli bir biçimde çıkmışlardı. Locklear'ı hâlâ titremekte olan komutanı tutarken buldular.</p>
	<p class="block_3"> </p>
	<p class="block_2">Onlara ulaştığında James, "Efendim! Bu kâğıtları kurtarmayı başardık," dedi. Elinde rasgele bir demet halinde duran kâğıtları uzattı.</p>
	<p class="block_3"> </p>
	<p class="block_2">Kroldech'in gözleri odaklandı, en sonunda neler olduğunu anlamıştı. "Suikastçiler!" diye bağırdı. "Beni öldürmeye çalıştılar."</p>
	<p class="block_3"> </p>
	<p class="block_2">"Gözlem altındalar," dedi Locklear tarafından uyarılmış olan moredhel şefi. "Bu paralı askerler sizi kurtardı, efendim." Kroldech, James'in elinden kâğıtları aldı ve onları incelemeye başladı. Bir süre sonra, savaş emirlerinin yazılı olduğu kâğıdı buldu ve gülümsedi. "İyi!" James'in koluna acı vermeye yetecek şiddette vurdu. "Sizler birer kahramansınız!" Savaş planını James'in burnunun altına dokundurdu. "Bunun ne olduğunu biliyor musun?"</p>
	<p class="block_3"> </p>
	<p class="block_2">James bilmiyormuş gibi davrandı. "Hayır. Sadece kurtarabildiklerimizi kurtardık, efendim."</p>
	<p class="block_3"> </p>
	<p class="block_2">"Eğer bu kaybolmuş olsaydı, tüm bu planları yeniden çizmek zorunda kalacaktım. Beni günler sürecek bir işten kurtardınız." Yangına bakarak, "Benim hayatımı da kurtardınız. Size borçluyum." "Önemli değil," dedi James.</p>
	<p class="block_3"> </p>
	<p class="block_2">"Saçmalık," dedi Kroldech. "Yarın bana gelin, sizi ödüllendireceğim."</p>
	<p class="block_3"> </p>
	<p class="block_2">"Teşekkürler, efendim," dedi James. "Geleceğiz."</p>
	<p class="block_3"> </p>
	<p class="block_2">James Locklear'a dönüp, "Patrus nerede?" diye sorarken, hâlâ sarsıntı içerisindeki moredhel lideri yeni odasına birinin refakatinde gitti.</p>
	<p class="block_3"> </p>
	<p class="block_2">"Seninle birlikteydi. Atları bıraktığımız yerde olabilir mi?"</p>
	<p class="block_3"> </p>
	<p class="block_2">Atların kendilerini beklediği yere gittiler. Patrus üçüncü bir at almış ve onu eyerliyordu. Locklear, "Kroldech birer kahraman olduğumuzu söyledi. Yarın gelip de ödülümüzü almak ister misiniz?" diye sordu.</p>
	<p class="block_3"> </p>
	<p class="block_2">"Sen ödülünü almak için burada kalacak mısın, James?" diye sordu yaşlı büyücü.</p>
	<p class="block_3"> </p>
	<p class="block_2">"Troller uçabildiğinde. Yarın sabah, Kuzeyelleri'ne giden yolu yarılamış olmak istiyorum."</p>
	<p class="block_3"> </p>
	<p class="block_2">Tüm gözler yanan hanın üzerinde olduğundan, karşılarına kimse çıkmadan yola ulaşmayı başardılar. Sıkılmış görünen bir paralı asker, gecenin bu geç saatinde yolda ne aradıklarını sorduğunda James, "Elfler güneydeki trolleri idare edemiyorlar; onları bir düzene sokalım diye oraya gidiyoruz," dedi.</p>
	<p class="block_3"> </p>
	<p class="block_2">"Orada bir sorun olduğunu duydum," dedi muhafız. "İyi şanslar."</p>
	<p class="block_2"> </p>
	<p class="block_2">"Teşekkürler," dedi James.</p>
	<p class="block_3"> </p>
	<p class="block_2">İşitme mesafesini aştıklarında, Locklear, "Patrus! O atı nereden buldun?" diye sordu.</p>
	<p class="block_3"> </p>
	<p class="block_2">"Ödünç aldım," dedi yaşlı büyücü kıkırdayarak. "Kroldech yarına kadar kaybolduğunu anlamaz."</p>
	<p class="block_3"> </p>
	<p class="block_2">Geri dönüş yolunda Locklear'ın tek tesellisi James'in de kendi altın kesesini trollere vermiş olmasıydı, ama artık en azından troller onları dostları olarak görüyordu. Havanın soğuk ve yağmurlu olması nedeniyle, at yolculuğu çetin geçiyordu. Atlar yoruluyordu ve ara ara yürütülmeleri gerekiyordu.</p>
	<p class="block_3"> </p>
	<p class="block_2">Bir süre sonra kaleye tırmanan yola ulaştıklarında James, "Askerlerimiz nerede?" diye sordu.</p>
	<p class="block_3"> </p>
	<p class="block_2">Locklear, "Belki ön safların bir kısmı yağmurdan korunmaya çalışıyor olabilir, ama haklısın. Şimdiye kadar diğerlerini görmüş olmalıydık," dedi.</p>
	<p class="block_3"> </p>
	<p class="block_7">James atını sertçe topukladı, dörtnala ilerleyerek yorgun hayvanı kaleye uzanan dik yoldan mümkün olduğunca hızla gitmeye zorluyordu. Kaleyi gördüklerinde, kapının açık, parmaklıklı kapının ise kapalı olduğunu fark ettiler, duvarlarda meşaleler yanıyordu.</p>
	<p class="block_8"> </p>
	<p class="block_2">"Girip içeri kapanmışlar!" dedi Locklear.</p>
	<p class="block_3"> </p>
	<p class="block_2">Hendeğin kenarına ulaştıklarında James seslendi, "Kaledekileri selamlıyoruz!"</p>
	<p class="block_3"> </p>
	<p class="block_2">Yukarıdan bir gözcünün sesi duyuldu, "Kim var orada?"</p>
	<p class="block_3"> </p>
	<p class="block_2">"Toprak Beyi James, Toprak Beyi Locklear ve Patrus. İçeri girmemize izin verin."</p>
	<p class="block_3"> </p>
	<p class="block_2">Bir tartışma oldu, ama sonunda parmaklıklar yukarı kalkarken, ağır köprü de aşağı indirildi. James ve diğerleri bu asma köprüden geçtiler.</p>
	<p class="block_3"> </p>
	<p class="block_2">Giriş kulesinin içinde bir grup asker bekliyordu, James atından indi. "Sorun nedir?" diye sordu.</p>
	<p class="block_3"> </p>
	<p class="block_2">Askerlerden biri, "Suikastçiler, toprak beyi. Geceşahinleri kaledeydi," diye yanıtladı. Locklear, "Ne oldu?" diye sordu.</p>
	<p class="block_3"> </p>
	<p class="block_2">"Baron Gabot öldü, derebeyi. İki yüzbaşı ve çavuşumuz da öyle."</p>
	<p class="block_3"> </p>
	<p class="block_2">"Tanrılar adına," dedi Locklear.</p>
	<p class="block_3"> </p>
	<p class="block_2">"Komuta kimde?" diye sordu James.</p>
	<p class="block_3"> </p>
	<p class="block_2">Askerler birbirlerine bakıştı, en sonunda biri, "Sizde, derebeyi," diye cevap verdi.</p>
	<p class="block_4" id="calibre_pb_13"> </p>
</body></html>
