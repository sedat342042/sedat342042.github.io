<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">İNTİKAM</p>
	<p class="block_3"> </p>
	<p class="block_2">Yer nemliydi. Pug dirseğinden aldığı kuvvede döndü ve James'le Locklear'ın hâlâ kendilerine gelmemiş olduğunu gördü. Gorath uyanmış, fakat daha yön duyusunu geri kazanamamıştı. Owyn doğruldu, "Ne oldu?" diye sordu homurtulu bir sesle.</p>
	<p class="block_3"> </p>
	<p class="block_2">"Bir tür engelle karşılaştık." Pug, başındaki ağrının dağılmakta olduğunu hissederek gözlerini kapattı.</p>
	<p class="block_3"> </p>
	<p class="block_2">James, yavaşça kendine geliyordu. Doğrularak oturdu, gözlerini kırpıştırdı, sonunda görüşünü odaklayabilmişti.</p>
	<p class="block_3"> </p>
	<p class="block_2">"Neredeyiz?" diye sordu.</p>
	<p class="block_3"> </p>
	<p class="block_2">Pug ayağa kalktı ve etrafına bakındı. "Sethanon Kalesi'nin eski avlusundayız." Terk edilmiş kalenin yanmış muhafız kulübesini işaret ederek, "Aradığımız, tam aşağımızda," dedi.</p>
	<p class="block_3"> </p>
	<p class="block_2">"Oraya nasıl gideceğiz?" diye sordu Gorath.</p>
	<p class="block_3"> </p>
	<p class="block_7">"Bu engelin sınırlarını inceleyip, bu şehrin altındaki eski tünellere girebileceğimiz bir yer bularak. Bu şeyi tüm alanın tepesine kurmuş olamazlar." "Neden olmasın?" diye sordu Owyn.</p>
	<p class="block_8"> </p>
	<p class="block_2">"Çünkü, altı Tsurani Yücesi dahi, öyle bir bariyeri kurup, gece gündüz korumayı sağlayamaz. Makala'nın, benim Timirianya'dan kaçtığımdan haberi yok. Demek ki bu engel, herhangi birinin Makala'yı şaşırtmasını engellemek için kuruldu. Bu da demek oluyor ki altı büyücü, bu engeli yerinde tutmak için sırayla çalışıyor. Bu onlar için ufak bir şey olmalı."</p>
	<p class="block_3"> </p>
	<p class="block_2">Locklear, "Bana mantıklı geliyor," dedi. Ayağa kalkarken sızlanıyordu.</p>
	<p class="block_3"> </p>
	<p class="block_2">"Eğer eski tünellerle bağlantılı olacak bir yer varsa, bu terk edilmiş kalenin en alt katında olmalı. Haydi, oradan başlayalım."</p>
	<p class="block_3"> </p>
	<p class="block_2">"Meşale yapacak bir şey bulayım," dedi Gorath.</p>
	<p class="block_3"> </p>
	<p class="block_2">Beklerlerken Pug, Owyn'e, "Kendini nasıl hissediyorsun?" diye sordu.</p>
	<p class="block_3"> </p>
	<p class="block_2">"Bezgin, yorgun ve kızgın. Onun haricinde iyi. Ya sen?"</p>
	<p class="block_3"> </p>
	<p class="block_2">Pug ellerini kavuşturdu, ardından birkaç santimetre araladı. Bir elinden diğerine mavi bir kıvılcım sıçradı. "Güçlerimin ağır ağır geri döndüğünü hissediyorum. Belki de bu gecikme işimize yarayacak." Sesini alçaltarak, "Diğerlerinin bilmesini istemiyorum, ama eğer Tsuranili Yücelerle karşı karşıyaysak, gücümün doruğundayken dahi, güçlerimiz eşit olmayacak," dedi. "Gizlilik ve şaşırtmacaya güvenmeliyiz. Eğer büyücülerden birine yakınlaşabilir ve fiziksel olarak onunla karşılaşırsak, büyü yapmasını engelleyebiliriz.</p>
	<p class="block_3"> </p>
	<p class="block_2">"Ayrıca, bir avantajımız daha var. Fiziksel saldırıya uğrama fikri, kendilerini güçleri itibarıyla tanrılara yakın gören Yücelere çok uzak bir kavram. Sözlerine tereddütsüz itaat edilmesine öyle alışıklar ki, bize büyü yapmak yerine, emirler verirlerse, avantaj kazanırız."</p>
	<p class="block_3"> </p>
	<p class="block_2">Owyn, "Bu karşılaşma için fazla istekli sayılmam. Sana ait olan bilginin bir kısmı, zihnimde oluşmaya başlıyor ve sanırım dün yapamayacak olduğum bazı şeyleri bugün yapabilecek durumdayım, ama hâlâ emin değilim," dedi.</p>
	<p class="block_3"> </p>
	<p class="block_2">"O halde beni izle."</p>
	<p class="block_3"> </p>
	<p class="block_2">Gorath, ellerinde meşalelerle geri döndü. "Bunları orada depo olarak kullanılan bir kulübede üst üste yığılmış halde buldum." Aynı zamanda bir Krallık arbaleti ve küçük arbalet oklarıyla dolu bir sadak da taşıyordu. "Ayrıca bunları buldum," dedi. Arbaleti, tutar tutmaz incelemeye başlayan Locklear'a fırlattı.</p>
	<p class="block_3"> </p>
	<p class="block_2">"Kirli ve yıllardır yağlanmamış," dedi toprak beyi. "Ama paslanmış görünmüyor." Yayın ucunu toprağa dayayıp, ayaklarını yay tetiklendiğinde yerinde durmasını sağlayan üzengilerine yerleştirdi. Bir kolla kurulması gereken ağır arbaletlerin aksine bunun yayının çekilmesi yeterliydi. "Ve bu yay teline pek güvenim yok."</p>
	<p class="block_3"> </p>
	<p class="block_2">Fakat eski yay gürültülü bir klik sesi çıkardı ve Locklear boyuna uzanan kanala bir ok yerleştirdi. "Geri çekilin. Eğer bu tel koparsa, biri yaralanabilir."</p>
	<p class="block_3"> </p>
	<p class="block_2">Yakınlardaki bir kapıya nişan aldı ve mekanizmayı çalıştırdı. Yay, oku memnun edici bir şekilde kapıya isabetle fırlattı. Locklear, tasvip eder bir şekilde yaya baktı. "Sanırım bunu dayanıklı yapmışlar." "Bir daha denemek ister misin?" diye sordu James.</p>
	<p class="block_3"> </p>
	<p class="block_2">"Hayır," dedi Locklear. "Bu şansımızı zorlamak olabilir. En azından bununla şaşırtıcı bir atış yapabilirsem, bu bir fark yaratabilir."</p>
	<p class="block_3"> </p>
	<p class="block_2">James başıyla onayladı.</p>
	<p class="block_3"> </p>
	<p class="block_2">Pug küçük gurubuna baktı ve "Haydi gidelim," dedi.</p>
	<p class="block_3"> </p>
	<p class="block_2">Pug durakladı ve "Bekleyin," dedi. . Yan dönmeden ilerleyemeyecekleri kadar dar, uzun bir tüneldeydiler. Yürürken Gorath'ın omzu bir o duvara bir bu duvara sürünüyordu. Bu tüneli aşağıda, kalenin altındaki eski bir taş tünelin sonundaki bir merdivenin arkasında bulmuşlardı.</p>
	<p class="block_3"> </p>
	<p class="block_2">"Ne oldu?" diye sordu James.</p>
	<p class="block_3"> </p>
	<p class="block_2">"Burada," dedi çıplak duvarı göstererek. "Hatırladığım kadarıyla, buralarda bizi aşağıda bir odaya ulaştıracak bir kapı bulmalıyız."</p>
	<p class="block_3"> </p>
	<p class="block_2">James hançerini çekti, Gorath da aynısını yaptı ve onlar boş bir duvara benzeyen yere saldırırlarken, diğerleri geri çekildi. Kısa süre sonra, her iki adam ve moredhel ter içinde kalmışlardı, geride kalanlar ise, çıkarmış oldukları toprağı boşaltıyorlardı. Ve James'in hançerinin ucu taşa çarptı.</p>
	<p class="block_3"> </p>
	<p class="block_2">Toprağı temizledi ve "Sanırım bu duvar işçiliği," dedi.</p>
	<p class="block_3"> </p>
	<p class="block_2">Owyn, "Uzaklaşın," dedi, bu eski tuğlaları görmek için meşalesini yaklaştırmıştı.</p>
	<p class="block_3"> </p>
	<p class="block_2">Gorath meşalenin ısısına kulak asmadan eğilerek yaklaştı. "Ufalanıyormuş gibi görünüyor," dedi. Tuğlalardan birini itti ve bunu tuğladan gelen bir parçalanma sesi karşıladı. "Geri çekilin," dedi. Tünelden biraz ileriye gittiklerinde, Gorath tuğlalara iki elini dayadı ve olanca gücüyle itti. Hafif parçalanma seslerinin arasında önce tuğlaların ilki, ardından ikincisi ve sonunda yarım düzine kadarı yıkılmıştı.</p>
	<p class="block_3"> </p>
	<p class="block_2">Gorath dengesini korumayı başarmış, duvarın bir bölümü yıkılırken geri çekilmişti. Tünel, Locklear ve Owyn'in hapşırmasına neden olan ince bir tozla kaplanmıştı.</p>
	<p class="block_3"> </p>
	<p class="block_2">Gorath tereddüt etmedi. Meşaleyi Owyn'in elinden kaptı ve delikten içeri girdi. Pug ve diğerleri onu takip etti. İçine girdikleri oda geniş ve boştu, çok uzun bir zamandır orada olan toz yığını yerleri kaplamıştı. Pug elini kaldırdı ve elinden tüm alanı aydınlatan bir ışık belirdi.</p>
	<p class="block_3"> </p>
	<p class="block_2">Burası doğal bir mağara değildi. Tavan kayalara oyulmuştu, duvarlarda ise ejderhalar ve onlara binen zırhlı yaratıklara ait kabartmalar vardı. "Valherular!" diye ışıldadı Gorath, huşu içinde. "Burası bir zamanlar onlara aitmiş."</p>
	<p class="block_3"> </p>
	<p class="block_2">Pug, "Daha fazla ilerlemeden önce, sizi, karşılaşacağınız şeyler konusunda hazırlayayım, yalnızca Altılar'la karşılaşma riski değil, aynı zamanda diğer meseleler hakkında da," dedi. "Buraya yakın bir yerlerde Hayattaşı olarak adlandırılan büyülü bir nesne var.</p>
	<p class="block_3"> </p>
	<p class="block_2">"Bu büyülü nesne Valherular tarafından, Kaos Savaşları sırasında tanrılara karşı kullanılmak üzere bir silah olarak hazırlanmıştı. Ne işe yaradığı benim bilgilerimin ötesinde ve zamanım oldukça, dokuz yıl boyunca bunu inceledim. Ama şunu biliyorum: Bu büyük bir yıkım yaratacak bir şey olarak yaratılmıştı. On yıl önceki Büyük Ayaklanma sırasında sahte Murmandamus'un asıl hedefi buydu."</p>
	<p class="block_3"> </p>
	<p class="block_2">"Sahte Murmandamus mu?" diye sordu Gorath, aklı karışmış gibiydi.</p>
	<p class="block_3"> </p>
	<p class="block_2">"O gerçek bir moredhel değildi. O, senin halkını kendi istekleri doğrultusunda kandırabilmesi için büyüyle biçim değiştirmiş Pantathialı bir Yılan Rahibi'ydi. Ölmekte olanların hayat özlerini toplayarak, bunu Hayattaşı'nı kullanıma hazır hale getirecek bir anahtar olarak kullanmaya çalışıyordu. Eğer hedefine ulaşmış olsaydı, korkarım ki bunun sonucu Midkemia'daki tüm hayatın sonu olacaktı. Timirianya'daki yıkım, bu dünyanın dönüşeceği kaya parçasının yanında bir bahçe gibi görünecekti."</p>
	<p class="block_3"> </p>
	<p class="block_2">Gorath'ın bakışları ölümcüldü. "Pantathialılar yüzünden bu kadar fazla ölüm!"</p>
	<p class="block_3"> </p>
	<p class="block_2">Owyn'in de aklı karışmıştı. "Anlayamadığım bir şey var. Nasıl olur da bir rahip ya da büyük güçlere sahip bir büyücü tanrılara karşı silah olan bir aleti kullanabilir? Eğer Valherular gittilerse, Hayattaşı'nın sırrı da onlarla birlikte gitmedi mi?"</p>
	<p class="block_3"> </p>
	<p class="block_2">"Hayır," dedi Pug. "Valheruların ruhları taşın içinde bağlı ve onunla uğraşmak onları serbest bırakabilir. Vücutlarından yoksun da olsalar, birleşik zihinleri Hayattaşı'nı kullanmaya yeterli olabilir. Bundan emin değiliz, ama bu alamayacağımız bir risk."</p>
	<p class="block_3"> </p>
	<p class="block_2">"Yani Makala bizi yok etmek mi istiyor?" diye sordu Locklear.</p>
	<p class="block_3"> </p>
	<p class="block_2">"O kadar çılgın değil," dedi Pug. "Ama İmparatorluk'a kör bir bağlılığı var ve Krallık'ın zamanı gelince kendi ülkesine karşı kullanacağı bir yıkım silahına sahip olduğunu düşünüyor. Bu silahın sırrını açığa çıkarmak konusunda son derece istekli, işte bu yüzden buna karşı bir savunma oluşturabilir ya da Tsurani için, Krallık'a karşı gelebilecekleri bir silah yaratabilir." "Aptal!" dedi Gorath, tükürürcesine. "Sahip olduğu akıl ne kadar zavallı, kim bilir."</p>
	<p class="block_3"> </p>
	<p class="block_2">"Belki evrene karşı bakış açısıyla öyle," dedi Pug, "ama güçlü ve büyü konusunda yetenekli. Gücümün doruğunda olsam bana karşı duramazdı, ama bu zayıf halimde, gücü benimkini aşabilir. İşte bu yüzden Owyn, ben, hepimiz, önce altı yoldaşını halledip sonra onunla yüzleşmeliyiz." Gorath ve Owyn'e baktı. "Siz ikinize çok güveniyorum, firari bir moredhel şefi ve doğulu bir asilzadenin oğlu. Burada Hayattaşı'nın sırrını yalnızca Kraliyet Ailesi ve Locklear'la James gibi Sethanon Savaşı'na katılmış birkaç kişi biliyor." Gorath, "Bu sırrı açıklayacağıma ölürüm," dedi.</p>
	<p class="block_3"> </p>
	<p class="block_2">Owyn yalnızca başını sallayabildi.</p>
	<p class="block_3"> </p>
	<p class="block_2">"Şimdi beni izleyin." </p>
	<p class="block_3"> </p>
	<p class="block_2">Pug onları belli ki bir zamanlar büyük bir yeraltı şehrinin girişi olan uzun bir koridora yöneltti. "Kuzeye doğru uzanan şehirler, Sar-Sargoth ve Sar-Isbandia, glamiedheller tarafından burası taklit edilerek kuruldu. Burası bir zamanlar Drakin-Korin'in Şehri olarak adlandırılıyordu."</p>
	<p class="block_3"> </p>
	<p class="block_2">"Bizim irfanımızda dahi bu isim bilinir," dedi Gorath. "Valherular arasında bile bir deli olarak kabul edilirdi."</p>
	<p class="block_3"> </p>
	<p class="block_2">"Gene de özlerini Hayattaşı'na vermek konusunda onları ikna eden oydu."</p>
	<p class="block_3"> </p>
	<p class="block_2">Tünel genişti, Owyn sordu, "Neden burası bu kadar büyük?"</p>
	<p class="block_3"> </p>
	<p class="block_2">Pug gülümsedi, "Hiç ufak bir ejderha gördün mü?"</p>
	<p class="block_3"> </p>
	<p class="block_2">"Hayır."</p>
	<p class="block_3"> </p>
	<p class="block_2">"Burası bir ejderhaya ayrılmış bir bölüm ve Valherular büyük ejderhalara binerlerdi."</p>
	<p class="block_3"> </p>
	<p class="block_2">Büyük bir çift kapının önüne geldiler, kadim ağaçlardan yapılmış, taşlaşmaktan demir gibi sertleşmişlerdi. Bir insan vücudu boyutunda menteşeler, yüzyıllar önce donmuşlardı. Kapıların arasında geçebilecekleri kadar yer vardı, büyük bir salona girdiklerinde durdular.</p>
	<p class="block_3"> </p>
	<p class="block_2">Birdenbire Gorath hareketlendi, kılıcını kınından çekmişti, daha Owyn ve Pug büyülerini yapamadan, geniş odanın ortasında iki goblin cesedi uzanıyordu.</p>
	<p class="block_3"> </p>
	<p class="block_2">Pug, "Bu yakın olduğumuz anlamına geliyor," dedi.</p>
	<p class="block_3"> </p>
	<p class="block_2">"Bu aynı zamanda Delekhan'ın da yakında olduğu anlamına geliyor," dedi Gorath.</p>
	<p class="block_3"> </p>
	<p class="block_2">"Makala onu kullanıyor olabilir," dedi Pug, "ama Hayattaşı'nın sırrını ona açıklamış olacağını sanmıyorum. Moredhel cadılarınızdan hiçbiri onu buraya indiremezdi. Yeryüzünden buraya inecek bir yol bulması gerekir."</p>
	<p class="block_10"> </p>
	<p class="block_2">Gorath, "Bu yapının sadece bir girişi olduğundan şüpheliyim," dedi.</p>
	<p class="block_3"> </p>
	<p class="block_2">Pug, "Doğru. Makala yalnızca nereye gideceğini bilirse büyüyle nakil yapabilir, ama buraya ilk geldiğinde, birinin ona rehberlik etmiş olması lazım," dedi.</p>
	<p class="block_3"> </p>
	<p class="block_7">"Nago," diye karşılık verdi Gorath. "Bu çılgınlık başlamadan, neredeyse bir yıl boyunca güneyde kaldı. Eğer bu Makala denen adamı konuşturabilirsek, senin Tsuranilere buraya nasıl girileceğini gösterenin Nago olduğunu öğreneceğimizden eminim."</p>
	<p class="block_8"> </p>
	<p class="block_2">Pug, "Bunun üzerine daha sonra yorum yapabiliriz. Ama nasıl karşılaşmış olurlarsa olsunlar, amaçlarının birbirlerine yakınlığı konusunda fikir birliği içindeydiler ve bu çaba içinde birlikte hareket edebildiler." Pug sanki bir şey görmeye çalışıyormuşçasına karanlığa baktı ve "Sanırım, gene de, Makala, en azından Murmandamus'un halkını kullandığı kadar Delekhan'ı kullanıyor, Gorath. Halkını, Prens'in ordularını bu yerden uzakta tutmak için benim halkıma karşı savaşa, ölüme gönderiyor," dedi.</p>
	<p class="block_3"> </p>
	<p class="block_2">Tekrar yürümeye başladılar, aniden Pug, "Bekleyin!" dedi. İlerledi, elini kaldırdı ve "Owyn, şuna dokun," dedi. Owyn, Pug'ın yanına gelerek durdu ve elini uzattı. Avucunun altındaki enerjiyi hissediyordu, gıdıklayıcı ve zorlanması halinde rahatsız edici bir işti. "Bariyer bu mu?"</p>
	<p class="block_3"> </p>
	<p class="block_2">"Evet," dedi Pug. "Bizi bir kat aşağıdaki odaya nakletmeye çalıştığımda çarptığımız şey."</p>
	<p class="block_3"> </p>
	<p class="block_2">Pug biraz itekledi, elleri önce sağa sonra sola hareket etti. Bir süre sonra tatmin olmuştu. "Bu bir küre ve bunu buraya dikenleri bulana dek etrafından dolanmalıyız."</p>
	<p class="block_3"> </p>
	<p class="block_2">Karşılarına bir duvar çıkana kadar sola doğru yürüdüler, ardından tekrar sağa saptılar. En sağda, Gorath biraz gerideki bir kapıyı fark etti. Kara Elf, "haydi şunu deneyelim," teklifinde bulundu. Bir tünele girdiler ve yeryüzünün daha derinlerine doğru ilerlemeye başladılar. Odanın içerisindeki büyü o denli güçlüydü ki, James'le Locklear bile bu kendilerini ürperten enerjiyi hissetmişlerdi. "Bu yer de neyin nesi?" diye sordu James.</p>
	<p class="block_3"> </p>
	<p class="block_2">"Bir hazine odası," dedi Pug. "Birçok örnekten yalnızca biri. Burada hiçbir şeye dokunmayın. Buradaki nesnelerin pek çoğu büyülü ve kaza sonucu meydana getirecekleri etkileri kestiremiyorum."</p>
	<p class="block_3"> </p>
	<p class="block_2">Owyn, "Bu da ne?" dedi. Üzerinde runik sembollerin olduğu bir avcı borusunu gösteriyordu.</p>
	<p class="block_3"> </p>
	<p class="block_2">Gorath, "Yazı bana tanıdık geliyor. Bizim kendi yazımızı oluşturmak için temel aldığımız bir yazı. Valherulara ait," diye yanıtladı.</p>
	<p class="block_3"> </p>
	<p class="block_2">"Ne diyor?" diye sordu Owyn.</p>
	<p class="block_3"> </p>
	<p class="block_2">"Bu, Rüzgâr Vadisi'nin Hükümdarı'nın kabartması."</p>
	<p class="block_3"> </p>
	<p class="block_2">Pug, bunun Valheruların hangisi olduğunu hatırlamaya çalıştı. Thomas'ın bunu ona söyleyebileceğini biliyordu. "Burası bir ganimet yeri," dedi Gorath. "Ganimet ve yadigârlar burada toplanırdı." Yere, üzerleri tozla kaplanmış ganimetlere; altınlara, mücevherlere ve tanıdık gelen veya yabancı olan pek çok nesneye baktı. Owyn uzanarak elini avcı borusunun üzerinde tuttu. "Pug, şuna bir bakar mısın?" Pug, nazikçe boruya dokundu ve eline aldı. "Etrafa büyü yayıyor," dedi hafif bir sesle.</p>
	<p class="block_3"> </p>
	<p class="block_2">Ardından Pug hatırladı ya da belki de bu nesnenin, zihnine bir hatıra yerleştirme özelliği vardı. Boruyu, sanki aniden ısınmışçasına yere bıraktı. "Algon-Kokoon! Ashen-Shugar tarafından katledilmişti." Sesini alçaltarak, "Thomas bunu kesinlikle hatırlardı. Bu avcı borusu..." dedi. Gözleri irileşti. Boruyu aldı ve altın rengi şeridinden Owyn'in omzuna, genç büyücünün yanında asılı kalacak şekilde astı. "Eğer hâlâ çalışıyorsa, dengeyi değiştirebilir." Pug etrafına bakındı. "Burada, Sethanon'da, incelemeye vakit bulamadığım öyle çok şey var ki. Bilmediğim çok şey var." Owyn, "Ama Makala'nın oralarda bir yerde olduğunu ve onu durdurmamız gerektiğini biliyoruz," dedi.</p>
	<p class="block_3"> </p>
	<p class="block_2">Pug başıyla onaylayarak, kadim hazineleri geride bıraktı ve başka bir koridora doğru ilerledi.</p>
	<p class="block_3"> </p>
	<p class="block_2">Ufak bir oda uzaktan bir ışıkla aydınlanıyordu, Gorath meşalesini söndürdü. Pug, enerjisini saklamak için, büyülü ışığını kullanmayı bırakmıştı. Bilgilerinin tamamının kendine geri döndüğünü bildiğinden yetenekleri de aylar önceden çok daha gelişmişti……..</p>
	<p class="block_3"> </p>
	<p class="block_2">(Düzenleyici Notu: burada, taramadan kaynaklanan bir-iki satır hatalıydı. Okunamaz olduğu için sildim)</p>
	<p class="block_3"> </p>
	<p class="block_3"> </p>
	<p class="block_2">…….bunlar gerçekler değil, Makala'nın sapkın rüyalarıydı.</p>
	<p class="block_3"> </p>
	<p class="block_2">Her şeye karşın, Pug, en sonunda, onların bu yeteneklerini binlerce kişinin, insanların, moredhellerin, trollerin ve goblinlerin ölümüne neden olacak şekilde kullanılmasına izin verdiklerine ve bunun cezasız bırakılamayacağına karar vermişti. Pug bir baş hareketiyle, önce kendini sonra da solu işaret etti, ardından Owyn'i işaret edip sağı gösterdi.</p>
	<p class="block_3"> </p>
	<p class="block_2">Locklear'ın arbaletini işaret edip, üçüncü kişiyi belirtmek için üç parmağını havaya kaldırdı.</p>
	<p class="block_3"> </p>
	<p class="block_2">Elini bir süre havada tuttu, herkes başını olur anlamında salladığında, elini bir kesme hareketiyle indirerek odaya girdi. Üç kişi başlarını kaldırdıklarında Owyn ve Pug çoktan büyü sözlerini söylemeye başlamışlardı bile. İkisinin üzerinde kara cüppeler vardı, üçüncüsü ise bir moredhel savaşçısıydı.</p>
	<p class="block_3"> </p>
	<p class="block_2">Locklear arbaletini kaldırdı, bir nefes aldı, nefesini bırakıp kendisine öğretilmiş şekilde yayıyla nişan aldı ve ardından tetiği çekti.</p>
	<p class="block_3"> </p>
	<p class="block_2">Küçük ok odanın içerisinde havayı kesercesine ilerleyerek moredhelin göğsüne isabet etti ve odanın içerisinde geriye savrulmasına neden oldu. Moredhel rahatsız edici bir sesle duvara çarptı, kayarak yere yığılırken, arkasındaki duvarda kızıl bir iz bırakıyordu.</p>
	<p class="block_3"> </p>
	<p class="block_2">İki Tsuranili, tehlikeye alışık olmadıklarından ve şaşkınlığın etkisinden kurtulmaya çalıştıklarından dolayı hareketsiz kalmışlardı. İki bağlama büyüsü birbirlerini birer saniye aralıkla takip ederek hedeflerini buldular, her iki büyücü de, büyü kendilerini sarmalarken acı içinde inliyorlardı. Gorath kılıcını kaldırmıştı ve büyücüleri öldürmek için öne ilerledi.</p>
	<p class="block_3"> </p>
	<p class="block_2">Çok kısa bir sürede her şey sona erdi.</p>
	<p class="block_3"> </p>
	<p class="block_2">Pug etrafına bakındı, sessizliği sağlamak için elini kaldırdı ve herhangi bir alarmın verilip verilmediğini dinledi. Bir dakika kadar sessizlik içinde beklediler.</p>
	<p class="block_3"> </p>
	<p class="block_2">"Geriye dördü ve bir de Makala kaldı," dedi.</p>
	<p class="block_3"> </p>
	<p class="block_2">James, "Burası bir yatak odası gibi görünüyor," dedi. Yerde, ottan yapılmış iki döşeği gösterdi. "Diğer biraderleri Hayattaşı'nın çevresindeki kabuğu beslerlerken, burada dinleniyorlar."</p>
	<p class="block_3"> </p>
	<p class="block_2">Pug gözlerini kapatıp, duyularını genişletti. Ötede tanıdık bir varlık algıladı. Ona uzandı, fakat temas etmesi engellenmişti. "Henüz değil," diye fısıldadı.</p>
	<p class="block_3"> </p>
	<p class="block_2">"Henüz olmayan nedir?" diye sordu James, yüzünde geride bıraktıkları birkaç haftanın yorgunluğunun izleri vardı. Pug ona ardından da Locklear'a bakarak, "Kuzeygözcüsü'nden ayrıldığınızdan beri kendinize ne kadar bakıyorsunuz?" dedi. "Arutha'nın şifacı rahibi bize geceleri içmemiz için bir toz verdi, birkaç saat içinde dinlenmiş olarak kalkıyoruz." Pug, "Bu kısa vadede işe yarar, fakat her şey sona erdiğinde, günler boyunca dinlenmek zorunda kalacaksınız. Dikkatli olun, hisleriniz körleşmiş durumda, düşündüğünüz kadar hızlı değilsiniz," dedi.</p>
	<p class="block_3"> </p>
	<p class="block_2">Locklear, James'e bakıp, "Eğer bize yorgun olduğumuzu söylüyorsa, bu beni fazla şaşırtmaz," dedi.</p>
	<p class="block_3"> </p>
	<p class="block_2">James sırıttı ve hafifçe arkadaşının yanağına vurdu. "Kendimize fazla güvenmememizi söylüyor, Locky." "Eli uzun Jimmy mi kendine fazla güvenecek? Tanrılar esirgesin," diye yanıtladı dostu, ifadesiz bir ses tonuyla. "Gelin," dedi Pug. "Bu engel kadar güçlü bir büyü hiç de hafife alınacak bir şey değil. Etrafıma, Timirianyalı o tanrının koyduğu gibi."</p>
	<p class="block_2"> </p>
	<p class="block_2">Koridorda ilerlediler ve büyük bir odaya girdiler. Uzakta hareket eden kişiler vardı, Pug, yol arkadaşlarına dağılmalarını işaret etti.</p>
	<p class="block_3"> </p>
	<p class="block_2">Odanın bir ucundan, siyah cüppeli iki kişi yaklaştı ve bir ses duyuldu. "Seninle karşılaşabileceğimiz söylenmişti, Milamber."</p>
	<p class="block_3"> </p>
	<p class="block_2">"Bana karşı gelme Zatapek. Makala seni kandırdı, beline kadar masumların kanma batmış durumdasın. İçinde boğulmadan önce dur."</p>
	<p class="block_3"> </p>
	<p class="block_2">"Milamber, Meclis içinde senin, İmparatorluk'un esenliğinden çok doğmuş olduğu toprakları düşünen sahte bir Yüce olduğuna inanan tek kişi Makala değil. Yoksa bu güçlü silahı neden bizden esirgemiş olasın?"</p>
	<p class="block_3"> </p>
	<p class="block_2">Zatapek'in arkasında duran ikinci büyücü yana çekilerek, asasını bir silah gibi indirip, Pug'a yöneltti. Pug'ın arkasından ise boşaltılan bir arbaletin sesi duyuldu, ikinci büyücü etrafında bir daire çizerken, kolu vücudundan yarı yarıya kopmuş, omzundan kan fışkırıyordu. Acı içinde bir çığlık attı ve Zatapek harekete geçti.</p>
	<p class="block_3"> </p>
	<p class="block_2">Tsuranili Yüce her iki elini birden havaya kaldırdı, parmaklan ileriyi işaret ediyordu, parmak uçlarından çıkan mavi enerji Pug'a sertçe çarptı. Her kasının aynı anda kasılmaya çalıştığını hissediyordu, kaskatı kesilip, yere yığılarak taş zemine çarparken sessiz bir acı içinde kıvrandı.</p>
	<p class="block_3"> </p>
	<p class="block_2">Owyn bunun üzerine harekete geçti. Elinden çıkan kocaman bir alev küresi Zatapek'e doğru hızla ilerledi. Fakat Tsuranili büyücü hazırdı, elinin bir salınımı ile alevin üzerinde yayılarak yere aktığı ve taşa değerken sönmesine yol açan bir kalkan oluşturmuştu.</p>
	<p class="block_3"> </p>
	<p class="block_2">Elde edilen tek kazanç, Pug'a yöneltmiş olduğu büyünün kontrolünü kaybetmiş olmasıydı ve enerji yok olarak, Pug'ı taş zeminin üzerinde hâlâ Zatapek'in büyüsünün verdiği acıyla titrer bir halde bıraktı.</p>
	<p class="block_3"> </p>
	<p class="block_2">Owyn şimdi ne yapacağını bilemediğinden gözlerini kapatarak kendini, doğal tepkilerine bıraktı. Elini uzattı ve tek bir kelimeyle Tsuranili Yüce'ye basınçlı bir hava akımı gönderdi. Bir an için Zatapek hiçbir şey göremediğinden bir enerji saldırısına hazırlandı, fakat ne olduğunu anladığında, karşılık vermekte geç kalmıştı. Rüzgârın şiddeti onu altı metre kadar geriye savurmuştu.</p>
	<p class="block_3"> </p>
	<p class="block_2">Gorath, ona doğru koştu, sersemlemiş haldeki Tsuranili büyücünün gördüğü son şey, karşısına dikilip kendisine vurmaya hazırlanan Kara Elf ti. Ardından Gorath tek bir darbeyle büyücüyü öldürdü.</p>
	<p class="block_3"> </p>
	<p class="block_2">Owyn hızla Pug'ın yanına koştu ve kendinden yaşlı büyücünün hâlâ üzerine yapılan büyünün etkisinden mustarip olduğunu gördü. Titriyordu, yüzünde acının ifadesi vardı, dişleri kilitlenmiş, dudaklarıysa geri çekilerek, sırıtıyormuş gibi bir hal sergilemekteydi. "Bir şey yapabilir misin?" diye sordu Locklear.</p>
	<p class="block_3"> </p>
	<p class="block_2">"Bilmiyorum," dedi Owyn. Uzanıp, Pug'a dokunduğunda parmaklarının ucu acıyla sarmalandı. Ama elini geri çekmek yerine, zihnini acı üzerinde odaklayarak enerjiyi hissetti. Enerjiyi hareket ettirerek yere yönlendirdi, acı birdenbire yok oldu.</p>
	<p class="block_3"> </p>
	<p class="block_2">Pug olduğu yere çöktü. Ardından bir hıçkırığı andıran derin bir nefes aldı ve bir çekişle bıraktı. James, "Pug! Beni anlayabiliyor musun?" diye sordu.</p>
	<p class="block_3"> </p>
	<p class="block_2">Pug, bitkin bir şekilde başıyla onayladı. Yüz kasları acı içerisinde olduğundan, yavaş konuşuyordu, "Bana yardım edin, lütfen," dedi. James'in beline sarmış olduğu kolun yardımıyla ayağa kalkan Pug'ın bacakları titriyordu. "Eğer hareket edersem, etkileri yok olacaktır."</p>
	<p class="block_3"> </p>
	<p class="block_2">Owyn, "Memnun oldum. Hayatım boyunca bir dakika içinde bu kadar büyü yapıldığını görmemiştim," dedi.</p>
	<p class="block_3"> </p>
	<p class="block_2">"İyi iş başardın. Sezgilerine güvendin. Bunu yapmaya devam edersen, benden kazandığın büyüler ikimizin de çok işine yarayacak." Pug, James'den uzaklaştı, her adımda daha da güçleniyordu. "Böylece dört etti. Geride kalanların iki değilse bile en azından biri, engeli beslemekle meşgul olacak. Eğer onları bulabilir ve etkisiz hale getirirsek,</p>
	<p class="block_3"> </p>
	<p class="block_2">Hayattaşı'na varışı engelleyen büyü de kalkar, böylece Makala'ya ulaşabiliriz."</p>
	<p class="block_3"> </p>
	<p class="block_2">Etrafına bakındı. Locklear'ın vurduğu büyücü kan kaybından ölmüştü. "Bu kapıların ötesinde başka bir hazine odası var. Diğer tarafında paramparça olmuş bir duvarın olduğu bir oda, yıllar önce çok büyük bir mücadele sırasında yıkılmıştı. O taşların arasındaki açıklıktan geçildiğinde Hayattaşı odasına ulaşılır."</p>
	<p class="block_3"> </p>
	<p class="block_2">Gorath, "O halde geride kalan son iki Tsuranili muhafızın ve Makala'nın bu kapıların ötesinde olduklarını varsayacağız," dedi.</p>
	<p class="block_3"> </p>
	<p class="block_2">"Gelin," dedi Pug. Kapıya yaklaşırken adımlarını yavaşlattı, Zatapek'in eşlikçilerinden birine, daha önceden tanımadığı genç bir Tsuranili Yüce'ye göz attı. Ben Kelewan'da yaşadığım sırada, acemilerden biriydi sanırım, diye düşündü. Yazık. Ölü büyücü, boş gözlerle yabancı bir dünyaya ait kadim taşlara bakıyordu. Ne yazık, diye düşündü Pug. Kapının yakınında, Pug diğerlerine durmalarını işaret etti. Gizlice içeri baktığında, orada bekleyen iki kişi gördü, onların kendini görmediğini düşünüyordu. Dikkatlerini iki hedef üzerinde yoğunlaştırmışlardı, Pug'ın oraya gelmesi ve arkalarındaki bariyerin beslenmesi. Pug, böylesine uzun süreli bir görevin bedelinin yorgunluk olacağını biliyordu, fakat onların görevlerine ayırmış oldukları zaman hakkında kendisini kandırmıyordu.</p>
	<p class="block_3"> </p>
	<p class="block_2">Delekhan ve kendi Efsunörücüleri bu yakınlarda, gerçekten burada olduğuna inanıyorlarsa ya Murmandamus’u kurtarmak için, ya da güçlerinin mirasından hak elde etmek için bu mağaranın yerini bulmaya çalışıyor olmalılardı. Her iki şekilde de, kendisinin oraya varışı ya da Makala'nın Hayattaşı'nı harekete geçirmesi, çabalarına beklenmedik bir son verecekti.</p>
	<p class="block_3"> </p>
	<p class="block_2">Pug bir adım geri gitti ve gözlerini kapattı.</p>
	<p class="block_3"> </p>
	<p class="block_2">Pug'ın zihnine, seni ben çağırdım, fakat zihnine erişemedim, diye tanıdık bir ses dokundu.</p>
	<p class="block_3"> </p>
	<p class="block_2">Owyn'e baktı ve "Kâhin," dedi.</p>
	<p class="block_3"> </p>
	<p class="block_2">Owyn, başını evet anlamında salladı.</p>
	<p class="block_3"> </p>
	<p class="block_2">Pug, sese karşılık verdi, Bu bariyeri kaldırıp seni kurtarmalıyız.</p>
	<p class="block_3"> </p>
	<p class="block_2">Kara Büyücüler bir gece geldiler ve mağarayı, hizmetkârlarımı uyutan ve beni de güçsüz kılan bir dumanla doldurdular. Ardından beni, benim güçlerimin dahi çözemeyeceği büyülerle bağladılar. Beni böyle bir olasılığa karşı körleştiren, kendi geleceğimi görme yetersizliğimdi. Zaman içinde serbest kalabilirim, ama şu an için, sahip olduğum güç eskiden sahip olduğumun yalnızca bir yankısı.</p>
	<p class="block_3"> </p>
	<p class="block_2">Pug, Aal Kâhini’nin gücünü kafasında tarttı, Makala'nın hazırlıklarından etkilenmişti. Hiçbir zaman Makala'yı küçümsememesi gerekirdi.</p>
	<p class="block_3"> </p>
	<p class="block_2">“Makala pervasızca hareket ediyor, ayrıca kararlı biri, ama halkının ölçülerine göre zalim biri sayılmaz, ölmeni isteseydi, seni çoktan öldürmüş olurdun. Büyük ihtimalle bir süreliğine aciz durumda olman onun için yeterli. Kalıcı bir yara almış olma olasılığın çok düşük.” Pug, Owyn'e döndü ve "O ikisini hemen ortadan kaldırmalıyız," dedi.</p>
	<p class="block_3"> </p>
	<p class="block_2">"Bunu yapabilir misin?" diye sordu Owyn.</p>
	<p class="block_3"> </p>
	<p class="block_2">"Buna mecburum." James, Gorath ve Locklear'ın olduğu yere döndü. "Eğer büyüye hazırlıklılarsa, fiziksel bir saldırıya hazır olmayabilirler. Kapıdan içeri girer girmez, hızla bizi takip edin, ama saldırıya uğramamız ihtimaline karşın yanlarda durun." Gorath'a, "Bariyerin ardında göreceklerin seni hayrete düşürüp, sarsacak, ama telaşa düşme. O büyük bir ejderha, fakat Midkemia'da daha önceden var olmuş olanlara hiç benzemez. O, Aal Kâhini ve gücünü geri kazandığı sırada Delekhan ve diğer belalardan korunmalı. Makala'yı yenmeyi başaramazsam, tek umudumuz o olacak," dedi. Gorath başını anladığını ifade eder bir biçimde salladı. "Anlıyorum." Locklear ve James'e baktı. "Onlar çok değerli müttefikler. Siz ikiniz büyücüleri ortadan kaldırırken ejderhayı koruyacağız."</p>
	<p class="block_3"> </p>
	<p class="block_2">Owyn kapıya doğru ilerlemek üzereyken Pug onu durdurdu. "Makala'yla karşılaşmamız için bize gerekecek zamanı verebilecek bir büyü var. Bariyer düştüğünde, dostlarının başarısız olduklarını anlayacak."</p>
	<p class="block_3"> </p>
	<p class="block_2">"Nedir?"</p>
	<p class="block_3"> </p>
	<p class="block_2">"Eğer yaptıkları işten, düşündüğüm kadar zayıf düşmüşlerse, onları bayıltacak hafif bir büyü var." Pug işaret etti. "Eğer bu işe yararsa, bariyeri bir süre daha yerinde tutacaklar, odayı aşıp bu odayla diğeri arasındaki yarığa geçmemize yetecek bir süre boyunca. O zamana ihtiyacımız var, çünkü Makala'yla karşılaşmak için, kendimizi zaman içinde kaydırmalıyız." </p>
	<p class="block_3"> </p>
	<p class="block_2">Owyn başıyla onayladı. Bir an için gözlerini kapattı, ardından, "Bahsettiğin büyüyü biliyorum," dedi. Gözleri irileşti ve "Bu basit görünüyor," dedi.</p>
	<p class="block_3"> </p>
	<p class="block_2">Pug, "Eğer bunu sağ atlatabilirsek, bana hatırlat da bu özel büyüyü ne kadar uzun süre araştırdığımı anlatayım," dedi. Başıyla işaret verdi, hepsi birlikte kapıdan içeriye girdiler. Belli ki iki Tsuranili Yüce de hazırlanmıştı, çünkü her ikisi de bir yandan bariyeri beslerlerken, bir yandan da enerjilerini ayırıyor, biri Pug'a karşı bir savunma büyüsü yaparken diğeri ise ona karşı bir ateş büyüsü yapmaya çalışıyordu.</p>
	<p class="block_3"> </p>
	<p class="block_2">"Dikkat!" diye bağırdı Owyn yoldan çekilirken.</p>
	<p class="block_3"> </p>
	<p class="block_2">Tsuranililer, Pug'la baş başa karşılaşmaya hazırlanmış olabilirlerdi, fakat ikinci bir büyücüyü beklemiyorlardı. Aynı anda hem Pug hem Owyn, Tsuranilerin yorgun zihinlerine uzanıp, onları yakalayarak, sanki bir çekiç darbesi yemiş gibi sersemlemelerini sağlayan büyülerini yaptılar.</p>
	<p class="block_3"> </p>
	<p class="block_2">Pug koşmaya başladı. İki Yüce yerlerinde, kök salmış gibi ve bir an için bir şey yapamayacak halde dururken, Owyn bir adım geriden Pug'ı takip ediyordu. Ardından yere yıkıldılar.</p>
	<p class="block_3"> </p>
	<p class="block_2">Bariyer düştüğü sırada, ardındaki oda da açığa çıkmıştı. Bir ejderha göreceğini biliyor olması dahi, Owyn'i karşısındaki manzaraya hazırlayamamıştı. Ejderha devasa boyuttaydı, kolaylıkla o ana dek görmüş olduğu en büyük yaratık olduğunu söyleyebilirdi. Başı, taşlığın üzerinde uzanıyordu ve boyutu bir araba kadardı, derisi mücevherlerle kaplıydı. Burnundan kuyruğuna kadar, kanatları dahil vücudunu binlerce elmas kaplıyordu. Ama tüm bunların aralarına bolca serpiştirilmiş yakutlar, zümrütler ve safirler, yaratığa parıltılı, vücudunun üzerinde dans eder gibi görünen gökkuşağı tonları veriyordu. Gözleri iri gözkapakları tarafından örtülmüş, bir kılıç büyüklüğündeki dişleri ise, dudaklarının altında, bir kurdunkini andıran gülümsemenin arasından görünüyordu. - Teşekkürler, büyücüler. -</p>
	<p class="block_3"> </p>
	<p class="block_2">Pug bariyeri oluşturan Tsurani yapımı aleti gördü. İçinde ufak kristal parçaları vardı. Onları inceledikten sonra, "Makala'nın o yakutu neden çaresizce aradığını artık biliyoruz," dedi. Makineyi gösterdi. "Bahsettiğin, sıradışı özelliklere sahip o taşlar, Owyn. Onlar bu alete güç vermek için kullanılıyordu, Altılar ise işlevine devam etmesinden sorumluydular. Kâhini basit bir büyünün etkisiz bale getiremeyeceğini biliyordum." Ejderhaya dönen Pug, "Gorath ve diğerleri burada kalıp seni korurken Owyn ile ben, Makala ile ilgileneceğiz," dedi.</p>
	<p class="block_3"> </p>
	<p class="block_2">Acele etmelisiniz. İhtiyatsız davranıyor.</p>
	<p class="block_3"> </p>
	<p class="block_2">Pug ve Owyn, koşturarak Büyük Ayaklanma'yı başlatan ve Murmandamus'un Krallık'a oluşturduğu tehdidi sona erdiren savaşın zirvesinde, bir ejderhanın, Dehşetlordu olarak bilinen en korkunç yaratıkla karşılaşması sırasında yıkılmış duvardaki çatlağa ilerlediler. Pug sendeledi. Kendilerini Hayattaşı ile aynı evreye ulaştırmak için kendini ve Owyn'i zamanda kısa bir anlığına kaydırabileceği boş bir odayla karşılaşmayı bekliyordu. Bunun yerine, "Tanrılar adına! Makala Hayattaşı'nı buraya getirmiş!" dedi.</p>
	<p class="block_3"> </p>
	<p class="block_2">Tsuranili Yüce, bir insan beli hizasına gelen büyük, zümrüt rengi bir taşın karşısında duruyordu. Taşın tepesinden fildişine benzer beyaz bir sapı olan altın bir kılıç çıkıyordu. Kılıcın kabzasına altın bir ejderha biçimi kakılmıştı.</p>
	<p class="block_3"> </p>
	<p class="block_2">Ardından Kara Cüppeli döndü ve "Milamber, etkilendim. Savunmayı geçebileceğini dahi düşünmüyordum. Dilerim Zatapek ve diğerleri seni durdurmaya çalışırlarken hak etmedikleri bir acı çekmemişlerdir," dedi.</p>
	<p class="block_3"> </p>
	<p class="block_2">Pug öfkesini güçlükle zapt ediyordu. "Sadık Tsuraniler olarak, onurlu ve itaatkâr bir biçimde ve tabii senin ölüm saçan ikiyüzlülüğünden tamamen habersiz öldüler."</p>
	<p class="block_3"> </p>
	<p class="block_2">"Bana ikiyüzlülükten bahsetme, Milamber! İmparatorluk'a hizmet etmek için bir yemin etmiştin, gene de bu korkunç yalanın varlığını bizden gizledin!" Makala, Pug ve Owyn'e doğru bir adım yaklaşıp, bağırdı, "On sene kadar önce, Düşmanın dünyalarımıza erişmesini engelledin, ya da Meclise söylediğin buydu. Hochopepa ve Shimone bu yalana şahitlik ettiler. O ulvi amaç uğruna büyük Tsurani hanedanlarının oğulları yardımcı olmak için bu dünyada öldüler. Gene de, bu şehrin ve Tsurani kanından kişilerin buraya gönderilmesinin neden bu kadar önemli olduğu bilgisini bizden esirgedin."</p>
	<p class="block_3"> </p>
	<p class="block_2">Sesini alçalttı. "Senin dünyana geldiğimde kaçamak cevaplar verip sorularımı savuşturdun, sonunda bu soruların cevabını bulmayı kendime görev edindiğimde, tuzakları, büyülü engelleri ve yan koridordaki devasa yaratığıyla bu yeri keşfettim. Hepsi de beni ve senin hizmetinde olmayanları buradan uzak tutmak içindi!" Parmağını Hayattaşı'na doğru savurdu.</p>
	<p class="block_3"> </p>
	<p class="block_2">"Sen bu dünyayı Düşmana kapatmadın! Daha sonra içindeki gücü kendi düşmanlarına, büyük ihtimalle de Tsuranuanni İmparatorluğu'na karşı kullanmaya gerek duyabileceğin için bu taşın içinde hapsettin!" "Buna inanıyor olamazsın," dedi Pug.</p>
	<p class="block_3"> </p>
	<p class="block_2">"Buna yalnızca inanmakla kalmıyorum; o günün asla gelmeyeceğinden de emin olmak istiyorum. Bunun kilidini açmayı neredeyse başardım, doğasını tam olarak anlayabildiğimde, onu Kutsal Şehir'e götüreceğim ve orada, İmparatorluk savunması için ona ihtiyaç duyulana dek bekleyecek."</p>
	<p class="block_3"> </p>
	<p class="block_2">Owyn, "Pug, o delirmiş," dedi.</p>
	<p class="block_3"> </p>
	<p class="block_2">Makala, "Evlat, bu konuşma çocuklara uygun değil," dedi. Eliyle savarcasına bir hareket yaptı, Owyn sanki bir darbe almışçasına geri savruldu. Son anda bunun Zatapek'i alt etmek ve kendini ciddi tehlikelerden korumak için yapmış olduğu büyünün başka bir biçimi olduğunu fark etti. Gene de yere, taş zemine sertçe düşmüş, nefesi kesilmişti. Pug döndü ve "Sen katil bir köpeksin, Makala. Seni evime kabul ettim, sen ise bana ve sana duyduğum güvene ihanet ettin. Kızımı bir oyundaki piyon gibi kullandın ve hayatını tehlikeye attın. Sırf bu yüzden ölümü hak ettin. Fakat senin bu aşamaya gelebilmen için binlerce kişi öldü."</p>
	<p class="block_3"> </p>
	<p class="block_2">"İşte başarılı olmamı gerektirecek bir başka neden, Milamber. Aksi takdirde boşuna ölmüş olacaklar. Bu büyülü nesne İmparatorluk Sarayı'nda güvende olacağı zaman, İmparatorluk'un esenliği için ölmüş olacaklar."</p>
	<p class="block_3"> </p>
	<p class="block_2">Pug Meclis'in en yetenekli üyelerinden biri olduğunu bildiği Makala'ya karşı tükenmiş durumda olan tüm gücünü topladı.</p>
	<p class="block_3"> </p>
	<p class="block_2">Makala geri çekildi. "Seninle karşılaşmayacağım, Milamber. Tek elinle Kentosani'deki büyük arenayı yok ettiğinde, orada bulunanların arasındaydım. Bu zayıf durumunda dahi, senin dengin olduğu konusunda yanlış bir kanıya kapılmayacağım." Yavaşça döndü ve eliyle bir işaret yaptı.</p>
	<p class="block_3"> </p>
	<p class="block_2">Gölgelerin arasından iki vücut belirdi, büyük ve tehlikeli görünüyorlardı, grilerdi ve geniş kanatları vardı. Makala, "Timirianya dünyasını keşfimle ilgili tek işe yarar şey, Rlynn Skrr adı verilen bir rahibe ait olan asaydı. Bu yaratıklara emir vermemi sağlıyor." İki elemental yaratığa, "Öldürün onları," dedi. Pug, Owyn'e dönerek, "Ben biriyle ilgilenirken sen diğeriyle savaşabilirsin, ama hem onlarla hem de Makala ile savaşamayız. Boruyu üfle!" dedi.</p>
	<p class="block_3"> </p>
	<p class="block_2">Owyn tereddüt etmedi ve boruyu dudaklarına götürdü. Üfledi, uzun ve kederli bir nota havada asılı kaldı, bir av borusu kadar, bir köpeğin ulumasına da benziyordu.</p>
	<p class="block_3"> </p>
	<p class="block_2">Hiç de doğal olmayan, kadim bir büyüye ait dondurucu bir rüzgâr koridora çarptı. Birdenbire Owyn'in yanında, iri, üzerinden salyalar akan çeneleri ve birer hançer gibi uzun dişleriyle bir çift av tazısı belirmişti. Gözleri kırmızıydı, boyunlarının çevresinde demir dikenli tasmaları vardı. Yerlerinde bekliyorlardı. "Onlara emir ver, Owyn!" diye bağırdı Pug.</p>
	<p class="block_3"> </p>
	<p class="block_2">"Ne yapmalıyım?"</p>
	<p class="block_3"> </p>
	<p class="block_2">Pug Owyn'e bakmak için döndü, genç büyücü onun gözlerinde öfke ve nefreti gördü. "Makala!" diye bağırdı.</p>
	<p class="block_3"> </p>
	<p class="block_2">Owyn doğruldu ve aniden sarsılan Tsuranili büyücüyü işaret etti. "Saldırın!" diye emretti.</p>
	<p class="block_3"> </p>
	<p class="block_2">Tazılar ileri atıldı. Rüzgâr elementallerinden biri kendisine yaklaştığında Pug döndü, içinin derinliklerine yönelerek, daha önce Timirianya'da onlar üzerinde kullanmış olduğu büyüyü kullandı. Daha önceden olduğu gibi, yaratık renkli boncuklar halinde enerji parçacıklarıyla kaplandı, yerinde donup kalarak bir hayaletin iniltisini andıran bir çığlık koyverdi. Owyn de büyüsünü diğerine yaptı ve o da aynı şekilde yerinde donup kaldı.</p>
	<p class="block_3"> </p>
	<p class="block_2">Ardından dikkatlerini Makala üzerinde yoğunlaştırdılar. Tsuranili Yüce kendi peşindeki kocaman hayvanların dürtüp, aşmaya çalıştıkları koruyucu bir kalkan oluşturmuştu. Geri çekildi, tazılar ona yaklaştıkça bu onun Pug ve Owyn'e karşı büyü yapmasını engelliyordu. </p>
	<p class="block_3"> </p>
	<p class="block_2">Pug, Hayattaşı'nın etrafında dolandı ve bu sırada, belirgin olabilecek bir şekilde herhangi bir şeyin tehlikeye girip girmediğini görmek için ona bakmaya biraz vakit ayırdı. Şükran dolu bir dua etti; anlaşılan Makala henüz mücevherle bedensel olarak etkileşime girmemişti.</p>
	<p class="block_3"> </p>
	<p class="block_2">Pug bunun ardından tazıların hamlelerinden sakınmaya çalışmakta olan Makala'ya döndü. Ona ulaşamamalarına karşın, saldırıları huzursuz ediciydi.</p>
	<p class="block_3"> </p>
	<p class="block_2">Pug yaklaşarak büyük köpeklerden birinin ardında durdu ve bağırdı, "Makala, bana, aileme ve kendi kardeşliğine, Tsurani inancına olan bilinçsiz ve kör bağlılığın yüzünden ihanet ettin! 'İmparatorluk'un esenliğinin' gerçekte ne olduğunu belirlemeye dahi yeltenmedin. Eğer anlamaya başlamış olsan, yapmaya çalıştığın şeyin İmparatorluk'u, Düşman'ın, Ulusları, Altın Köprü'ye sürmesinden beri en büyük tehlike ile karşı karşıya bırakacağını görürdün.</p>
	<p class="block_3"> </p>
	<p class="block_2">Küstahlığın ve kibirliliğin binlerce hayata mal oldu. Tüm bunlardan dolayı ölmeye mahkûmsun."</p>
	<p class="block_3"> </p>
	<p class="block_2">Elinin bir salınımıyla bir büyü meydana getirdi, bununla Makala'nın yaratmış olduğu kalkanı katman katman soymaya başladı. Son anda yaşlı büyücü Pug'ın ne yaptığını fark etti ve bir çığlık attı. "Hayır!" Ardından tazılar üzerine sıçrayarak, onu lime lime etmeye başladılar.</p>
	<p class="block_3"> </p>
	<p class="block_2">Ölümü hızlı olmuştu. Köpekler cesedini parçalamaya, salonun içine dağıttıkları küçük parçalara ayırmaya başladılar. İki rüzgâr elementali gözden kaybolduğu sırada Owyn yaklaştı ve "Layığını buldu," dedi.</p>
	<p class="block_3"> </p>
	<p class="block_2">"Tazıları çağır," dedi Pug.</p>
	<p class="block_3"> </p>
	<p class="block_2">Owyn, "Durun!" diye bağırdı ve tazılar durdu. Pug'a döndü ve "Onları ne yapacağım?" diye sordu.</p>
	<p class="block_2"> </p>
	<p class="block_2">Pug başını salladı. "Sanırım onlara, geldikleri yere dönmelerini söylemelisin."</p>
	<p class="block_3"> </p>
	<p class="block_2">Owyn döndü ve bunu yaptı, ardından iki tazı da gözden kayboldu. Boruyu omzundan çıkardı ve yere koydu. "Bu sahip olmak için korkunç bir güç."</p>
	<p class="block_3"> </p>
	<p class="block_2">Pug elini Owyn'in omzuna koydu. "Akıllıca kullanılmazsa her güç korkunçtur." Parçalanmış cesede bakarak, "O, bir zamanlar büyük güç ve mevkiye sahip biriydi. Her ikisini de kötüye kullandı. Bunu asla unutma," dedi.</p>
	<p class="block_3"> </p>
	<p class="block_2">Owyn, "Hiçbir zaman unutmayacağım. Büyücülük hayatının bana uygun olduğunu sanmıyorum," diye karşılık verdi. Pug gülmeyi başarmıştı. "Uygun ol ya da olma, bundan uzak kalabileceğini sanmıyorum. Sen, büyük bir güce sahipsin,</p>
	<p class="block_3"> </p>
	<p class="block_2">Owyn." "Ben mi? Ben yalnızca Patrus ve senden bir şeyler öğrenmiş genç biriyim."</p>
	<p class="block_3"> </p>
	<p class="block_2">"Daha fazlası," dedi Pug. Elini Owyn'in omzuna koydu ve "Zihinlerimizi birleştirdiğimizde sahip olduğum bilginin büyük kısmı sana verildi. Bunun bir kısmının yıllar boyunca uyku halinde kaldığını göreceksin, ama geri kalan bölümleri kendiliğinden ortaya çıkacak. Babanın sarayına döndüğünde hayatınla ilgili nasıl bir karar verirsen ver, bu dünya üzerindeki en yetenekli büyü uygulayıcılarından biri olacaksın," diye ekledi.</p>
	<p class="block_3"> </p>
	<p class="block_2">Owyn, "Buna alışmak zaman alacak. Ben-"</p>
	<p class="block_3"> </p>
	<p class="block_2">Konuşmanın devamı yan odadan gelen kılıç sesleri ve bağrışmalarla kesilmişti.</p>
	<p class="block_3"> </p>
	<p class="block_2">Büyücü, diye duyuldu ejderhanın düşünceleri, onları durduramam. Hâlâ çok güçsüzüm.</p>
	<p class="block_3"> </p>
	<p class="block_2">Pug, odaların arasındaki boşluğa yöneldi ve içinden hızla geçmekte olan birini gördü. Bir süre için bunun Gorath olduğunu sandı, bunun bir başka moredhel olduğunu gördüğünde artık çok geçti.</p>
	<p class="block_3"> </p>
	<p class="block_2">Bu moredhel elinde Pug ve Owyn'e doğru yöneltmiş olduğu bir asa tutuyordu. Bir enerji patlaması her ikisini de odanın öteki tarafına savurdu. Pug sertçe duvara çarptı, gözlerinin önünde ışıklar parıldamaya başladı; Owyn'in ise bir kez daha nefesi kesilmişti.</p>
	<p class="block_3"> </p>
	<p class="block_2">Moredhel Efsunörücüye arkasından birinin vurduğunu, Locklear'ın sendeleyerek içeri girdiğini gördü, ardından bir başka moredheli, neredeyse Locklear'ın Efsunörücüye ulaşmasını boşu boşuna engellemeye çalışan bir savaşçıyı ve Locklear'ın geri dönerek onun kılıç darbelerini zorlukla savuşturmaya çalışmasını izledi.</p>
	<p class="block_3"> </p>
	<p class="block_2">Odanın içi aniden dövüşenlerle dolmuştu. Locklear bir moredhel savaşçısı ile dövüşürken James de kendisine Pug ve Owyn'e zarar vermek için kullanılan asalardan biriyle saldıran bir başka Efsunörücüye yakın durmaya çalışıyordu. Şaşkınlığa uğramış olan Owyn, konsantre olup yardım etmeye çalışıyor, fakat odaklanamıyordu. Pug'ın hâlâ yatmakta olduğu yere geldi ve ayağa kalkmasına yardımcı olurken ona, "Bu beni çok yormaya başladı. Sırtım beni öldürecek," dedi. Pug başını salladı ve "Ne?" diye sordu.</p>
	<p class="block_3"> </p>
	<p class="block_2">Gorath, Delekhan ile dövüşmekteydi. Moredhel şefi, Pug'ın daha önce Murmandamus'un üzerinde görmüş olduğu siyah miğferi ve göğüs korumasının mücevherlerle süslü olduğu siyah zırhı giymişti.</p>
	<p class="block_3"> </p>
	<p class="block_2">Gorath dengesini kaybedip sendeleyince Delekhan yüzünün ortasına boşta kalan eliyle sert bir darbe indirerek, Ardanienlerin şefini geriye savurdu. Gorath yere serilmişti. Delekhan, Makala'nın parçalanmış vücudunu gördü ve yüzünde neredeyse memnuniyet dolu bir gülümseme belirdi. Ardından Hayattaşı'nı gördü.</p>
	<p class="block_3"> </p>
	<p class="block_2">Pug oraya, kendini moredhel lideri ilan etmiş bu adamdan daha çabuk varamayacağını anladı. Makala bildiklerinden dolayı tehlikeli biriydi; Delekhan ise bilmediklerinden dolayı. Altın kılıcı gördüğünde gözleri irileşti. "Valheru!" diye bağırdı. "Bu krallara layık bir kılıç!"</p>
	<p class="block_3"> </p>
	<p class="block_2">Ona doğru atılmaya çalıştı, fakat Gorath arkasına sıçramış, kollarını Delekhan'ın gırtlağına dolamıştı.</p>
	<p class="block_3"> </p>
	<p class="block_2">Delekhan'ın eli kılıcın sapına tutundu, mağarayı aniden bir gümleme sesi doldurdu. Delekhan'ın gözleri irileşmiş, boğulur gibi sesler çıkarmaya başlamıştı, fakat bunun nedeni Gorath'ın gırtlağını sıkması değildi. Büyük bir güç, moredhelin içinde tezahür etmeye çalışıyordu.</p>
	<p class="block_3"> </p>
	<p class="block_2">Kılıç havalanmaya başlamıştı, Gorath, Delekhan'ı öldürme çabasını bırakıp kılıcı tuttu ve taşın içine geri sokmaya çalıştı.</p>
	<p class="block_3"> </p>
	<p class="block_2">Pug başını salladı, Locklear ve James'in hâlâ rakipleriyle boğuşmakta olduğunu gördü. Owyn, "Şimdi ne yapacağız?" diye sordu.</p>
	<p class="block_3"> </p>
	<p class="block_2">"Gorath! Yana çekil," diye bağırdı Pug.</p>
	<p class="block_3"> </p>
	<p class="block_2">"Yapamam," dedi Gorath. "Bunu yaparsam kılıcı çekip kurtarır. "</p>
	<p class="block_3"> </p>
	<p class="block_2">Her iki moredhel de mücadele ediyordu, kasları, kol kirişleri ve omuzları bu çaba karşısında şişmişti. Delekhan'ın gözleri artık inanılmaz bir boyuta ulaşmış, sanki kafatasından dışarı fırlayacakmış gibi görünüyordu, yüzü kıpkırmızı kesilmiş, üzerinden ter fışkırıyordu. Hatlarına yabancı bir şekil yerleşmişti, artık bu yüzü sanki bir başkası giyiyormuş gibi görünüyordu.</p>
	<p class="block_3"> </p>
	<p class="block_2">"Değişiyor!" diye bağırdı Pug.</p>
	<p class="block_3"> </p>
	<p class="block_2">Owyn, "Onu durdurmalıyız!" dedi.</p>
	<p class="block_3"> </p>
	<p class="block_2">"Ona dokunma!" diye bağırdı Pug, giderek yükselen gürültünün içinden.</p>
	<p class="block_3"> </p>
	<p class="block_2">"Ona yardım etmeliyiz!"</p>
	<p class="block_3"> </p>
	<p class="block_2">"Yapamayız," dedi Pug. "Bana yardım etmelisin. İkisini birden yok etmeliyiz." Owyn, "Yapamam," dedi.</p>
	<p class="block_3"> </p>
	<p class="block_2">Gorath seslendi, "Yapmalısınız! Kadim güçler hayatımı ele geçirmeye çalışıyor! Halkımı kurtar, Owyn. Beni kurtar." Owyn başıyla onaylar bir hareket yaptı ve gözlerinde yaşlar birikerek, ellerini hızla başının üzerinde karmaşık bir şekilde sallamaya başladı. Pug hareketleri tekrarladı, her ikisi birlikte, Hayattaşı'nın önünde birbirleriyle ölümüne bir mücadele veren iki moredheli işaret ettiler.</p>
	<p class="block_3"> </p>
	<p class="block_2">Büyücülerin ellerinden patlama halinde bir ısı dalgası fırladı ve her iki moredhele bir akkor parıltısı çarptı. Bir an için, bu gözleri yakan parıltının içinde yıkanırlarken yerlerinde kalakaldılar. Işık öylesine parlaktı ki James'in rakibi başını çevirmek zorunda kalmış ve James bir adım yaklaşıp, hançerini büyücünün göğsüne dibine kadar sokmuştu. James ışığa döndü, parıltıdan dolayı yüzünü çevirmek zorunda kalmıştı. Bir elini kalkan vazifesi görecek şekilde gözünün üzerinde tutarak ilerledi ve Locklear'ın karşı karşıya olduğu moredhelin kafasının arkasına bir darbe indirerek, sendelemesini sağladı ve Locklear adamın işini bitirdi.</p>
	<p class="block_3"> </p>
	<p class="block_2">Işığın içindeki iki kişiden kısık sesli bir inleme çıktı ve ardından yavaşça her ikisi de görüntüden kayboldular. Kısa bir süre sonra ise ışık titreyerek söndü.</p>
	<p class="block_3"> </p>
	<p class="block_2">Taş bir kez daha el değmemiş bir görünümdeydi, kılıç yerinde duruyordu.</p>
	<p class="block_3"> </p>
	<p class="block_2">Odayı sessizlik kapladı, dört adam da kendilerini oldukları yere bırakırken, bitkinlikleri, onları ele geçirmekle tehdit ediyordu.</p>
	<p class="block_3"> </p>
	<p class="block_2">Owyn ağlamaya başladı ve Pug, "Sanırım anlıyorum," dedi.</p>
	<p class="block_3"> </p>
	<p class="block_2">Locklear, "Ne oldu? Göremedim," dedi.</p>
	<p class="block_3"> </p>
	<p class="block_2">James odanın içinde göz gezdirdi ve "Gorath?" dedi.</p>
	<p class="block_3"> </p>
	<p class="block_2">Pug, "Hepimizi kurtardı," diye karşılık verdi.</p>
	<p class="block_3"> </p>
	<p class="block_2">James anlayışla başını salladı, yüzünde acı dolu bir ifade vardı. "Moredheller hakkındaki fikirlerim bir daha aynı olmayacak." Locklear oturdu ve "Zaman zaman zor bir yol arkadaşıydı, ama bir... dosttu," dedi.</p>
	<p class="block_3"> </p>
	<p class="block_2">Pug'ın vücudu kaskatı kesildiğinden hareket edemeyecek haldeydi. "Sanırım bir hafta kadar uyuyacağım," dedi. James, "Nefesinizi tutun, Yıldızlimanı Dükü, hâlâ yapmamız gereken şeyler var," dedi.</p>
	<p class="block_3"> </p>
	<p class="block_2">Pug, "Yapmamız gereken mi?" diye sordu.</p>
	<p class="block_3"> </p>
	<p class="block_2">Yüzünde kötücül bir gülümsemeyle James, "O taşın ait olduğu yere kaydırılması gerektiğini unuttun mu? Ayrıca Karanlık Orman'da bir moredhel ordusunun bizi beklediğini? Ve Delekhan'ın öncü muhafızlarının hâlâ etrafımızda olduklarım?" dedi.</p>
	<p class="block_3"> </p>
	<p class="block_2">Pug, "Unutmaya çalışıyorum," dedi.</p>
	<p class="block_3"> </p>
	<p class="block_2">Owyn, "Eğer ortaya çıkarlarsa ölebilirim. Parmağımı bile kıpırdatamıyorum," dedi.</p>
	<p class="block_3"> </p>
	<p class="block_2">Locklear, "Eğer bu işten yakamızı sıyırmak zorundaysak, kendimi savunamayacak kadar yorgun olduğum için ölmek istemem. Siz büyücülerden biri bir şey düşünemez mi?" dedi. Pug, "Ben düşünebilirim. Ayağa kalkmama yardım et," diye karşılık verdi.</p>
	<p class="block_3"> </p>
	<p class="block_2">James, Pug'ın ayağa kalkmasına yardımcı oldu ve "Ne yapacaksın?" diye sordu.' Pug, "Elimizde kalan güçle, dostlarım, bir gösteri düzenleyeceğiz," diye yanıtladı.</p>
	<p class="block_3"> </p>
	<p class="block_2">Locklear durdu ve şaşkınlıkla gözlerini kırpıştırdı. "Aklımı kaçırıyor olmalıyım. Bir an için bir gösteri düzenleyeceğimizi söylediğini sandım."</p>
	<p class="block_3"> </p>
	<p class="block_2">"Dediğim buydu," dedi Pug. "Benimle gelin."</p>
	<p class="block_3"> </p>
	<p class="block_2">Aklı karışmış üç yorgun adam birbirleriyle bakıştılar, ardından bu kara cüppe içindeki kısa boylu adamı takip ettiler. Moraeulf öfkeliydi. Prens Calin ve Longbow ile iki gündür süren bir kovalamacanın içindeydi ve daha onlara yaklaşamamıştı bile. Dağlarda avantaj moredhellerin elindeydi, ama burada, sık ağaçların arasında, Eledheller ve onların şeytani insan dostları üstün durumdaydı.</p>
	<p class="block_3"> </p>
	<p class="block_2">Bunun tek iyi yönü, dövüşün ilerlediği yoldu, kendilerini Sethanon şehrinin yakınlarına ulaştırmıştı. Moraeulf, babasının emirlerini bekliyordu ve kulağına bir şekilde gedik makinesinin etkisiz hale getirildiği söylentisi çalınmıştı. Bu yüzden kelleler kazığa geçirilecekti, Moraeulf kendisinin bunların arasında olmayacağından emin olmak istiyordu.</p>
	<p class="block_3"> </p>
	<p class="block_2">"Efendim, ulaklar geliyor."</p>
	<p class="block_3"> </p>
	<p class="block_2">Eledhellerin izlerini takip etmekte olan gözcülerini bekliyordu, fakat bunun yerine babasının şeref muhafızlarından iki kişi yaklaştı. Üstleri başları kirli, yorgun ve gözle görünür bir şekilde korku içindelerdi. "Nedir?" diye sordu. "Felaket! Sethanon surlarının tepesinde!"</p>
	<p class="block_3"> </p>
	<p class="block_2">"Söyleyin bana!" diye bağırdı Moraeulf.</p>
	<p class="block_3"> </p>
	<p class="block_2">"Üç gün önce şehrin içine girmeyi başardık, efendimiz bizi kale kapılarının yakınlarında bıraktı. Günün büyük bölümünde ortada yoktu. Ardından yeryüzünün derinliklerinden bir ses geldi, sonra ise kalenin burçları üzerinde korkunç bir şey gördük."</p>
	<p class="block_3"> </p>
	<p class="block_2">Moraeulf, muhafızlardan birini yakasından yakaladı ve "Bana ne gördüğünü söyle!" dedi.</p>
	<p class="block_3"> </p>
	<p class="block_2">Diğeri, "Burçların üzerinde babanızı gördük ve yanında ise Murmandamus vardı. O olduğunu biliyorum, çünkü üzerinde gömleği yoktu ve ejderhanın nişanı üzerindeydi. Kıtlıktan çıkmışçasına zayıftı ve sanki uzun süre yeraltında yaşamış gibi solgundu, ama oydu. Bundan şüphem yok. Seslendi, sesini duyabiliyorduk, sesi on sene önceki gibi büyüyle bize taşınıyordu, lordum ve bu onun sesiydi."</p>
	<p class="block_3"> </p>
	<p class="block_2">"Evet," dedi diğer muhafız. "Murmandamus'tu. Ve onunla babanız arasında, esareti içerisinde insanoğullarının Prensi Arutha duruyordu. Murmandamus, en sonunda kehaneti tamamlayacağını, Batının Lordu'nun hayatına son vereceğini söyledi, fakat kılıcını çektiği sırada-"</p>
	<p class="block_3"> </p>
	<p class="block_2">"Ne?" diye sordu Moraeulf, savaşçıya vurarak onu yere savurdu. "Hayatına değer veriyorsan bana söyle," diye sordu diğerine.</p>
	<p class="block_3"> </p>
	<p class="block_2">"Lordum, arkalarından büyük bir ejderha, yaşayan hiç kimsenin görmemiş olduğu bir yaratık yükseldi, gökkuşağına bezenmişti, sırtında büyücü oturuyordu bağırarak kehanetin sahte olduğunu söyledi ve ejderha öylesine sıcak bir alev üfledi ki Murmandamus ve babanız Delekhan gözlerimizin önünde küle dönüp rüzgârda savrulurlarken, insanoğlu, Batı'nın Lordu Prens Arutha, zarar görmemiş bir şekilde orada duruyordu!"</p>
	<p class="block_3"> </p>
	<p class="block_2">Moraeulf öfkesini inlemeyi andıran bir sesle ifade etti ve adama vurdu. "Tüm büyücülere ve kâhinlere lanet olsun!" Orada bir düzine kadar kendine bağlı savaşçı ve babasının iki muhafızı bulunuyordu. "Haber dolaşsın," diye onlara emir verdi, "kuzeye dönüyoruz. Bu çılgınlık sona erdi!" Sekiz moredhel emirleri iletmek için hızla dağıldı.</p>
	<p class="block_3"> </p>
	<p class="block_2">Moraeulf, ana kampa giden yola döndü. Daha yolda birkaç metre ilerlemişti ki, karanlığın içinden bir gölge belirdi ve "Lordum?" dedi.</p>
	<p class="block_3"> </p>
	<p class="block_2">"Ne var?" diye sordu Moraeulf. Kendisine yaklaşan kişinin kim olduğunu anladığında artık çok geçti, bu farkına varma anı acıyla birlikte geldi, Narab, düşmanının oğlunun kalbine hançerini sokmuştu.</p>
	<p class="block_3"> </p>
	<p class="block_2">Moraeulf dizlerinin üzerine çöktü, ağzı hayretten açık kalmıştı, yere kapaklandı.</p>
	<p class="block_3"> </p>
	<p class="block_2">Yolun gerisinden bir ses, "Bize düşen bölümü gerçekleştirdik," dedi.</p>
	<p class="block_3"> </p>
	<p class="block_2">Narab geri dönerek, "Ben de benimkini yapacağım," dedi.</p>
	<p class="block_3"> </p>
	<p class="block_2">Martin Longbow ve elfleri belirdiğinde, Narab, "Ailemin intikamı alındı ve ben de halkımı yurdumuza götüreceğim," dedi.</p>
	<p class="block_3"> </p>
	<p class="block_2">"Kuzeye ilerlediğiniz müddetçe, halkınızdan kimseye sorun çıkartmayacağız," dedi Crydee Dükü. "Bir daha asla güneye dönmeyin."</p>
	<p class="block_3"> </p>
	<p class="block_2">Narab, "Liallan ve Kar Leoparları ile benim klanım artık kuzeydeki gücü elimizde tutuyoruz. Biz hükmettiğimiz sürece, dağın bize ait olan bölümünde kalacağız." Ardından parmağını Martin ve elflere doğrulttu. "Siz de kendinize ait olan yerde kalsanız iyi edersiniz."</p>
	<p class="block_3"> </p>
	<p class="block_2">Arkasını döndü ve gözden kayboldu, Martin elflere, "Haydi Sethanon'a gidelim ve az önce duyduğumuz bu mucizenin ardındaki sırrı ortaya çıkaralım. Pug'ı bulup, Murmandamus'un nasıl olup da bir daha öldürülmesine yetecek kadar kısa bir süreliğine geri döndüğünü öğrenmek istiyorum," dedi.</p>
	<p class="block_3"> </p>
	<p class="block_2">Konuştuğu elf başıyla onayladı, yüzündeki ifade kendi merakını da yansıtıyordu.</p>
	<p class="block_3"> </p>
	<p class="block_2">Martin güneye doğru yürümeye başladı. "Hiç değilse kardeşim buraya vardığında, Krallığının zarar görmediğini görecek. Sanırım bu onu memnun edecektir."</p>
	<p class="block_3"> </p>
	<p class="block_2">Prenslerin ve kralın kardeşi Martin Longbow, kendisine adını veren silahını omuzladı ve adı olmayan bir şarkıyı mırıldanmaya başladı. Henüz ayrıntıları bilmiyordu, fakat kazandıklarını ve şimdilik karısı ve kızı için bir gelecek olduğunu biliyordu. Bu bir ezgi mırıldanmak için yeterli bir nedendi; gerisi zamanla gelirdi. Ayrıntılar daha sonra kendilerini gösterirdi.</p>
	<p class="block_4" id="calibre_pb_20"> </p>
</body></html>
