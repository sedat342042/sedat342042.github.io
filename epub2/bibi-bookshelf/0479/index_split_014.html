<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">TALİMATLAR</p>
	<p class="block_3"> </p>
	<p class="block_2">Atlılar hızla anayoldan geçiyordu.</p>
	<p class="block_3"> </p>
	<p class="block_2">Owyn, Gorath ve Ethan Graves atlarıyla, kendilerini Krondor'a ulaştıracak olan anayoldan hızla geçtiler. Karaavlak'ta, iyi bir handa bir gece geçirmişler, kaliteli bir şişe şarabın keyfini çıkarmışlar -Gorath bunun Baron Cavell tarafından ikram edilenden daha iyi olduğunu istemeye istemeye kabul etmişti- ve yere kurulmuş şiltelerin üzerinde uyumadan önce sıcak bir yemek yemişlerdi. Yolculuğun geri kalanı daha az konuksever bir şekilde geçmişti, yoldan uzakta yıldızların altında, kayalık arazide uyku tulumlarının içinde kıvrılmışlar ve iki keresinde de yağmur altında uyumuşlardı.</p>
	<p class="block_3"> </p>
	<p class="block_2">Malac Geçidi'nden Krondor'a on beş gün gibi gayet kısa süren bir yolculuk yapmışlar ve bu sırada atlarının ölümüne neden olmamışlardı. Krondor artık görüş alanlarının içerisindeydi.</p>
	<p class="block_3"> </p>
	<p class="block_2">Yürüyüş durumuna geçirmek için atlarını yavaşlattıklarında, Graves, "Kendimi Ishap Tapınağı'nın merhametine bırakıp, günahlarımı itiraf etmeliyim," dedi. Owyn, "Ne yaparlar?" diye sordu.</p>
	<p class="block_3"> </p>
	<p class="block_2">"Belki idam ederler, belki de sürgüne gönderirler. Bilmiyorum." İçini çekti. "Çok da umurumda değil, ondan evvel Kat'i şehirden çıkarmalıyım."</p>
	<p class="block_3"> </p>
	<p class="block_2">"Onu nereye göndereceksin?"</p>
	<p class="block_3"> </p>
	<p class="block_2">"Kesh'e. Orada bağlantılarım var. Durbin'de yaşayan eski ticaret ortaklarım." Owyn, "Duyduğum kadarıyla Durbin zor bir yermiş," dedi.</p>
	<p class="block_3"> </p>
	<p class="block_2">"Eğer sokaklarda yaşamak zorundaysan Krondor da öyledir," diye yanıtladı Graves.</p>
	<p class="block_3"> </p>
	<p class="block_2">Owyn, Locklear ile ilk tanışmalarından itibaren kendisinin ve yol arkadaşlarının açığa çıkardığı ilişkileri toparlamaya çalışıyordu. Pek çok kez Derebeyi James'in hâlâ kendileriyle birlikte olmasını dilemişti. Graves'e sordu, "Peki ya Prens'in adaleti?" Graves omuz silkti. "Eğer Ishaplılar beni Arutha'ya teslim ederlerse, muhtemelen astıracaktır."</p>
	<p class="block_3"> </p>
	<p class="block_2">Owyn bunu düşündü. Graves ile birlikte geçirdiği iki hafta boyunca bu yaşlı ve kaba saba adamı sevmeye başlamıştı. Geçmişi hakkında özür diler bir hali yoktu, yalnızca kaçakçılık, haraç alma gibi eylemlerini ve Krondorlu Şakacılar adına bir kişiden çok daha fazlasını öldürdüğünü kabulleniyordu. Davranışları nedeniyle hiçbir mazereti yoktu, yalnızca tapınağın çağrısını almış olduğu için, değişmiş bir adam olduğunu belirtiyordu.</p>
	<p class="block_3"> </p>
	<p class="block_2">Owyn ona inanıyordu, ama bir kavga anında da Graves'in kendi tarafında olmasını isteyeceğine karar verdi. Ak saçlarına ve yüzündeki çizgilere karşın hâlâ güçlü görünümlü bir adamdı.</p>
	<p class="block_3"> </p>
	<p class="block_2">Şehrin kapısı silahlı muhafızlar tarafından korumuyordu, içlerinden biri elini kaldırdı ve "Dur!" dedi.</p>
	<p class="block_3"> </p>
	<p class="block_2">Owyn, "Bir sorun mu var, muhafız?" dedi. Gorath'ı işaret ederek, "Bu da kim?" diye sordu. </p>
	<p class="block_3"> </p>
	<p class="block_2">"Benimle konuşabilirsin," dedi Gorath. "Dilini konuşabiliyorum."</p>
	<p class="block_3"> </p>
	<p class="block_2">"Peki o halde, sen kimsin?" diye sordu muhafız. "Krondor'da işin ne?" Gorath, "Büyücü Pug'a, Prens Arutha'dan bir mesaj getirdim," dedi.</p>
	<p class="block_3"> </p>
	<p class="block_2">Bu isimleri duyduğunda muhafız şaşkınlıkla gözlerini kırpıştırdı. Onları bir yana çekti ve "Sizi saraya bir refakatçi ile göndereceğiz," dedi. Ses tonu, bu seçimin kendilerine bağlı olmadığını belli ediyordu. Bir başka asker aceleyle şehre gitti ve on dakikadan daha kısa bir sürede, yanında yarım düzine kadar üzerlerinde şehir asayiş örgütünün kısa pelerinleri bulunan yapılı adamlarla geri döndü. Başlarında, pelerininin üzerinde rütbe belirten bir rozet bulunan uzun boylu bir adam vardı. Kapıdaki muhafızların çavuşuyla bir süre konuştuktan sonra Gorath'ın yanına geldi. "Prens'ten büyücü Pug'a bir mesaj taşıdığını mı iddia ediyorsun?" Gorath, "Dediğim buydu," diye yanıtladı.</p>
	<p class="block_3"> </p>
	<p class="block_2">"Ben Krondor Şerifi'yim. Sarayda sana kefil olacak biri var mı?"</p>
	<p class="block_2">Gorath, Owyn'e baktı. Owyn, "Pek çok kişi ile tanıştık, ama bunların çoğu şu sırada Prens Arutha ile dışarıdalar. Eğer Pug saraydaysa bize kefil olacaktır," dedi.</p>
	<p class="block_3"> </p>
	<p class="block_2">Şerif bir an için her üçüne de nefret dolu bir bakış attı, ardından, "Gelin," dedi.</p>
	<p class="block_3"> </p>
	<p class="block_2">Saraya doğru yürümeye başladı, Graves, "Benim Ishap Tapınağı'na gitmem gerek," dedi.</p>
	<p class="block_3"> </p>
	<p class="block_2">Omzunun üzerinden bakan şerif, "Sizi sarayda bıraktıktan sonra tapınağı ziyaret edebilirsin. Gelen ve giden şüpheli kişiler hakkında emirler aldık ve siz de bu tarife uyuyorsunuz. </p>
	<p class="block_3"> </p>
	<p class="block_2"><span class="calibre1">Eğer Kraliyet Muhafızlarının Komutanı sizi serbest bırakmak istiyorsa bu onun seçimi," dedi.  "Ben Ishap Kardeşliği'nin bir üyesiyim ve onların ko</span>ruması altındayım," dedi Graves.</p>
	<p class="block_3"> </p>
	<p class="block_2">"O halde komutanın hikâyenizle ilgili bir sorunu varsa, seni alıp götürebilirler," dedi şerif anlamsız sözlere yer bırakmayacak şekilde.</p>
	<p class="block_3"> </p>
	<p class="block_7">Aralarında başka bir konuşma geçmeden saraya ulaştılar. Kapıda şerif onları Kraliyet Muhafızı'na teslim etti. Bir çavuş geldi ve "Yüzleriniz, tanıdık geliyor, ama elimde hiçbir emir yok, o yüzden ne yapmam gerektiğini öğrenmek için içeri mesaj yollayacağım," dedi.</p>
	<p class="block_8"> </p>
	<p class="block_2">Gene beklediler, bir süre sonra çavuşa bu üç adamı içeri kabul etmesi yönünde bir mesaj geldi. Çavuş, atları almaları için saray seyislerini, eşyaları içeri taşımak içinse saray hamallarını çağırdı. Ardından üçünü Şövalye-Mareşal'in odasına yönlendirdi. içeride bir yüzbaşı yalnız başına oturuyordu, içeri girdiklerinde başını kaldırıp baktı. Owyn adını bilmiyordu, ama Prens'le en son konuşmaları sırasında o da bulunuyordu ve kendilerinin iddia ettikleri kişi olduklarını bilirdi. "Owyn," dedi selamlayarak. "Büyücü Pug için bir mesajınız mı var?"</p>
	<p class="block_3"> </p>
	<p class="block_2">"Evet," dedi Owyn. "Prens Arutha'dan. Yaklaşan istilada, büyünün işin içine gireceğinden duyduğu endişeden dolayı, büyücünün kendisine katılmasını istiyor."</p>
	<p class="block_3"> </p>
	<p class="block_2">Uzun yıllar askerlik yapmış yüzbaşı, besbelli hayal kırıklığına uğramıştı. "Lordumuzun emrine uymaktan başka bir tercihim olmazdı, ancak hâlihazırda, büyücü Pug burada değil." "Yıldızlimanı'na mı döndü?" diye sordu Owyn.</p>
	<p class="block_3"> </p>
	<p class="block_2">Yüzbaşı başını iki yana salladı. "Nereye gittiğini kimse bilmiyor. Karısı birkaç gün önce arkasında gizli bir not bırakarak ortadan kaybolduğu haberiyle geldi. Kimse bundan fazlasını bilmiyor."</p>
	<p class="block_3"> </p>
	<p class="block_2">Gorath, "Kaçırılmış olabilir mi?" dedi.</p>
	<p class="block_3"> </p>
	<p class="block_2">Yüzbaşı bir kez daha başını iki yana salladı. "Büyüden pek anlamam, ama Dük Pug'ın yeteneklerinden anladığım kadarıyla, eğer kendi isteği dışında bir nedenle buradan ayrılmış olsaydı, burası şu anda dumanı tüten bir harabeden başka bir şey olmazdı."</p>
	<p class="block_3"> </p>
	<p class="block_2">"Bu notu görebilir miyiz?" diye sordu Owyn.</p>
	<p class="block_3"> </p>
	<p class="block_2">"Bunu Leydi Katala ile görüşmelisiniz. Ona bir mesaj göndereyim, bakalım sizinle görüşmek ister mi."</p>
	<p class="block_3"> </p>
	<p class="block_2">Haberci hızla, Leydi Katala'nın kesinlikle onlarla görüşmek istediği haberiyle geldi. Habercinin arkasından seğirterek Pug ve ailesinin sarayı ziyaret ettikleri zamanlarda kullandıkları daireye vardılar. Katala onları bekliyordu.</p>
	<p class="block_3"> </p>
	<p class="block_2">Minyonluğuna karşın, etkileyici bir kadındı, teni karaydı, normalde simsiyah olan saçlarında ufak kırçıllar vardı. Ufak tefek olmasına karşın, ifadesinde bir güç vardı ve bu içinde bulunduğu rahatsızlığın daha da belirgin olmasına yol açıyordu. Çıldırmaya çok yakın görünüyordu, fakat duygularını kontrol altında tutuyordu.</p>
	<p class="block_3"> </p>
	<p class="block_2">Aksanı Owyn'e farklı gelmişti, Sumani ve Yabon'da tanıştığı diğer Tsuranililerinkine yakındı, ama tamamıyla aynı değildi. "Anladığım kadarıyla kocamı aramak için geldiniz," dedi.</p>
	<p class="block_3"> </p>
	<p class="block_2">"Evet, Leydim," dedi Gorath. "Prensten, Pug'a ihtiyaç olduğuna dair bir mesaj getirdik." "O nerede?" diye sordu Owyn.</p>
	<p class="block_3"> </p>
	<p class="block_2">"Bilmiyorum," dedi. "Kızımızı hatırlıyorsunuzdur sanırım." Gorath başıyla onayladı. </p>
	<p class="block_3"> </p>
	<p class="block_2">"Birkaç gün önce kayboldu, ben de kocamı bulmak için bu kuleye geldim. O da kayıptı." "Belki de ikisi birlikte bir yere gitmişlerdir," diye öneride bulundu Graves.</p>
	<p class="block_3"> </p>
	<p class="block_2">Katala bu yabancıya baktı, "Tanışmış mıydık?" diye sordu.</p>
	<p class="block_3"> </p>
	<p class="block_2">Owyn onları tanıştırdı, Katala, "Sayın Başrahip, durum böyle olsaydı, kocam asla bu mesajı bırakmazdı," dedi. Bir parşömen uzattı, üzerinde, "Thomas'a! Macros Kitabı!" yazıyordu. "Bu ne anlama geliyor?" diye sordu Owyn.</p>
	<p class="block_3"> </p>
	<p class="block_2">"Thomas, Pug'ın çocukluk arkadaşıdır," dedi Katala. "Şimdi Elvandar'da yaşıyor." Gorath, "Beyaz ve altın rengi giyen mi?" diye sordu. Katala, "Giydiği renkler bu."</p>
	<p class="block_3"> </p>
	<p class="block_2">Gorath, "Halkımın anlattığı bir hikâyeye göre, Gökyüzünün Gölü'nden Yeşil Yürek'e yolculuk yapanlar, eledhel diyarlarının sınırına çok yaklaştıklarında, Valheru'nun giysisine bürünmüş biri belirirmiş ve güçleri korkunçmuş," dedi. "Bu bir hikâyeden ibaret değil," diye karşılık verdi Katala. "Thomas yaşıyor ve Midkemia üzerinde kocamı ve kızımı kurtarma gücüne sahip tek kişi o olabilir."</p>
	<p class="block_3"> </p>
	<p class="block_2">"Ona mesaj götürmesi için birini gönderdiniz mi?" diye sordu Owyn.</p>
	<p class="block_3"> </p>
	<p class="block_2">"Henüz değil. Prens, ordunun büyük kısmını yanında götürdü. Kraliyet Muhafızları komutanı gibi geride görevli kalanlar, kendilerine zorunlu görünen haller dışında bir harekete başvurmak istemiyorlar. Asillerin pek çoğu ise ya prensle ya da burada, batıdaki başka meselelerle uğraşıyorlar." Çok rahatsız görünüyordu. "Gönderilebilecek kimse yok ve bu mesajın gerçekte Thomas'la ilgili olup olmadığından bile emin değilim."</p>
	<p class="block_3"> </p>
	<p class="block_2">Gorath, "Belki de Pug, bu Macros Kitabı'nın Thomas'a ulaştırılması için bir talimat yazdı," dedi.</p>
	<p class="block_3"> </p>
	<p class="block_2">Katala, "Kocamın, Büyücünün Adası'nda kalan ve Yıldızlimanı'na gönderilen Macros koleksiyonunu kataloglara geçirmesine yardımcı olmuştum. 'Macros Kitabı' olarak adlandırılmış tek bir cilde dahi rastlamadım, yani bu başka bir anlama geliyor olabilir," dedi. Owyn Graves ve Gorath'a baktı. "Belki de bu parşömeni Elvandar'a biz götürmeliyiz."</p>
	<p class="block_3"> </p>
	<p class="block_2">Graves, "Her ne kadar sana ve dostlarına borçlu da olsam, Owyn, hayatım pamuk ipliğine bağlı. Ishap Tapınağı'na gidip cezamla yüzleşmeliyim." Etrafına baktı, sanki birilerinin kendisini duymasından endişeleniyordu. "Eğer buradaki yetkililer yaptıklarımızın onda birini bilse, aşağıda zindanlarda olurum, bundan eminim."</p>
	<p class="block_3"> </p>
	<p class="block_2">Katala şaşkın görünüyordu. "Belki yardımcı olabiliriz."</p>
	<p class="block_3"> </p>
	<p class="block_2">Owyn elini kaldırdı. "Leydi, gerçeği söylüyor. Onu harekete geçiren başka birine beslediği aşktı, fakat o ülkesine ve tapınağına ihanet etti."</p>
	<p class="block_3"> </p>
	<p class="block_2">Graves, "Tapınağa gidip, itirafımı yapmalıyım. İzninizle, gideceğim," dedi. Owyn'i dirseğinden tutarak yana çekti ve "Kuzey yolunda, Sarth Manastırı'nda durun. Eğer Pug'dan başka biri bu Macros Kitabı hakkında bilgiye sahipse, bu onlardır. Bizim gördüklerimiz hakkında da bilgi sahibidirler," dedi.</p>
	<p class="block_3"> </p>
	<p class="block_2">Owyn, "Bir gemi tutmayı düşünüyordum," dedi. Katala'ya baktı. "Eğer büyücünün karısı bunu ayarlayabilirse." "Gemiye Sarth'tan binin," dedi Graves.</p>
	<p class="block_3"> </p>
	<p class="block_2">Owyn, daha iyi bir teklifi yokmuş gibi baktı. "Peki. Sana ne olacak?"</p>
	<p class="block_3"> </p>
	<p class="block_2">Graves omuz silkti. "Şüphesiz ihraç ve utanç. Yıllar sürecek bir cezayla kendimi temize çıkarmama izin verilebilir, ama sanırım sokağa bırakılıp, gitmem istenecek. Belki bana bir süre tanınır, belki de Krallık'ı ihanette bulunduğum konusunda haberdar ederler ve ben tapınağı terk ederken gözcüler beni bekliyor olur." Kendi kaderine karşı oldukça kayıtsız görünüyordu, ama tavrı ve sesi, "Ancak Kat'i şehirden çıkarmalı ve güvenli bir biçimde uzaklaştırmalıyım. Bunu yalnızca onu korumak için yaptım ve bunda başarısız olursam, tüm bunlar boşa gidecek," derken değişti.</p>
	<p class="block_3"> </p>
	<p class="block_2">"Nasıl buradan uzaklaşacak?"</p>
	<p class="block_3"> </p>
	<p class="block_2">Graves gülümsedi. "Benim Kat'im yetenekli ve kurnaz bir kadındır. Sanırım daha şimdiden şehirden çıkış yolunu seçmiştir, ona haber yollarsam sabaha kalmaz buradan gitmiş olur." "Ona haber yollayabilir misin?"</p>
	<p class="block_3"> </p>
	<p class="block_2">"Eğer Şakacılar'dan birine ulaşabilirsem, şüphesiz."</p>
	<p class="block_3"> </p>
	<p class="block_2">"O halde, elveda, Başrahip."</p>
	<p class="block_3"> </p>
	<p class="block_2">"Elveda, Owyn." Gorath'a döndü. "Sen de kendine iyi bak." Katala'nın önünde eğildi. "Leydi, hoşçakalın." Ve gitti.</p>
	<p class="block_3"> </p>
	<p class="block_2">Owyn, Katala'ya döndü ve "Leydi, eğer bize ihtiyacımız olanları ayarlayabilirseniz, bu notu Elvandar'a götüreceğiz," dedi. "Neye ihtiyacınız var?" diye sordu Katala.</p>
	<p class="block_3"> </p>
	<p class="block_2">"Korkarım paraya, sahip olduğumuz büyük bir miktarı kuzeyde kaybettik. Sarth'a gidebilmek için dinlenmiş atlara da ihtiyacımız olacak. Ardından gemiyle Ylith'e ve oradan da atla Elvandar'a gideceğiz. Korkarım sizden çok şey istiyorum, ne de olsa hakkımızda fazla bir şey bilmiyorsunuz." "Kızımın, Gorath'ın zihnine dokunduğunu biliyorum ve onun içinde bize karşı kötülük hissetmediğini biliyorum." Kara Elfe baktı ve "Bunu garip buluyorum, çünkü sizin ırkınızdan tek gördüğüm bize karşı derin bir nefrettir," dedi.</p>
	<p class="block_3"> </p>
	<p class="block_2">Gorath, "İki sene önce, Leydi, ben de bunu eşit derecede garip bulurdum. Tek diyebileceğim, hayatın yönü değişti ve bazı şeyler eskiden olduğu gibi değil." Şehri gören bir pencereden dışarı baktı. "Dünya, bir zamanlar hayal ettiğimden çok daha büyük ya da benim yerim, bir zamanlar algıladığımdan çok daha küçük." Sanki bu farklılık önemli değilmiş gibi omuz silkti. "Ama hangisi doğru olursa olsun, buzlarla kaplı kuzey de bir zamanlar hayal ettiğimden çok daha karmaşık bir yer." Pencereye yaklaştı ve pervazını tuttu, sesi alçalıyordu. "Yardım edeceğim, çünkü bir zamanlar benim de çocuklarım vardı, onlar hakkında fazlasını söyleyemem, çünkü acısını hâlâ hissediyorum ve bu yara asla iyileşmeyecek." Katala'ya baktı. "Kocanızı bulmanıza yardım edeceğim ve çocuğunuzu evinize geri getireceğim." Onurlu savaşçıların ırkından doğmuş olan Katala, moredhel şefine baktı, gözleri parlıyordu. Tek bir damla yaş bile düşmemişti, fakat Owyn, Gorath'ın sözlerinin ona ulaştığını açıkça görüyordu. "Ne yapabilirim, bakacağım," dedi hafifçe. "Burada bekleyin."</p>
	<p class="block_3"> </p>
	<p class="block_2">Ayrıldığında Gorath ve Owyn oturdular. Owyn, "Elvandar'a gelmen güvenli olacak mı?" dedi.</p>
	<p class="block_3"> </p>
	<p class="block_2">Gorath Owyn'e gülümsedi ve "Hep birlikte göreceğiz, değil mi?" dedi.</p>
	<p class="block_3"> </p>
	<p class="block_2">Ertesi gün saraya Graves'ten üzerinde, "Durbin'e kaçıyoruz. Jimmy'ye üzgün olduğumu söyleyin. Graves," yazılı bir not geldi. </p>
	<p class="block_3"> </p>
	<p class="block_2">Notla birlikte aceleyle çiziktirilmiş bir harita ve artık kullanılmayan cüce madenlerinden manastıra açılan gizli bir girişin nasıl kullanılacağına dair talimatlar vardı. Notun altında, "İçeri girmekte zorlanmanız halinde," yazıyordu. Katala atlar ve Sarth'tan gemi tutmalarına ve sonrasında da Ylith'e gitmek için yeni atlar almalarına yetecek kadar altını tedarik etmişti. Yüzbaşı Sarh'taki manastıra giden yol boyunca bir devriye tarafından kendilerine eşlik edilmesini ayarlamıştı; ertesi gün oradan ayrıldılar.</p>
	<p class="block_3"> </p>
	<p class="block_2">Owyn, Graves'in yollamış olduğu haritayı ezberledi ve Katala'dan, James'in geri dönmesi durumunda haritayı aldığından emin olmasını istedi.</p>
	<p class="block_3"> </p>
	<p class="block_2">Kuzeye yolculukları olaysız geçti, bunun nedeni Gorath'ın özgürlüğünün artık Delekhan ve ajanları için eskisi kadar önemli olmaması ya da artık nerede olduğunu bilmemeleri olabilirdi. Manastıra giden yolun başlangıcında Kral'ın askerlerinden ayrıldılar ve tepeye çıkmaya başladılar.</p>
	<p class="block_3"> </p>
	<p class="block_2">Atlarını sürerlerken Gorath, "Eskiden burası bir kale olmalı," dedi.</p>
	<p class="block_3"> </p>
	<p class="block_2">"Öyle sanırım, soyguncu bir baron ya da öyle birine ait. O sıralarda Krondor Prensi bu mülkü Ishaplılara verdi." Yol kavislenmeye başladığında, Gorath, "Buraya saldırıp aldıkları savaş kanlı olmalı," dedi. Artık dağın tepesinde görülen manastırı gösterdi. Yamaçlara yakın yüksek duvarlar yıldırıcı bir görüntü sergiliyordu. Owyn buna katılmak zorunda kaldı, bu eski kaleye hücum edenlerden biri olmak istemezdi.</p>
	<p class="block_3"> </p>
	<p class="block_2">Kapıya ulaştılar ve Owyn seslendi, "Manastırdakilere selam!"</p>
	<p class="block_3"> </p>
	<p class="block_2">Kapının sağ tarafında, duvarın tepesinden bir kişi göründü. "Selamlar yolcular. Sarth'taki Ishap Manastırı'nda aradığınız nedir?"</p>
	<p class="block_3"> </p>
	<p class="block_2">"Malac Geçidi'nden, Başrahip Graves'ten bir mesaj getirdim."</p>
	<p class="block_3"> </p>
	<p class="block_2">Adam ortadan kayboldu ve kısa bir süre sonra büyük kapı ardına kadar açıldı. İçeri girdiklerinde kapı arkalarından kapandı ve elinde büyük bir savaş çekici taşıyan yaşlı bir keşiş arkalarında belirdi. "Tith'in sakalları adına! Kara Kardeşlikten biri, sanki buraya aitmiş gibi manastıra giriyor."</p>
	<p class="block_3"> </p>
	<p class="block_2">Başka bir keşiş ortamı sakinleştirmek için elini kaldırdı. "Michael Birader, bu dostlarımız Malac Geçidi'ndeki Başrahip Graves'ten bir mesaj getirdiklerini söylüyorlar." Atlarından inmekte olan ikisine doğru döndü ve "Michael Birader, bizim Kapı Bekçimizdir. Gençliğinde bir savaşçıydı ve sık sık gençlik alışkanlıklarına dönüyor."</p>
	<p class="block_3"> </p>
	<p class="block_2">Gorath, saçları grileşmiş bu yaşlı adamı inceledi, yaşına rağmen hâlâ dimdik ve güçlü görünümlüydü. Kafasını yavaşça eğerek saygısını belirtti. "Eğer görevi tetikte olmaksa, size iyi hizmet ediyor," dedi Gorath.</p>
	<p class="block_3"> </p>
	<p class="block_2">"Adım Dominic, manastırın Baş Keşişi'yim ve Başrahip'in yokluğunda ben yetkiliyim. Sizin için ne yapabilirim?" Owyn kendisini ve Gorath'ı tanıtarak karşılık verdi, "Krondorlu Derebeyi James ile birlikte yolculuk ediyorduk ve birkaç ay önce Romney'e giderken Başrahip Graves ile tanıştık. Bizimle, kendini tapınağın merhametine teslim etmek için Krondor'a kadar geldi."</p>
	<p class="block_3"> </p>
	<p class="block_2">"İçeri girin," dedi Dominic. Atlarını almaları için bir keşişe işaret etti. "Lütfen, beni izleyin."</p>
	<p class="block_3"> </p>
	<p class="block_2">Dominic orta yaşlı bir adamdı, fakat hızlı adımlarla yürüyordu. Koyu renk saçlarının arasında ak tutamlar görülebiliyordu, ancak gözlerinde, onu genç gösteren merak dolu bir ışıltı vardı. Onları bir çalışma odasına aldı ve "Lütfen oturun. Bir şeyler içmek ister misiniz?" dedi.</p>
	<p class="block_3"> </p>
	<p class="block_2">"Su, lütfen," dedi Gorath.</p>
	<p class="block_3"> </p>
	<p class="block_2">Dominic bir keşişten kendilerine su dolu kupalar getirmesini istedi ve "James'i yıllar önce buraya yaptığı bir ziyaretten hatırlıyorum. İlginç bir kişiliği vardı," dedi.</p>
	<p class="block_3"> </p>
	<p class="block_2">"Hâlâ öyle," dedi Gorath.</p>
	<p class="block_3"> </p>
	<p class="block_2">Owyn bunun üzerine gülümsedi. "Başrahip Graves, size olanları anlatmamı istedi." Tüm bildiklerini özetledi, ardından Dominic'in sorduğu sorularla ayrıntıları ekledi.</p>
	<p class="block_3"> </p>
	<p class="block_2">En sonunda Dominic, "Bu, Krondor'daki ana tapınağın meselesi, ama korkarım ki, başrahip sert bir ceza alacak," diye görüşünü belirtti.</p>
	<p class="block_3"> </p>
	<p class="block_2">"Neden?" diye sordu Gorath.</p>
	<p class="block_3"> </p>
	<p class="block_2">Dominic Kara Elfe baktı. "Neden mi? Bize ihanet ettiği için, tabii ki."</p>
	<p class="block_3"> </p>
	<p class="block_2">"Yapılan kötü işten dolayı aleti mi yoksa işçiyi mi suçlarsınız?" "Ne demek istediğini anlayamadım," dedi keşiş.</p>
	<p class="block_3"> </p>
	<p class="block_2">"Bu adamı sizin kardeşliğiniz seçti. Onu siz insan rahiplerin kullandığı tören ve yeminlere tabi tuttunuz. Ve buna karşın hatalı bir kişiyi yanınıza kabul ettiniz."</p>
	<p class="block_3"> </p>
	<p class="block_2">Dominic içini çekti. "Bizler mükemmel değiliz. Hatalar yaparız. Ethan Graves'i saflarımıza kabul etmek bir hataydı, çağrısı ne kadar acil olursa olsun."</p>
	<p class="block_3"> </p>
	<p class="block_2">Owyn, "Hiç değilse borcunu ödemek için geri döndü," dedi.</p>
	<p class="block_3"> </p>
	<p class="block_2">Dominic arkasına yaslandı. "Düşünüyorum da..." Bir süre düşündükten sonra ayağa kalktı. "Durum ne olursa olsun, bahsetmiş olduğunuz bu Macros Kitabı konusunda size yardımcı olamam. Pug, kendisine kütüphanemizdeki bazı ciltlerin kopyalarını göndermemiz karşılığında, kendi kütüphanesindeki bazı kitapları kopyalamamıza izin vermişti."</p>
	<p class="block_3"> </p>
	<p class="block_2">"Macros Kitabı, sizin bilginiz dışında burada saklanmış bir kitap olabilir mi?" diye sordu Gorath.</p>
	<p class="block_3"> </p>
	<p class="block_2">Dominic kendisiyle birlikte yürümeleri için bir işaret yaptı. "Hayır, sahip olduğumuz her cilt kütüphane yöneticimiz tarafından kataloglanmıştır ve kolayca bulunabilir." Onları manastırın ana binasından geçirdi ve "Dinlenin ve bizimle yemeğe katılın. Biraderlerimizden birini Ylith'e en yakın zamanda kalkacak gemi konusunda bilgi alması için kasabaya göndereceğim. Eğer atlarınızı burada bırakırsanız, bu yoldan geri dönmeniz durumunda onları tekrar geri alabilirsiniz," dedi.</p>
	<p class="block_3"> </p>
	<p class="block_2">"Teşekkürler," dedi Owyn. Kendilerine içinde iki tane dar yatağın bulunduğu bir oda verildi. Gorath uzandı, hemen uykuya dalmıştı. Owyn uzanmasına karşın, zihnini kurcalayan cevapsız sorular yüzünden bir türlü uyuyamıyordu: Graves ve Kat'e ne olacaktı? James ve Locklear neredeydi? Ve en önemlisi bu Macros Kitabı neyin nesiydi ve onu nerede bulabileceklerdi?</p>
	<p class="block_3"> </p>
	<p class="block_2">James haritalara baktı ve başını iki yana salladı. "Yeterli adamımız yok."</p>
	<p class="block_3"> </p>
	<p class="block_2">Geçici kadrosu masanın etrafını çevirmişti. James, kaledeki çeşitli askerlerle yaptığı görüşmelerin ardından yeni komutanlar atamıştı. Geçici subaylar ve çavuşlar atamış, devriyeleri ve nöbetleri yeniden ayarlamıştı. Geçen hafta işlerin düzene girdiğine şahit olmuştu, fakat şimdi de kuzeyden hareket eden birliklere dair raporlar almaya başlamıştı.</p>
	<p class="block_3"> </p>
	<p class="block_2">"Buradaki numaralarımızla çıkardığımız sorunlar, görülüyor ki, en sonunda etkisini yitirmiş," dedi yanındaki Locklear'a. "Güneye ilerleme aşamasına geçtikleri apaçık ortada.</p>
	<p class="block_3"> </p>
	<p class="block_2">Dışarda bir ay daha geçirdikten sonra bize doğru gelecekler."</p>
	<p class="block_3"> </p>
	<p class="block_2">"Güneye başka bir haberci göndermeyi deneyelim mi?"</p>
	<p class="block_3"> </p>
	<p class="block_2">"Dolth Dükü'nün, Karaorman'ın kuzey ucunda bir karargâhı var. Orası haberci göndermediğimiz tek yer." Bakışlarını odada dolaştırdı. "Hayır, buradayız ve yardım yola çıkmadıkça, tek başımızayız. Görevlerinize dönün ve cesaret dolu yüz ifadenizi koruyun; adamlarımızın buna ihtiyacı var."</p>
	<p class="block_3"> </p>
	<p class="block_2">Locklear, "Atla çıkıp bir kez daha çevreyi kolaçan edeyim mi?" dedi.</p>
	<p class="block_3"> </p>
	<p class="block_2">James başını iki yana salladı. "Hayır, geliyorlar. Bu rapora göre mancınıklarla birlikte kuşatma kuleleri de hareket halindeymiş." "O halde sırada ne var?"</p>
	<p class="block_3"> </p>
	<p class="block_2">"Bekleyeceğiz," dedi James. "Bir devriye güney ve batıyı kontrol etsin, beklenmedik bir yerden bir sürprizle karşılaşmak istemeyiz, ardından da bu haberi civar köylere iletelim." James'in aklına Dişlerin-Üzerindeki-Dencamp'dan gelen atlı askerler geldi, onları devriye olarak kullanıyordu. Bu kendisine ayrıca tecrübeli bir çavuş da kazandırmıştı. "Kuvvetlerin buraya getirilip toplanmasını istiyorum, savaşamayacak ya da savaşmayacak olanlar güneye gönderilsin." Haritayı işaret etti. "Sabaha buralarda tuzaklar kazmaya başlayın. Buraya ulaştıklarında, mühendislerinin yol boyunca bu çukurları doldurmak zorunda kalmalarını istiyorum."</p>
	<p class="block_3"> </p>
	<p class="block_2">Locklear başıyla onayladı. "Kayaları getirmesi için ekipler toparlayayım mı?"</p>
	<p class="block_3"> </p>
	<p class="block_2">"Evet. Burada bir sırt var-" parmağı haritada bir noktanın üzerindeydi, "-burada, yola doğru uzanan bir eğimin üzerinde. Tahtadan bir beşik yapılıp içi kayalarla doldurulursa, destekleri kaldırdığımızda tepelerine kaya yağdırabiliriz." Durumunu gözden geçirdi ve "Eğer karşımıza büyücüler çıkarmazlarsa, muhtemelen o lanet olası kuşatma kulelerini surlardan uzak tutabiliriz," dedi.</p>
	<p class="block_3"> </p>
	<p class="block_2">"Pöh!" diye bir ses duyuldu köşeden, James ve Locklear dönüp baktıklarında az ileride Patrus'u gördüler. "Eğer büyücülerini getireceklerse, benim de onlara göstereceğim bir iki numara olacak."</p>
	<p class="block_3"> </p>
	<p class="block_2">James gülümsedi. "İyi. Sana güveniyoruz." Eski dostuna baktı. "Suikastçileri bulma konusunda şansın yaver gitti mi?" Locklear hayır anlamında başını salladı. "Üstelik endişeliyim. Garnizondan, çalışanlardan biri ya da içeri girip çıkmış biri olabilir. Bilmiyorum. İki yüzbaşı dışarıda, çadırlarında öldürüldüler, baronsa masadaki diğerleri mide ağrısı bile çekmemişken, zehirlendi."</p>
	<p class="block_3"> </p>
	<p class="block_2">"O halde aramızda birden fazla Geceşahini olabilir mi?"</p>
	<p class="block_3"> </p>
	<p class="block_2">"Evet," dedi Locklear. "Keşke onları ayıklamanın bir yolu olsaydı."</p>
	<p class="block_3"> </p>
	<p class="block_2">"İzin verin de birkaç tutukluyu kızartayım," dedi Patrus, kötücül bir kahkahayla. "Bu diğerlerini korkudan itiraf etmeye ikna edecektir." James bir an durakladı, Locklear, "Onun teklifini ciddiye almayı düşünmüyorsun, değil mi?" diye sordu.</p>
	<p class="block_3"> </p>
	<p class="block_2">"Hayır," dedi James sabırsız bir şekilde başını sallayarak. Ardından sırıtışı yeniden yüzünde belirdi ve "Ama bu bana bir fikir veriyor," dedi. Patrus'a dönerek, "Sır tutabilir misin?" diye sordu. "Tabii ki, hayır," diye yanıtladı yaşlı adam ve kendi şakasına gülmeye başladı.</p>
	<p class="block_3"> </p>
	<p class="block_2">"İyi, çünkü tutmanı istediğim bir sır var, ah, en azından birkaç dakika için."</p>
	<p class="block_3"> </p>
	<p class="block_2">"Nedir?" diye sordu yaşlı büyücü, yüzünde James ve Locklear'ın gördüğü en melun ifadeyle.</p>
	<p class="block_3"> </p>
	<p class="block_2">James planını açıklamaya başladığında, büyücü bir kez daha kahkahalara gömüldü.</p>
	<p class="block_3"> </p>
	<p class="block_2">James ve Locklear yemek salonunun tepesinde, eski baronun toplantı odasına bağlanan balkonda durmuş, aşağı bakıyorlardı. Askerler yemeklerini yerken alçak sesle konuşuyorlardı. Locklear, "Yayılıyor," dedi.</p>
	<p class="block_3"> </p>
	<p class="block_2">"Kaşıntı gibi," dedi James.</p>
	<p class="block_3"> </p>
	<p class="block_2">"Sence ne zaman harekete geçerler?" diye sordu Locklear.</p>
	<p class="block_3"> </p>
	<p class="block_2">"Geceşahinleri'ni tanırım, kim olduklarının anlaşılabileceğini fark ettikleri anda, dışarı çıkmanın bir yolunu aramaya başlayacaklardır. Ne kadar uzun süre beklerlerse, bulunma riskleri o kadar artar."</p>
	<p class="block_3"> </p>
	<p class="block_2">"Patrus'a inanırlar mı sence?"</p>
	<p class="block_3"> </p>
	<p class="block_2">"Neden inanmasınlar ki?" diye sordu James. "Bu askerlerin çoğu büyü hakkında bir şey bilmiyor. Bir grup halinde zorlular, iyi dövüşçüler, ama fazla zeki değiller; aksi halde burada, sınırda olmazlardı."</p>
	<p class="block_3"> </p>
	<p class="block_2">"Buna itiraz edemem," dedi James'ten daha fazla bir süreyi sınırda geçirmiş olan Locklear. "Buraya sürülmek için hayli aptal olmak gerek."</p>
	<p class="block_3"> </p>
	<p class="block_2">"Ya da buna sen talip olursan, o zaman daha da aptalsın," dedi James.</p>
	<p class="block_3"> </p>
	<p class="block_2">"Gergin görünen var mı?" diye sordu Locklear.</p>
	<p class="block_3"> </p>
	<p class="block_2">"Orada, şu köşedeki üçü."</p>
	<p class="block_3"> </p>
	<p class="block_2">Locklear, kendi başlarına oturan üç askerin, başları masaya eğilmiş halde birbirleriyle konuşarak, etraftan duyulmama çabalarını izledi. Biri sanki diğer ikisiyle tartışıyor gibi görünüyordu, ama tartıştıkları konu her neyse, bunu kendilerine saklıyorlardı.</p>
	<p class="block_3"> </p>
	<p class="block_2">En sonunda ikisi, tartıştıkları konuda kendilerine karşı olanı ikna ettiler ve üçü birden ayağa kalktı, biri odayı şüpheli bir biçimde incelerken, diğer ikisi olağan görünmeye çalışıyordu.</p>
	<p class="block_3"> </p>
	<p class="block_2">"Kapı kapalı mı?" diye sordu James. "Tabii ki, emrettiğin gibi." "O halde arka kapı," dedi James.</p>
	<p class="block_3"> </p>
	<p class="block_2">"Ya saldırı kapısı?"</p>
	<p class="block_3"> </p>
	<p class="block_2">"Ön kapıya çok yakın. Hayır, arka kapıdan çıkmaya çalışacaklardır. Ayrıca," dedi James gülümseyerek, "Onu özellikle gözetimsiz bıraktım. Tecrübesiz bir komutanın bazı şeyleri gözden kaçırması'."</p>
	<p class="block_3"> </p>
	<p class="block_2">"Kötü bir adamsın sen, Eliuzun Jimmy."</p>
	<p class="block_3"> </p>
	<p class="block_2">"Ah, teşekkür ederim, Locky!" dedi James neşeli bir şekilde.</p>
	<p class="block_3"> </p>
	<p class="block_2">Balkondan ayrıldılar ve merdivenlerden indiler, karşılarında onları, daha önceden güvenilir olduklarına inandıkları iki muhafız bekliyordu. Yaşlı olan çavuş, "Üç adamın biraz önce ayrıldığını gördüm, toprak beyi," dedi.</p>
	<p class="block_3"> </p>
	<p class="block_2">"Onları iyi tanıyor musun?"</p>
	<p class="block_3"> </p>
	<p class="block_2">"Hayır. İkisi geçen yaz, Romney'den destek kuvvetiyle, diğeriyse yalnızca birkaç hafta önce geldi."</p>
	<p class="block_3"> </p>
	<p class="block_2">James başıyla onayladı. "Aradıklarımız onlar. Eğer düşüncelerimizi diğer görevli olanların bilgileriyle karşılaştırırsak, birinin, baronun öldüğü gece mutfakta görevli, diğer ikisininse ölen yüzbaşılarla birlikte olduğunu anlayacağımıza bahse girerim." </p>
	<p class="block_3"> </p>
	<p class="block_2">"Diğerleri nerede?" diye sordu Locklear.</p>
	<p class="block_3"> </p>
	<p class="block_2">"Güvenebileceğimden emin olduğum on adam var, toprak beyi," diye yanıtladı .çavuş. "Birçoğu senelerdir buradaydı ve bir tanesi kardeşimin oğlu. Hepsi ahırların yakınında bekliyorlar."</p>
	<p class="block_3"> </p>
	<p class="block_2">"İyi," dedi James. "Haydi gidelim."</p>
	<p class="block_3"> </p>
	<p class="block_2">Dördü birlikte kalenin arkasındaki bir tüneli hızla aşıp ahırın bulunduğu alana açılan kapıdan geçtiler. Tıpkı James'in beklediği gibi, şüpheli üç Geceşahini ahıra doğru koşturuyordu.</p>
	<p class="block_3"> </p>
	<p class="block_2">Yaşlı çavuş parmaklarını dişlerinin arasına yerleştirdi ve tiz bir sesle ıslık çaldı. Ahırın içinden on asker belirdi ve Geceşahinleri'ne doğru koşmaya başladılar.</p>
	<p class="block_3"> </p>
	<p class="block_2">Aniden biri arkasına döndü ve dört kişinin ardından koşturmakta olduğunu gördü. Etraflarının sarıldığını gördüklerinde, karşı koymadılar. Ama James yaklaştığında, üçünün de ellerini ağızlarına götürdüğünü gördü. "Onları durdurun! Zehir yutuyorlar!"</p>
	<p class="block_3"> </p>
	<p class="block_2">Askerler öne doğru atıldılar, ama geç kalmışlardı. Üç Geceşahini'ne ulaştıklarında, yere yığılmaktaydılar, gözleri arkaya doğru kaymış, bedenleri kontrolsüzce sarsılıyordu.</p>
	<p class="block_3"> </p>
	<p class="block_2">"Lanet olası fanatikler!" dedi James.</p>
	<p class="block_3"> </p>
	<p class="block_2">"Kim onlar, toprak beyi?" diye sordu yaşlı çavuş.</p>
	<p class="block_3"> </p>
	<p class="block_2">"Gerçek Geceşahinleri. Belki Büyük Ayaklanma'dan geride kalanlar ya da ondan sonra gruba katılanlar, fakat her halükarda karanlık güçler adına ölmeye ve öldürmeye istekliler."</p>
	<p class="block_3"> </p>
	<p class="block_2">Locklear'a baktı, başıyla onaylıyordu. "Üstlerini arayıp herhangi bir belge olup olmadığına baktıktan sonra cesetleri yakın," dedi Locklear. "Hemen."</p>
	<p class="block_3"> </p>
	<p class="block_2">"Rahip çağırmadan mı?" diye sordu çavuş. "Aşağıda Putney köyünde, Lims-Kragma'ya adanmış ufak bir tapınak var."</p>
	<p class="block_3"> </p>
	<p class="block_2">"Hayır," dedi James. "Bir saat içinde onları yakın. Ölü kalacaklarından emin olmak istiyorum." "Ölü kalmak mı?" diye sordu çavuş.</p>
	<p class="block_3"> </p>
	<p class="block_2">James cevap vermedi. Adamları endişelendirmeye gerek yoktu, ama Krondor'daki genelevlerden birinin alt katında karşılaştığı, ölmelerinden yalnızca birkaç dakika sonra öldürmek için ayaklanan Geceşahinleri'ni ayrıntılarıyla hatırlıyordu. Böyle bir şeyle bir daha karşılaşmamayı diliyordu.</p>
	<p class="block_3"> </p>
	<p class="block_2">"Şimdi ne yapacağız?" diye sordu Locklear dostunu konuşmaya zorlayarak.</p>
	<p class="block_3"> </p>
	<p class="block_2">James, "Silahlarımızı bileyip, zırhlarımızı yağlayacak ve Arutha'yı bekleyeceğiz," diye cevap verdi.</p>
	<p class="block_3"> </p>
	<p class="block_2">Owyn deniz yolculuklarından hiç hoşlanmazdı, bunun kendisine yabancı bir tecrübe olduğunu Gorath da kabul ediyordu. Buna karşın her ikisi de Sarth'tan Ylith'e uzanan hızlı yolculuğa dayanmayı başarmıştı. Elverişli rüzgârlar ve Queg savaş kalyonlarıyla karşılaşmamış olmaları, yolculuğun dört günden az sürmesini sağlamıştı.</p>
	<p class="block_3"> </p>
	<p class="block_2">Ylith'te, Leydi Katala'nın vermiş olduğu altınlarla kendilerine at aldılar ve yerel garnizon komutanına danıştıktan sonra, batıda işlerin durulduğunu öğrendiler. Delekhan, Krallık'ı, batıya saldırdığına inandırmak için her ne yaptıysa işe yaramamış ve bu çabalardan vazgeçilmişti. Owyn, bunu, düşmanın artık ilgisini bir başka yere yöneltmesine bağlıyordu.</p>
	<p class="block_3"> </p>
	<p class="block_2">Gorath eliyle işaret ederek, "Bu dağların diğer tarafında, Yeşil Yürek uzanır. Delekhan'a karşı gelen halkımın bir kısmı orada saklanıyor. Eğer onları bulursak bize yardım edeceklerdir," dedi.</p>
	<p class="block_2"> </p>
	<p class="block_2">"Ylith'teki yüzbaşıya göre," diye yanıtladı Owyn, "Caldara yakınlarındaki bir yerde, kendimizi cüce topraklarında bulmalıyız. Cüceler, Elvandar'a gitmemize yardım edeceklerdir." Gorath'ın ifadesi, bu düşüncenin gerçekleşme olasılığının fazla olmadığını belirtiyordu sanki.</p>
	<p class="block_3"> </p>
	<p class="block_2">Atlarını, yaklaşan baharın karlarını eritmiş olmasını umdukları dağların içindeki yollardan Zun istikametine doğru sürdüler. Garnizon komutanı, onları Elvandar'a giden kısa yolun en tehlikelisi olduğu ve eğer güvenli bir yoldan ilerlemek istiyorlarsa kuzeye, Yabon'a gidip oradan Crydee Nehri boyunca Gökyüzünün Gölü'nden batıya gitmeleri, fakat bunun yolculuğu bir ay kadar daha uzatacağı konusunda uyarmıştı. Owyn ve Gorath artık düşmanlarının zaman olduğunu hissediyorlardı.</p>
	<p class="block_3"> </p>
	<p class="block_2">Saldırı yakında gerçekleşecekti, bir orduyu yaz aylarında Sethanon'a yerleştiren herhangi bir plan, yakın bir zamanda başlayabilirdi. Delekhan'ın güçleri hangi yolu seçerse seçsin, kat edecekleri yüzlerce kilometre vardı ve erzak stoğu büyük bir sorun olacaktı. Yol boyunca yiyecek bulmaya en elverişli zaman bahar ve yazdı.</p>
	<p class="block_3"> </p>
	<p class="block_2">Owyn, daha onların atlarıyla ilerledikleri o anda dahi düşmanın Krallık'ı istilaya başlamış olabileceğini biliyordu. "Neredeler?" diye sordu James. Kuzeygözcüsü'ne bakan burç duvarlarının üzerinde durmuş, sanki Kuzeyelleri'nin içini görebilecekmiş gibi boşluğa bakıyordu. Saldırının bir hafta önce gelmesini bekliyordu, fakat hâlâ düşmandan eser yoktu.</p>
	<p class="block_3"> </p>
	<p class="block_2">"Ata binip, çevreye bir daha bakayım mı?" diye sordu Locklear.</p>
	<p class="block_6"> </p>
	<p class="block_2">"Hayır. Muhtemelen görünüm son seferkinden farklı olmayacaktır, toplanan ve silahlanan bir sürü savaşçı." James, rahatsızlığını göstermemeye çalışıyordu, ama bu zordu. "Gelmek istediklerinde gelecekler, beklemekten başka yapabileceğimiz bir şey yok." "En azından Arutha ve yardım kuvvetleri yakında buraya gelecektir," dedi Locklear.</p>
	<p class="block_3"> </p>
	<p class="block_2">"Evet," dedi James, "eğer Owyn ve Gorath ona ulaşabilmişse." Ardından düşmanın bulunduğu yere, yolun aşağısına baktı. "Ama ulaşmış olsalardı, Arutha şimdiye kadar çoktan gelmiş olurdu. Başlarına bir şey gelmiş olmalı." "Yani sence yardım alamayacak mıyız?" diye sordu Locklear.</p>
	<p class="block_3"> </p>
	<p class="block_2">James başını hayır anlamında salladı. "Doğuda görünen, bize yardım edebilecek kadar büyük bir kuvvet yok. Sınır baronlarının dışında tüm güçlerimiz güneyde, Kesh sınırının yakınlarında veya doğuda, doğu krallıklarıyla yüz yüze gelmeye hazır."</p>
	<p class="block_3"> </p>
	<p class="block_2">Locklear iç çekti. James'e baktı ve gülümsedi. "Eh, bu kendimizi umutsuz bir durumda ilk buluşumuz olmayacak, değil mi?"</p>
	<p class="block_3"> </p>
	<p class="block_2">James, "Hayır, ama umutsuz bir durumda, yetkili olduğumuz ilk sefer olacak." Locklear'ın gülümsemesi kaybolmuştu.</p>
	<p class="block_4" id="calibre_pb_14"> </p>
</body></html>
