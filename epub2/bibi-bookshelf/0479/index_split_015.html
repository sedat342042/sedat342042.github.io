<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">ARAYIŞ</p>
	<p class="block_3"> </p>
	<p class="block_2">Rüzgâr, geçidin içinden esiyordu.</p>
	<p class="block_3"> </p>
	<p class="block_2">Atlarını sürmekte olan Gorath ve Owyn, pelerinlerine sıkıca sarıldılar. Bahardı, fakat dağlar kışa hâlâ sıkı sıkı tutunuyordu.</p>
	<p class="block_3"> </p>
	<p class="block_2">Gorath, "İzleniyoruz," dedi. "Kim?"</p>
	<p class="block_3"> </p>
	<p class="block_2">"Bilmiyorum. Ama son bir saattir, tepemizdeki bayırda bir hareket görüyorum. Eğer amaçları kötü olsaydı, şimdiye kadar çoktan saldırırlardı."</p>
	<p class="block_3"> </p>
	<p class="block_2">Birkaç dakika sonra, kalın bir pelerine sarılmış bir kişi ilerilerindeki bir kayalığın tepesinde belirdi. Ayakta dikilmiş, bekliyordu.</p>
	<p class="block_3"> </p>
	<p class="block_2">Yaklaştıklarında, Owyn bu kişinin bir cüce olduğunu gördü. Elini havaya kaldırarak selam verdi, Gorath ise atını dizginledi ve "Onunla önce sen konuş, Owyn," dedi.</p>
	<p class="block_3"> </p>
	<p class="block_2">Owyn başıyla onayladı ve Gorath'ın önüne geçerek, moredhelin kendisini birkaç adım geriden izlemesini sağladı.</p>
	<p class="block_3"> </p>
	<p class="block_2">Cüceye yakın bir yere vardıklarında, Owyn durdu, başlığını geri attı ve "Merhaba," dedi.</p>
	<p class="block_3"> </p>
	<p class="block_2">Cüce kendi başlığını geri attığında ortaya hayranlık uyandıracak denli gür siyah sakalı ve uzaktan yakından tutarlı sayılabilecek bir şekilde düzenlenemeyecek saçı ortaya çıktı; bıyığı ise kısa bir fırçayı andırıyordu. Cücenin gözleri bir atlıdan diğerine gidip geldi, her ikisine de şüpheyle bakıyordu.</p>
	<p class="block_3"> </p>
	<p class="block_2">"Selamlar," dedi sakince. "Bu Gri Kuleler'in buzlanmış geçitlerine sizi getiren nedir?"</p>
	<p class="block_3"> </p>
	<p class="block_2">Owyn, "Büyücü Pug'ın karısı, Leydi Katala'dan, Elvandar'ın Savaşönderi Thomas'a bir mesaj getirdik."</p>
	<p class="block_3"> </p>
	<p class="block_2">Cüce yanağını kaşıdı. "Bu iyi bir deneme. Bunu daha önce duymamıştım. Gerçeği söylemek gerekirse, size inanmaya ikna olmak üzereyim."</p>
	<p class="block_3"> </p>
	<p class="block_2">Owyn, "Neden inanmayasın ki?" dedi.</p>
	<p class="block_3"> </p>
	<p class="block_2">Cüce, Gorath'ı işaret etti. "Soydaşları son bir senedir kuzeyden buraya inip duruyorlar, onların bir komşu olarak ne kadar rahatsız edici olduklarını unutmuştuk."</p>
	<p class="block_3"> </p>
	<p class="block_2">Gorath başlığını geri çekti ve "Onların da senin halkına karşı daha ılımlı hisler beslediklerinden şüpheliyim, cüce, ama benim ve senin halkının arasındaki sorunlar başka bir zamana kalmalı. Şu anda Elvandar'a güvenli bir şekilde geçmeye ihtiyacımız var," dedi.</p>
	<p class="block_3"> </p>
	<p class="block_2">Cüce kayanın tepesinde çöktü ve "Elvandar mı?" diye sordu. "Madem öyle diyorsunuz. Anlayabildiğim kadarıyla, oradaki kuzenlerinden, benim halkıma göre daha az sıcak bir karşılama göreceksin." Owyn'e bakarak ekledi, "Herhangi bir yetkiliden bir yetki belgesi taşımıyorsundur, değil mi?"</p>
	<p class="block_3"> </p>
	<p class="block_2">Gorath neredeyse küçümsemeyle tükürüyordu. "Sana böyle bir şeyi sorma hakkını ne veriyor, cüce?"</p>
	<p class="block_3"> </p>
	<p class="block_2">"Öncelikle benim topraklarımdasınız. Bununla birlikte, konuştuğumuz sırada etrafınızı kuşatmış bulunan, halkımdan yirmi kişi var." Bir ıslık çaldı ve sanki birden bitivermişçesine bir anda yirmi kadar cüce doğruldu. Owyn hepsinin silahlarını kuşanmış olduğunu gördü.</p>
	<p class="block_2"> </p>
	<p class="block_2">"Ne demek istediğini anlıyoruz," dedi Owyn. Elini tuniğinin içine soktu ve üzerinde bir düklük damgasının ve Kraliyet Krondor Muhafızları Komutanı'nın imzası bulunan, Katala'ya ait mesajı çıkardı.</p>
	<p class="block_3"> </p>
	<p class="block_2">Cüce mesaja baktı ve geri verdi. Ardından sırıtarak, "Size ilk andan itibaren inandım. Moredheller hakkında ne söylenirse söylensin, böylesine açıkça aptallık yapmazlar ve eğer bir yaramazlık peşindeyseniz, açıklıkta atla ilerlemek, aptallığın ta kendisidir. Bizimle gelin, sizi köye götürelim," dedi.</p>
	<p class="block_3"> </p>
	<p class="block_2">"Köy mü?" diye sordu Owyn. "Caldara yakınında mıyız?"</p>
	<p class="block_3"> </p>
	<p class="block_2">"Yarım saatlik bir yolda. Elvandar'a ulaşmak için neden bu kadar acele ettiğinizi açıklayabilirsiniz." "Kime açıklarız?" diye sordu Gorath.</p>
	<p class="block_3"> </p>
	<p class="block_2">"Kral Dolgan'a," dedi cüce. "Başka kim olabilir ki?"</p>
	<p class="block_3"> </p>
	<p class="block_2">Patikada ilerlerlerken daha fazla konuşmadılar, patikanın bir yolla birleşimi göründüğünde, içinde küçük şirin bir köyün bulunduğu, ufak bir vadiye giden bu yolu izlediler. Binaların hepsi, köyün merkezini kaplayan ağır kütüklerden bir çatısı olan, ahşaptan yapılmış büyük toplantı salonu dışında, beyaza boyanmış taşlardan ve sazlık damlardan oluşmuştu. O binaya doğru yöneldiler, kendilerini oraya götüren cüce, "Çocuklar atlarınızla ilgilenirler. Kral, uzun koridorun sonunda," dedi.</p>
	<p class="block_3"> </p>
	<p class="block_2">Uzun binanın dar olan başındaydılar. Owyn ve Gorath binaya çıkan taş merdivenleri tırmandılar. Kapıya ulaştıklarında, cüce durdu. "Kendinizi Kral'a takdim edin. Daha sonra görüşürüz." Owyn, "İçeri geliyor musun?" dedi.</p>
	<p class="block_3"> </p>
	<p class="block_2">Cüce başını salladı. "Hayır, başka bir işim var. Yolunuzu bulursunuz. Sadece koridorun sonuna kadar geçitte ilerleyin, Kral'ı göreceksiniz."</p>
	<p class="block_3"> </p>
	<p class="block_2">Gorath, "Bize konukseverce davrandın, cüce. Adını öğrenmek isterdim," dedi. Cüce gülümsedi. "Adım Udell. Kral'ın küçük oğluyum."</p>
	<p class="block_3"> </p>
	<p class="block_2">Owyn kapıyı açtı ve karşısına her iki tarafında da kapılar bulunan uzun bir koridor çıktı; en dipte büyük bir odanın bulunduğunu görebiliyordu. Koridorda ilerledi, Gorath ile Owyn koridorun ucuna ulaştıklarında, ortasında dört uzun masadan oluşmuş büyük bir karenin bulunduğu bir salona girdiler. En yakındaki köşede beş cüce oturuyordu. Biri ayağa kalktı ve "Dolgan benim," diye duyurdu.</p>
	<p class="block_3"> </p>
	<p class="block_2">Owyn beceriksizce eğildi ve karşılık verdi, "Majesteleri."</p>
	<p class="block_3"> </p>
	<p class="block_2">Dolgan bu hitabı eliyle savuşturdu ve "Yalnızca Dolgan," dedi. Elindeki pipoyu doldurdu ve yanmakta olan bir mumla yaktı. "İkinizi Caldara'ya getiren nedir?"</p>
	<p class="block_3"> </p>
	<p class="block_2">Owyn, "Büyücü Pug'ın karısı Leydi Katala, Elvandar'daki Savaşönderi Thomas'a bir mesaj götürmemizi istedi," dedi.</p>
	<p class="block_3"> </p>
	<p class="block_2">Dolgan bir kaşını kaldırdı. "Thomas eski ve sevdiğim bir dostumdur." Gülümseyerek ekledi. "Sıradışı bir çocuk."</p>
	<p class="block_3"> </p>
	<p class="block_2">Gorath'a baktı ve inceledi, "İlginç yol arkadaşları seçiyorsun, evlat."</p>
	<p class="block_3"> </p>
	<p class="block_2">Owyn, "Gorath, Prens'i, Delekhan'ın bir istila planladığı konusunda uyardı," dedi. Kendisini sözünü kesmeden dinleyen cüce kralına tüm durumu açıkladı.</p>
	<p class="block_3"> </p>
	<p class="block_2">Owyn sözünü bitirdiğinde, yaşlı cüce bir süre için dinlediklerini tartarak sessizce oturdu. Ardından Gorath'a baktı. "Peki eski düşmanım, bir sorumu yanıtla: Neden senin ırkını katletmemiz için düşmanlarını uyarıyorsun?" Gorath cevabını düşündüğü süre boyunca sessiz kaldı, ardından, "Irkımın öldürüldüğünü görmek istemiyorum.</p>
	<p class="block_3"> </p>
	<p class="block_2">Delekhan'ın tahttan devrildiğini görmek istiyorum. Bu iş çok ileri gitti ve pek azımız ona karşı geliyor, ama eğer Krallık onu alt ederse, Delekhan ulusumun üzerindeki etkisini kaybedecektir. Böylelikle pek çoğumuz ayaklanıp ona karşı gelebiliriz," dedi.</p>
	<p class="block_3"> </p>
	<p class="block_2">"Peki ardından?" diye sordu Dolgan "Ortalıkta başka bir savaş lordu mu dolaşacak? Yerini sen mi alacaksın?" Gorath yaşlı krala baktı ve "Sanırım bir daha Kuzeyelleri'ni görmeyeceğim. İki eş, iki erkek ve bir kız çocuk kaybettim. Benimle kan bağı olanların hepsi öldü. Orada hiçbir şeyim yok. Ama gelecekte her ne olursa olsun, ben bunun hakkında konuşamam; tek diyebileceğim Delekhan'ın durdurulması gerektiği," dedi.</p>
	<p class="block_3"> </p>
	<p class="block_2">Dolgan anlayışla başını bir kez salladı. "İyi konuştun. Size yardım edeceğiz. Gediksavaşları sırasında halkım her sene Elvandar'a hareket edip Thomas ve elflerle birlikte savaşmıştı. Sizi onların sınırına ulaştıracak güvenli bir yolumuz var, oradan güvenle Kraliçe'nin sarayına giden yolu bulabilirsiniz. Son zamanlarda bizi rahatsız eden goblinlerin ve senin ırkından olan kişilerin size rahatsızlık vermediğinden emin olmak için bizimkilerden birkaçını sizle göndereceğim." Ayağa kalktı. "Şimdi dinlenin ve uyuyun, yarın yola çıkmanızı sağlarız." Owyn, "Teşekkürler... Dolgan," dedi. Cüce kral gülümsedi ve "İşte bu yeterli!" dedi.</p>
	<p class="block_3"> </p>
	<p class="block_2">Bir başka cüce, eğer Owyn görünümünü doğru yargıladıysa genç bir kadın, onları uzun koridorda bir odaya götürdü. Gorath içeri adım attığında bir an durakladı. "Bir şey..." "Ne?" diye sordu Owyn. "Bir his... buna bir hatıra da diyebilirsin. Büyük bir güç bir zamanlar buradaymış."</p>
	<p class="block_3"> </p>
	<p class="block_2">Genç kadın, "Caldara'da kışı geçirirken Lord Thomas burada dinlenirdi. Bazen bunu ben de hissedebiliyorum. Eğer bir şeye ihtiyacınız olursa kafanızı kapıdan çıkarıp bana seslenmeniz yeterli; adım Bethlany," dedi.</p>
	<p class="block_2"> </p>
	<p class="block_2">"Teşekkürler," dedi Owyn.</p>
	<p class="block_3"> </p>
	<p class="block_2">Owyn yatağının üzerinde otururken, Gorath odada başka bir yere bakıyordu. "Burada uyumasının üzerinden on sene geçmesine rağmen Valherunun gücünü hissedebildiğime göre, Thomas hakkında söylenenler doğru olmalı."</p>
	<p class="block_3"> </p>
	<p class="block_2">Owyn, "Her şey mümkün," dedi. Uzandı. "Ama şu anda uykuya ihtiyacım var."</p>
	<p class="block_3"> </p>
	<p class="block_2">Çocuk hızla uykuya dalarken Gorath onu izledi, ama uyku Gorath'ın ihtiyaç duyduğu bir şey değildi. Bir dakika kadar sonra odayı terk etti ve kapıya yürüyüp, dışarıya çıktı.</p>
	<p class="block_3"> </p>
	<p class="block_2">Dolgan uzun binanın sundurmasında durup, köye bakıyordu. Farklı ebatlarda bir düzine kadar binadan oluşuyordu, birkaçının yaşama mekânı olduğu belliydi, diğerleri ise dükkâna benziyordu: bir demirci, bir marangoz, bir fırın.</p>
	<p class="block_3"> </p>
	<p class="block_2">"Güzel, değil mi?" diye sordu Dolgan.</p>
	<p class="block_3"> </p>
	<p class="block_2">Bahar çiçeklerinin daha görünmemesine karşın, çamlar ve kavaklarla iç içe geçmiş vadi hoş bir yerdi. Orada yaşayan halk çalışkandı ve görünen her şey belirgin bir bolluğa işaret ediyordu. Yamacın üstünde görülebilecek kadar yüksekte bulunan sığırlar ağaçların durduğu yerin diğer yanındaki otlakta otluyorlardı. Tavuklar ve ördekler, şehir meydanından hızla geçerlerken viyaklıyor, bir çift köpek ise onları gütmeye çalışıyordu.</p>
	<p class="block_3"> </p>
	<p class="block_2">"İyi bir yer," diye kabullendi Gorath.</p>
	<p class="block_3"> </p>
	<p class="block_2">"Tsuraniler halkınızı yüksek otlaklardan sürdükten sonra boşaltılmış birkaç moredhel köyü görmüştüm. Onların da buradakilerden farklı olmadığını hatırlıyorum."</p>
	<p class="block_3"> </p>
	<p class="block_2">"Biz farklı bir şekilde inşa ederiz," dedi Gorath. "Ama yuva, yuvadır, biz de fırınlar yakar, demir ocağı işletiriz, tıpkı sizlerin ve insanların yaptığı gibi."</p>
	<p class="block_3"> </p>
	<p class="block_2">"Gelecek Yazortası Günü, beş yüz yirmi sekiz yaşında olacağım ve bu yılların büyük bir bölümünü halkım için savaşarak harcadım." Dolgan uzun boylu Kara Elfe baktı.</p>
	<p class="block_3"> </p>
	<p class="block_2">"Irkından karşılıklı medeni bir konuşma yaptığım ilk kişi olduğunu biliyor musun?"</p>
	<p class="block_3"> </p>
	<p class="block_2">Gorath basamağa oturdu. "Ben de bir cüceyle yapmamıştım. Ya da birkaç ay öncesine kadar bir insanla." Tırabzana sırtını dayadı ve "Dünyayı, bir çocukken düşündüğümden daha farklı buluyorum. Grubumun güvenliği üzerime kaldığında yalnızca on iki yaz geçirmiştim; babamın ölümünün intikamını alıp da klan şefi olduğumda ise otuz yedi yazı geride bırakmıştım. Yüz yıldan uzun bir süre boyunca Ardanien kabileleri kışın güneşin hiç ışımadığı, yazınsa hiç batmadığı en kuzeydeki buzul mağaralarında yaşadı. Fok ve suaygırı avladık, güneyimizdeki kabilelerle ticaret yapıp, ırkımızdan pek çoğundan ayrı yaşadık.</p>
	<p class="block_3"> </p>
	<p class="block_2">"Ardından döndük, ben klanımı korumak için dövüştüm ve yükselip ülkemin içinde bir güç haline geldik. Bize saygı duyuluyordu, bizden korkuluyordu, mecliste konuştuğumda Ardanien halkı önemseniyordu." "Ne oldu?"</p>
	<p class="block_3"> </p>
	<p class="block_2">"Murmandamus."</p>
	<p class="block_3"> </p>
	<p class="block_2">"Hangisi, ilki mi, ikincisi mi?"</p>
	<p class="block_3"> </p>
	<p class="block_7">Gorath gülümsedi. "İkisi de denilebilir. İlki müstesna bir yaratıktı. Ağzından çıkan kelimeler zorlayıcı ve ısrarlıydı ve halkım onu dinlerdi. Onu tanıyanlardan hikâyeler dinledim. Ayaklandık ve güneyi vurup, Yabon'daki insanları çiğneyip geçtik.</p>
	<p class="block_8"> </p>
	<p class="block_2">"Fakat Murmandamus'un ölmesine karşın, efsanesi yaşamaya devam etti ve ikinci Murmandamus ortaya çıktığında, onu soru sormadan takip etmeye hazırdık."</p>
	<p class="block_3"> </p>
	<p class="block_2">"Körü körüne itaat tehlikeli bir şeydir."</p>
	<p class="block_3"> </p>
	<p class="block_2">Gorath başıyla onayladı. "İkinci Murmandamus'tan önce, ırkımın bir kısmı daha güçlü klanlarca Kuzeyelleri'ndeki yerlerinden sürüldüler ve Dünyanın Dişleri'nin güneyine geldiler. Benimki gibi diğer klanlar, en kuzeydeki buzul mağaralarda yaşıyorlardı. Böyle büyük bir değişikliği yüz yıl kadar önce de yaşamıştık."</p>
	<p class="block_3"> </p>
	<p class="block_2">"Hatırlıyorum," dedi Dolgan. "Sizinkilerin bazıları bayağı bir cesaret kazanıp, buraya gelmeye karar vermişti." "Daha önceleri Acı Deniz'in bu tarafına, bu denli güneye gelmemiştim. Bir çocukken, insanların Sarth dediği yerin yakınlarındaki, bu denizde balık avlardım." Arkasına yaslandı ve gözlerini kapadı. "Gri Kuleler'i görebilecek kadar yaşayacağımı hiç düşünmemiştim." Dolgan'a baktı. "Irkımdan bazıları, özellikle de kuzenim Obkhar'ı izleyenler, tekrar Yeşil Yürek'te yaşamak için buraya gelebilir."</p>
	<p class="block_3"> </p>
	<p class="block_2">"Ağaçlıklarda kaldıkları sürece, geçişlerinde sorun çıkarmayız. Yeşil Yürekle hiçbir zaman fazla bir sorunumuz olmadı, moredhel, ama burada, dağlardaki klanlarınız cana yakın komşular değil."</p>
	<p class="block_3"> </p>
	<p class="block_2">Gorath cüceyi süzerek güldü. "Oğlun gibi konuşuyorsun. Ona da söylediğim gibi, halkımın sizi bir komşu olarak tarif ederken iyi niyetli olacağından şüpheliyim."</p>
	<p class="block_3"> </p>
	<p class="block_2">"Evet, eminim, bu doğrudur," diyerek kıkırdadı Dolgan. "Ama asıl merak ettiğim, bunun neden böyle olduğu. Biz cüceler, savaşçılık konusundaki yeteneklerimize karşı, rahatsız edilmediğimiz sürece barışçıl bir halk sayılırız. Bize ilişmeyen kimseye ilişmeyiz. Çocuklarımızı severiz, sürülerimizi güder ve kışı bu büyük salonda şarkı söyleyip, bira içerek geçiririz. İyi yaşarız. "Ama sen, doğduğumdan beri barış içinde konuştuğum ırkından ilk kişisin, Gorath, o yüzden sana bunu sormalıyım: Siz moredheller neden biz cücelerden ve aynı zamanda insanlardan nefret ediyorsunuz?"</p>
	<p class="block_3"> </p>
	<p class="block_2">Gorath bu soruyu uzun uzun düşündükten sonra, "Kendi akrabalarının tarafından öldürülmek üzere takip edilirken, anavatanımdan güneye kaçtığımda, sana tek bir şekilde yanıt verebilirdim. Derdim ki, 'Valherular gittiklerinde, bizi özgür bir halk yapıp bize bu dünyayı verdiler ve sizler de; insanlar da istilacılarsınız. Bizim olanı alıyorsunuz.' "Şimdi ise bir yanıtım yok."</p>
	<p class="block_3"> </p>
	<p class="block_2">"Değişen ne?" diye sordu Dolgan, içten bir merakla.</p>
	<p class="block_3"> </p>
	<p class="block_2">"Pek çok şey," dedi Gorath. "Halkım birer..." Sanki uzun zaman önce içinde kalan bir şeyi salıverirmiş gibi uzun bir iç çekti. "Uzun yıllar önce birbirimize benzer bir halktık, moredhel olan bizler, eldarlar, Eledheller, glamredheller. Dilimizde halk anlamına geliyorduk. Adlarımızın pek çoğu bize düşmanlarımız tarafından verilmişti. Eledhel kelimesi, halkım tarafından küçümsemeyle verilmiş bir addı: İnsan dilinde 'ışık elfleri' anlamına gelir. Alaycı bir isimdi, kendilerini bizlerden daha iyi hale getirmeye çalışanlar için söylenirdi. Onlar da bizlere 'kara kişiler' ya da moredhel adını verdiler. Glamredhellere adlarını bizler verdik: 'deli kişiler'.</p>
	<p class="block_3"> </p>
	<p class="block_2">"Bir zamanlar tek bir ırk olan bizler, artık birbirimizden öylesine farklıyız ki, sanırım bir zamanlar ne olduğumuzu unuttuk."</p>
	<p class="block_3"> </p>
	<p class="block_2">Dolgan başıyla onayladı, fakat ilgiyle dinlerken hiçbir şey söylemedi.</p>
	<p class="block_3"> </p>
	<p class="block_2">"Bir Eledhel ya da glamredhel kadınından bir çocuğumuz olmayacağını biliyor muydun?" Dolgan hayır anlamında başını salladı.</p>
	<p class="block_3"> </p>
	<p class="block_2">"Şifacılarımız tarafından bize, ırkımızdan bir kadınla erkek arasında bir şeye ihtiyaç olduğu öğretilir, bu şey öyle derinden değişmiştir ki, artık kendi kuzenlerimizden, bir cüce veya insandan olduğu kadar farklıyız." Dolgan, "Bu son derece ilginç," dedi.</p>
	<p class="block_3"> </p>
	<p class="block_2">"Halkımın ölçülerine göre yaşlı sayılırım," dedi Gorath. "Önümüzdeki Yazortası Günü'nde iki yüz altmış yazı geride bırakmış olacağım. Ömrüm bunun üç katı kadar; ama bu yıllara yalnızca Elvandar'daki kuzenlerimiz ulaşabiliyor,</p>
	<p class="block_3"> </p>
	<p class="block_2">Dolgan. Bunun nedeni de, onların bizim kuzeyde bulamadığımız bir şeyi bulmuş olmaları: Barışı."</p>
	<p class="block_3"> </p>
	<p class="block_2">Dolgan iç çekti. "Barış bulunması harika bir şeydir, her kimin halkı için olursa olsun..." Gorath'ın gözlerinin içine baktı.</p>
	<p class="block_3"> </p>
	<p class="block_2">"Ya da kendi yüreğinin içinde."</p>
	<p class="block_3"> </p>
	<p class="block_2">Gorath önünde uzanan bu sükûnet tablosuna baktı ve "Bizler surların ardında yaşıyoruz. Köylerimiz birer kale. Hiçbir kadın, belinde bir kılıç ya da sırtında bir yay olmaksızın kuzularını ya da sığırlarını otlatmaya gitmiyor. Çocuklarımız ise silahlarla oynuyor." Başını eğerek toprağa bakmaya başladı. "Kendilerini yaralamalarına izin veriyoruz ki, derslerini erken öğrensinler. Halkım adına umutsuzum, Dolgan," dedi.</p>
	<p class="block_3"> </p>
	<p class="block_2">Dolgan bir kez daha sessiz kaldı, ardından, "Sanırım Elvandar'a gitmelisin. Thomas'a basit bir mesaj iletmekten daha fazlası için," dedi. Ayağa kalktı. "Ama sanırım şu anda koca bir yudum bira daha çok işine yarayacak. Ve ben de bunu nerede bulabileceğimizi biliyorum."</p>
	<p class="block_3"> </p>
	<p class="block_2">Gorath hafifçe gülümsemeyi başardı ve "Bir düşmana, konukseverlik gösteriyorsun, Dolgan."</p>
	<p class="block_3"> </p>
	<p class="block_2">Dolgan başını salladı, "Sen, benim düşmanım değilsin, Ardanienli Gorath. Bu, çenemdeki sakal kadar belirgin," dedi. Dolgan, Gorath'ı içeri soktu. </p>
	<p class="block_3"> </p>
	<p class="block_2">Owyn, kahkaha sesine uyandı ve salona doğru yürüdüğünde Gorath, Dolgan ve bir düzine kadar cüceyi içip, birbirlerine hikâyeler anlatırken buldu. Owyn'in tanımadığı cücelerden biri, "Evet, bunun iyi bir fikir olduğuna ikna edebilirsen, goblinler bunu kesinlikle yapar," dedi. Pencerenin dışına bakan Owyn, sabah olmuş olduğunu gördü, "Bütün gece içtiniz mi?" dedi.</p>
	<p class="block_3"> </p>
	<p class="block_2">Dolgan, "Hoşgeldin, dostum," dedi. Ayaklarını, masadan yere indirdi ve pencereden baktı. "Aynen öyle görünüyor. Bir sürahi de sen boşaltmak ister misin?" "Benim için biraz erken sayılır, ayrıca, Elvandar'a doğru yola çıkmalıyız."</p>
	<p class="block_3"> </p>
	<p class="block_2">Dolgan, "Doğru. O halde açlığınızı yatıştıracak bir yemeğin ardından yola çıkarsınız," dedi. Yaşlı cüce elini masaya vurdu. "Yemek!"</p>
	<p class="block_3"> </p>
	<p class="block_2">Az sonra diğer cüceler de bu melodiye katıldılar, masalarına kalaylanmış sürahileriyle vurup, "Yemek! Yemek!</p>
	<p class="block_3"> </p>
	<p class="block_2">Yemek!" diye bağırıyorlardı.</p>
	<p class="block_3"> </p>
	<p class="block_2">Gri bir elbise içinde, saçı beyaz keten bir başlıkla örtülü yaşlı bir cüce kadın, elinde büyük tahta bir kaşıkla mutfaktan çıktı. Kaşığı bir silah gibi sallayarak, "Zırhlarınıza bürünün sizi tembel eşekler!" dedi.</p>
	<p class="block_3"> </p>
	<p class="block_2">Bunu altı kadar cüce ellerinde yemek tepsileriyle takip etti. Çeşnili meyveler, sıcak sosisler, dumanı tüten ekmek somunları, kavanozlar dolusu yağ, bal ve lezzetli kekler vardı. Ve elbette daha fazla bira. Owyn oturdu ve "Zararını görmeden nasıl bu kadar bira içebildiğinize hayret ediyorum," dedi.</p>
	<p class="block_3"> </p>
	<p class="block_2">"İçten gelen bu dayanıklılık, bir cücenin mirasıdır," dedi Dolgan.</p>
	<p class="block_3"> </p>
	<p class="block_2">"Evet," dedi Gorath onaylayarak. "Bu bir gerçek. Herhangi birini üç ya da dört gün boyunca kovalamayı bir dene." Cücelerin hepsi sessizleşti, ardından hepsi kulakları tırmalayıcı bir kahkahaya boğuldular. Bunun üzerine, Gorath acı ve kendini küçümseyen bir ifadeyle ekledi, "Ya da birinden kaçmayı."</p>
	<p class="block_3"> </p>
	<p class="block_2">Neşe ikiye katlanmıştı, cüceler olanca güçleriyle kahvaltılarına başladılar.</p>
	<p class="block_3"> </p>
	<p class="block_2">Yemeğin ardından atları getirildi, Owyn onlara, haftalarca yetecek kadar yemeğin yüklenmiş olduğunu gördü. Atlara yemek ve su verilmiş, koşumları ise temizlenmiş ve tamir edilmişti. Owyn, "Dolgan, teşekkürlerimi sunarım," dedi. "Mühim değil, evlat," dedi cüce kralı. Gorath'ı işaret etti. "Bana bu kişiyi tanımak için nadir bulunacak bir fırsat verdin, benim için bir zevkti."</p>
	<p class="block_3"> </p>
	<p class="block_2">Gorath elini Dolgan'a uzattı, el sıkıştılar. "Konukseverliğin eşsiz, cüce dostum." "Ve sen Ardanienli Gorath, Caldara'ya dilediğin zaman gelebilirsin." "Teşekkür ederim," dedi Gorath, atına binerken.</p>
	<p class="block_3"> </p>
	<p class="block_2">Bir gurup, silahlı ve zırhlı genç cüce yaklaştılar, Dolgan, "Evlatlarımızdan bazılarını Crydee Nehri'ne kadar sizle yolluyorum. Oraya sağ salim erişeceğinizden emin olacaklar," dedi.</p>
	<p class="block_3"> </p>
	<p class="block_2">"Tekrar teşekkürler," dedi Owyn. İlerlemeye başladılar, cüceler yaya olarak onları takip ediyordu. Owyn Gorath'a döndü ve "At sürebilecek misin?" diye sordu. Gorath güldü ve "Hayır, ama gene de gidelim," dedi.</p>
	<p class="block_3"> </p>
	<p class="block_2">"Alışılmadık bir şekilde neşelisin, Gorath."</p>
	<p class="block_3"> </p>
	<p class="block_2">"Evet," dedi Kara Elf. "Başka savaşçılarla birlikte iyi bir birayı ve kahramanlık ve cesaret hikâyelerini paylaşmayalı çok zaman oldu." Gülümsemesini yitirdi. "Hem de çok uzun bir zaman." Cüce köyünden uzaklaşırlarken hiç konuşmadılar.</p>
	<p class="block_8"> </p>
	<p class="block_2">Yeşil Yürek'in ağaçlık kesimlerinden ve Crydee Ormanı'nın doğusundan geçişleri olaysız oldu. Caldara'yı terk etmelerinden bir hafta sonra bir nehrin kıyısına ulaşmışlardı. Adı Othcal olan cücelerin lideri, "Burada ayrılacağız," dedi. Eliyle gösterdi. "Burası Crydee Nehri. Diğer tarafında ise Elvandar var." Gorath, "Dünden beri bunu hissedebiliyorum," dedi. Alçak sesle konuşuyordu.</p>
	<p class="block_3"> </p>
	<p class="block_2">Othcal bir patikayı gösterdi. "Buradan bir mil kadar ileride kullandığımız sığ akarsu geçidi var. Oraya gidip bekleyin." Cücelere veda ettiler ve atlarını sürmeye devam ettiler. "Neyi bekleyeceğiz?" diye sordu Owyn. "Göreceksin," dedi Gorath.</p>
	<p class="block_3"> </p>
	<p class="block_2">Sığ akarsu geçidine vardılar, nehrin genişleyip daha hızlı akmasına yol açan taşlarla desteklenmiş kumdan bir engeldi, fakat atlı birisi buradan dertsiz bir şekilde ilerleyebilirdi. Beklediler. "Dırdır etmek istemiyorum," dedi Owyn, "ama neyi bekliyoruz?"</p>
	<p class="block_3"> </p>
	<p class="block_2">"Girebilmek için davet edilmeyi. İzin verilmeden hiç kimse elf ormanlarına giremez." "Denersen ne olur?"</p>
	<p class="block_3"> </p>
	<p class="block_2">"Kötü şeyler."</p>
	<p class="block_3"> </p>
	<p class="block_2">"Denemeyeceğim. Onlara burada olduğumuzu belirtmek için ne yapacağız?" "Hiçbir şey. Biliyorlar."</p>
	<p class="block_3"> </p>
	<p class="block_2">Birkaç dakika sonra, nehrin diğer kıyısından, Owyn'in anlayamadığı dilde bir ses yükseldi. Gorath, Kralın Lisanı'nda cevap verdi: "Elvandar'a girmek isteyen iki kişi. Savaşönderi Thomas'a, Pug'ın karısı Leydi Katala'dan bir mesaj getirdik." Bir anlık duraklamanın ardından, nehrin öte yakasında bir şekil belirdi. "İsminizi ve soyunuzu öğrenmek istiyorum." Gorath, "Ben Ardanienli Gorath'ım, klanımın şefiyim," dedi. Owyn'e baktı. Owyn, "Adım Owyn, Timons Baronu'nun oğluyum."</p>
	<p class="block_3"> </p>
	<p class="block_2">"Girin," dedi elf. Atlarını geçitten yürüttüler ve ağaçların ardından yarım düzine kadar elf çıktığında durdular. Liderleri yaklaştı ve "Elf bölgesinin eteklerine atla bir günlük mesafedeyiz, Kraliçe'nin sarayına bir gün daha," dedi. Başka bir şey söylemeden, yavaşça ilerlemeye başladı, iki elf onu izliyordu. Geride kalanlar, arkalarında durdular.</p>
	<p class="block_3"> </p>
	<p class="block_2">Elflerin yanında hızla ilerlerken, Owyn onları inceledi ve genel dış görünüşlerine bakarak onların Gorath'ın halkından farklı olmadığını gördü. Ama tavırlarında tanımlanması zor bir farklılık vardı.</p>
	<p class="block_3"> </p>
	<p class="block_2">Gorath uzun boylu, geniş omuzlu ve güçlüydü. Owyn onun ölümcül ve hızlı hareket ettiğini görmüştü. Bu elfler ise daha narin, göğüs ve omuzlan daha az geniş görünüyorlardı, ama boylan Gorath'ınki gibiydi. Aralarındaki en büyük farksa, hareket tarzlarıydı. Hareketlerinde bir rahatlık vardı, sanki kendilerini çevreleyen ormanla bir bütünlermiş gibi, Owyn bunu yalnızca zarafet olarak nitelendirebilirdi. Zariflerdi.</p>
	<p class="block_3"> </p>
	<p class="block_2">Bir saat boyunca koştular, görünüşe göre yorulmamışlardı, ardından birkaç dakikalığına dinlendiler. Gorath, bu uzak akrabalarını inceledi, fakat hiçbir şey söylemedi.</p>
	<p class="block_3"> </p>
	<p class="block_2">Owyn'in yalnızca bir kısmını fark edebildiği sessiz bir iletişimin sonunda Gorath başını evet anlamında salladı, elfler ayağa kalktılar ve Gorath ile Owyn tekrar atlarına binerlerken onları beklediler. Günbatımına kadar atlarını sürdüler, ardından kendilerini elf ormanına kabul eden kişi, "Kamp kuracağız," dedi.</p>
	<p class="block_3"> </p>
	<p class="block_2">Owyn atının eyerini çıkarıp, bakımını yaptığında, açıklıkta bir ateş yanmaya başlamıştı. Bir su tulumu ortada dolaştı ve çantalarından yiyeceklerini çıkardılar. Elfler toprağın üzerinde oturuyor veya kalçalarının ve dirseklerinin üzerine uzanmış, sessizce duruyorlardı.</p>
	<p class="block_3"> </p>
	<p class="block_2">Yemeklerini yedikten sonra Owyn, liderleri olduğunu düşündüğü elfle konuşmaya başladı, "Adını öğrenebilir miyim?" "Caladain," dedi elf. Diğer ikisini işaret ederek, "Bunlar da Hillar ve Travin," dedi. Owyn'e başlarını eğdiler.</p>
	<p class="block_3"> </p>
	<p class="block_2">Birdenbire, Owyn bunun üzerine ne diyebileceğini bilmediğini fark ederek sessizleşti. Gorath, en sonunda, "Eledheller, siz insanlar gibi amaçsız konuşmalardan hoşlanmazlar," dedi.</p>
	<p class="block_3"> </p>
	<p class="block_2">Sanki tam olarak öyle hissetmiyorlarmış gibi elfler kibarca gülümsediler, fakat Owyn bu yorumun kendilerini eğlendirdiğini görebiliyordu. "Anlıyorum," dedi Owyn.</p>
	<p class="block_3"> </p>
	<p class="block_2">En sonunda yatağını çıkardı, yere serdi ve yorum yapmadan üzerine uzandı. Az sonra, elf ormanındaki ağaçların altında uykuya dalmıştı.</p>
	<p class="block_3"> </p>
	<p class="block_2">Yolculuk neredeyse hiç konuşmadan devam etti, ama ikinci günün ilerleyen vakitlerinde Owyn, sol tarafındaki ağaçlığın karardığını fark etti. "Orada, şu anda bulunduğumuz yerden farklı olan bir şey mi var?" Caladain, "Büyü yeteneklerin mi var?" diye sordu.</p>
	<p class="block_3"> </p>
	<p class="block_2">"Evet, neden?"</p>
	<p class="block_3"> </p>
	<p class="block_2">"Çünkü ırkından pek çok kişi bu farkı anlayamazdı. Evet, o uyuklayan ağaçlıklardan biri. İzin verilmeden buraya girenler, bizim savaşçılığımızdan daha fazlasıyla karşılaşırlar. Bu ağaçlıklar bizim müttefikimizdir ve böyle pek çok yere sahibiz. O ağaçlıkların ortasındaki ağaçlıklarda kendini uyumak ister bir halde bulursun ve büyü etkisi olmadan uyanamayacağın bir uykudur bu."</p>
	<p class="block_3"> </p>
	<p class="block_2">Owyn Gorath'a baktı ve "Bahsettiğin kötü şeylerden biri mi?" dedi.</p>
	<p class="block_3"> </p>
	<p class="block_2">Gorath başıyla onayladı. "Efsanelerimiz bizi böyle pek çok tehlikeye karşı uyarırlar-" refakatçilerine göz attı, "-kuzenlerimizin yurdunda." Owyn emin olamadı, fakat sanki elfler bu göndermeden hoşlanmamış gibi geldi.</p>
	<p class="block_3"> </p>
	<p class="block_2">Ufak bir kaynağı ardından da bir yükseltiyi geçtiler, ve geniş bir açıklığa ulaştılar. Owyn ve Gorath atlarını dizginlediler.</p>
	<p class="block_3"> </p>
	<p class="block_2">Durdukları yerden açık çimenlik bir alanla ayrılan bölgede dev bir ağaç şehir yükseliyordu. Yaşlı meşeyi cüce gibi gösteren iri dallar inanılmaz bir yüksekliğe ulaşıyordu. Tepelerde düz bir biçimde köprüler oluşturan ince dallarla birleşmişlerdi. Ağaçların pek çoğu koyu yeşildi, ama aralarında hafifçe ışıldayan altın, gümüş hatta beyaz renkli yapraklar görülebiliyordu. Bölgeyi yumuşak bir parıltı kaplıyordu, bu görüntü açıklayamayacağı bir şekilde Owyn'in içini ısıtmıştı.</p>
	<p class="block_3"> </p>
	<p class="block_2">Elfler dalların üzerinden yürürken ya da aşçılar ateşlerin yandığı toprak zeminde çalışırken, demirciler metalleriyle uğraşırken ve diğer zanaatlarla ilgilenirken görülebiliyorlardı. Owyn'in o ana dek görmüş olduğu en güzel yerdi.</p>
	<p class="block_3"> </p>
	<p class="block_2">Gözlerini güçlükle alabiliyordu, ta ki Caladain, "Elvandar," diyene dek.</p>
	<p class="block_3"> </p>
	<p class="block_2">Owyn Gorath'a baktı ve yol arkadaşının huşu dolu bir şaşkınlık içinde durduğunu gördü. Gözleri irileşmiş ve parıldıyor, içlerinde yaşlar birikiyordu. Sessizce, sanki kendi kendine, Owyn'in anlayamadığı bir dilde bir şey söyledi. Owyn kendisiyle konuşan Caladain'e baktı, "Dedi ki, 'Bunu nasıl bilebilirdik?'" "Gorath?" diye sordu Owyn. .</p>
	<p class="block_3"> </p>
	<p class="block_2">Gorath atından indi ve "Bu bir efsanedir. Bannalindar, ırkınım altın yurdu," dedi.</p>
	<p class="block_3"> </p>
	<p class="block_2">Caladain, "Atlarınızı alacağız. Üzerinde beyaz yaprakların bulunduğu şu ağaca gidin, diğerleri sizi karşılayıp, kraliçemize götürecekler," dedi.</p>
	<p class="block_3"> </p>
	<p class="block_2">Owyn ve Gorath açıklıkta ilerlediler, ağaçlara yaklaştıklarında, elf çocuklarını oyun oynarken gördüler. Elf kadınları bir daire şeklinde oturmuş yün eğiliyorlar, bir başka yerde ise elf ok yapıcıları ve tüy takıcılar, yaylar ve oklar yapmakla uğraşıyorlardı.</p>
	<p class="block_3"> </p>
	<p class="block_2">Üç elf yaklaştı ve ilki, "Elvandar'a hoşgeldiniz. Adım Calin, Kraliçe Aglaranna'nın oğluyum," dedi. Owyn, "Majesteleri. Adım Owyn Belefote, Tinions Baronu'nun oğluyum," diye karşılık verdi.</p>
	<p class="block_3"> </p>
	<p class="block_2">"Ben, Ardanienli Gorath'ım."</p>
	<p class="block_3"> </p>
	<p class="block_2">"Sizi yurdumuza getiren nedir?" "Pug'un karısı Leydi Katala'dan, Thomas'a bir mesaj getirdik," diye yanıtladı Owyn.</p>
	<p class="block_3"> </p>
	<p class="block_2">"O halde beni izleyin," dedi Prens. Owyn ve Gorath ile birlikte yürürken, diğerlerinden birini önden gönderdi. "Pek çok yazdan beri halkın arasından bize ilk gelen sensin," dedi Calin, Gorath'a.</p>
	<p class="block_3"> </p>
	<p class="block_2">Yere vurulan telaşlı ayak sesleri karmaşası dikkatleri elinde bir ama taşıyan birini kovalayan bir grup genç erkek elfe çekti. En öndekinin saçları, neredeyse beyazı andıran uçuk sarıydı ve Calin'e çarptığında omzunun üstünden geriye bakıyordu.</p>
	<p class="block_3"> </p>
	<p class="block_2">Calin, gülerek onu tam bir daire çizecek şekilde çevirirken, "Dikkatli ol, ufak kardeşim," diyordu.</p>
	<p class="block_3"> </p>
	<p class="block_2">Çocuk durdu ve Owyn ile Gorath'ı gördüğünde, "Şimdi neden Kralın Lisanı'nı kullandığını anlıyorum," dedi ve "affedersin," diye ekledi.</p>
	<p class="block_3"> </p>
	<p class="block_2">"Buna gerek yok," dedi Calin gülerek.</p>
	<p class="block_3"> </p>
	<p class="block_2">"Tazı ve tavşan oyunu oynuyorduk ve tavşan bendim."</p>
	<p class="block_3"> </p>
	<p class="block_2">"Yakalanmak üzereydin."</p>
	<p class="block_3"> </p>
	<p class="block_2">Çocuk başını salladı. "Cesaretleri kırılmasın diye bana yakın durmalarına izin veriyordum." Calin, "Bu Owyn, insanlara ait Timons adlı şehirden ve bu da Ardanienli Gorath," dedi.</p>
	<p class="block_3"> </p>
	<p class="block_2">Prens döndü ve "Bu benim ufak kardeşim Calis," dedi.</p>
	<p class="block_3"> </p>
	<p class="block_2">Çocuk başıyla selamladı ve "Merhaba Timonslu Owyn," dedi. Gorath'a ise başka bir dilde bir şey söyledi, sözünü bitirdiğinde ise bir şey bekliyor gibi görünüyordu. Ardından Gorath bir adım öne geldi ve el sıkıştılar. Calis omzunun üzerinden, Gorath'ı ilgiyle izleyen arkadaşlarına baktı. "Yakalayın beni!" diye bağırdı ve hızla koşmaya başladı.</p>
	<p class="block_3"> </p>
	<p class="block_2">Bir an bile geçmeden diğerleri takibe başlamıştı. Owyn, Gorath'a, "Sana ne söyledi?" diye sordu.</p>
	<p class="block_3"> </p>
	<p class="block_2">Gorath kendinden emin olmayan bir şekilde baktı. "Dedi ki, 'gerekirse seninle dövüşürüm, ama dostum olmanı yeğlerim'." Calin'e bakarak, "Ufak kardeşin olağanüstü bir genç," dedi.</p>
	<p class="block_3"> </p>
	<p class="block_2">Calin başıyla onayladı. "Fark ettiğinden de fazla. Gelin, biraz daha yürüyecek yolumuz var."</p>
	<p class="block_3"> </p>
	<p class="block_2">Onları, büyük bir ağacın yanına oyulmuş merdivenlere yönlendirdi. Calin onları uyardı, "Eğer yükseklik korkun varsa, aşağı bakma, Owyn."</p>
	<p class="block_3"> </p>
	<p class="block_2">Elvandar'ın içlerine doğru girdiler, Kraliçe'nin sarayına yaklaştıkça, ortam daha da muhteşem bir hale bürünüyordu. Çok geçmeden üzerinde yarım daire biçiminde oturma sıralarının bulunduğu büyük bir platforma vardılar, kavisin ortasında iki tane taht duruyordu. Calin, "Anne, size iki ziyaretçimizi sunuyorum: Timons Baronu'nun oğlu Owyn ve Ardanien şefi Gorath," dedi. İki yolcuya döndü ve onları, tahtında oturmakta olan etkileyici bir kadının yanına getirdi. "Dostlarım, annem, Kraliçe Aglaranna."</p>
	<p class="block_3"> </p>
	<p class="block_2">İri açık mavi gözlerinin üzerindeki kavisli kaşlarıyla kraliçenin asil bir güzelliği vardı. Saçları kırmızıya çalan bir altın rengindeydi ve huzur veren bir rahatlık içerisindeydi. "Hoşgeldiniz," dedi, sesinde müziği andıran bir ahenk vardı. Owyn'e, "İnsan dostlarımız Elvandar'da her zaman sevinçle karşılanır," dedi. Gorath'a dönerek, "Tıpkı barış içerisinde bize dönen hısımlarımız gibi," diye ekledi.</p>
	<p class="block_3"> </p>
	<p class="block_2">Eliyle işaret ederek, "Topluluğumuz senin varlığının eksikliğini hissediyor, Gorath," dedi. Gorath, eliyle göstermiş olduğu yere baktığında, kraliçenin danışmanlarını gördü, aralarında Gorath'ın tanımakta olduğu, pek çok yaz görüp geçirmiş uzun boylu bir elf duruyordu. "Earanorn!"</p>
	<p class="block_3"> </p>
	<p class="block_2">Glamredhellerin lideri onu başıyla selamladı. İfadesi soğuktu, fakat kendine hakim olmayı başardı. "Gorath," dedi.</p>
	<p class="block_3"> </p>
	<p class="block_2">İlki kadar yaşlı görünen bir başka elf, "Ben Eldar'dan Aciala ve seni burada görmekten çok memnunum," dedi. Gorath uzun bir süre sessizce durdu, Owyn elfler arasında bir çeşit iletişimin gerçekleştiğinden emindi, sessiz fakat kendilerine açık bir iletişim. Bunun üzerine Gorath garip bir hareketle kılıcını kınından çekerek Kraliçe'ye doğru yürüdü, Owyn aniden endişelenmişti. Fakat diğerlerinin böylesine bir rahatsızlık hissetmediğini fark etti. Gorath kılıcını Kraliçe'nin ayaklarının dibine bıraktı ve önünde diz çöktü. Başını kaldırarak, "Leydim, döndüm," dedi.</p>
	<p class="block_4" id="calibre_pb_15"> </p>
</body></html>
