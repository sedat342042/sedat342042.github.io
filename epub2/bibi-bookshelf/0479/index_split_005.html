<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">GÖREV</p>
	<p class="block_3"> </p>
	<p class="block_2">Dağ sıraları boyunca, davullar güdüyordu.</p>
	<p class="block_3"> </p>
	<p class="block_2">Gorath şaşkınlıktan olduğu yerde kök salmış gibiydi. Bir yanıyla bunun bir hatıra olduğunu bilmesine karşın, yaşadığı tecrübe sanki o ânı yaşıyormuşçasına gerçekçiydi. Ellerini bir pençe gibi uzattı ve onlara baktı. Ufaklardı, bir çocuğun elleri gibi. Bakışları aşağıya yöneldiğinde çıplak ayaklarını gördü, çocukluğundan beri çıplak ayakla dolaşmamıştı. Etrafı çevreleyen tepelerde, gece boyunca yanan ateşlerle birlikte, davullar ısrarlı bir şekilde çalınıyordu. Uzun süredir birbirleriyle savaş halinde olan klanlar bir ihanetin işaretlerini arıyorlardı, fakat hepsi Sözcü'yü dinlemeye gelmişti. Gorath, tökezleyerek ilerledi, ayakları gizemli bir yorgunlukla kurşun gibi ağırlaşmıştı; ne kadar çabalarsa çabalasın, hızlı ilerleyemiyordu.</p>
	<p class="block_3"> </p>
	<p class="block_2">Barış zarar görmüştü; bunu biliyordu. Babasının halkının ihanete uğradığını biliyordu. Daha henüz on iki yazı geride bırakmıştı ve liderliğin ona geçmesi yüzyıllar alacaktı, fakat kader bunun aksi yönünde ilerliyordu. Kendisine söylenmesine gerek yoktu, babasının öldüğünü biliyordu.</p>
	<p class="block_3"> </p>
	<p class="block_2">Annesi arkasına geçti ve "Hızlan, eğer hükmedeceksen, önce hayatta kalman gerek," dedi. Sesi uzaktan, yankılanarak geliyordu, arkasını döndüğünde gitmişti.</p>
	<p class="block_3"> </p>
	<p class="block_2">Aniden zırhlara bürünmüş, çizmeler giymiş bir halde buldu kendini; kendisi için çok büyüktü, fakat ona aitti. Sözcü'nün barışı öfke içinde yok olduğunda babası ölmüştü. Kendisinden önce gelenler gibi, Sözcü de, moredhel klanlarını birleştirmeyi başaran tek lider olan Murmandamus'un bayrağını dikme çabasındaydı. O sırada, daha babasının kılıcını güçlükle kaldırabilen Gorath, Şahin Klanı'nın önünde, ateşin yanında toplananlar kadar cansız bir şekilde duruyordu; annesi omzuna dokunduğunda arkasına döndü. "Bir şey söylemelisin," diye fısıldadı annesi.</p>
	<p class="block_3"> </p>
	<p class="block_2">Klanını oluşturan erkeklere baktığında, Gorath güçlükle bir ses çıkarabilecek durumdaydı, oysa, bir kısmı yüzyıldan daha fazla süredir hayatta olan bu savaşçılar, çocuğun ağzından çıkacak kelimeleri bekliyorlardı. İçinde bulundukları umutsuzluktan kendilerini kurtaracak olan o kelimeleri. Bir yüzden diğerine bakan Gorath, en sonunda konuştu, "Dayanacağız."</p>
	<p class="block_3"> </p>
	<p class="block_2">Bir acı dalgası onu pençesine aldı ve Gorath dizlerinin üzerine çöktü, artık bir erkek olmuş, Bardol'un önünde diz çökerek, korunma karşılığında ona ittifak öneriyordu. Bardol'un hiç oğlu yoktu ve kızı için güçlü bir kocaya ihtiyacı vardı. Halkını yüksek buz dağlarına taşıyan, onları yosun kaplı mağaralarda ayı ve geyik avlayarak yaşatan Gorath, kurnaz bir lider olduğunu ispatlamıştı. Yirmi beş yıl boyunca halkı hayatta kaldı ve yaralarını sardı, yurtlarına geri döndüklerinde babasına ihanet eden kişiyi avlamıştı. Jodwah'ın kampına girmiş, kardeşi Ashantuk'un başını ayaklarının dibine başkaldırıyla fırlatmış, ardından Jodwah'ı adil bir dövüşte yenmiş, Lahuta'nın savaşçılarıyla Kuzey Gölleri'nin Kartal Klanı, Buz Doruğunun Şahin Klanı ile birleşmiş, Gorath, eski dilde uçan avcılar anlamına gelen Ardanienlerin lideri olmuştu. Geride yalnızca otuz yedi yaz bırakmış olmasına karşın, yüzden fazla savaşçıya hükmediyordu.</p>
	<p class="block_3"> </p>
	<p class="block_2">İki kez daha aslında sahip olmadıkları haklan talep eden şeflerin oluşturduğu meclislere katıldı ve halkını kırıp geçiren savaşları izledi. Akıllıca davranıp, kendi halkını bu çatışmalardan uzak tuttu ve öğüt almak için aranılan bir kişi haline geldi, çünkü kendi için bir hırs beslemiyordu. Pek çok kişi Gorath'a güveniyordu. Olgunluk çağına erişiyordu, yüz altı yaşına gelmişti. Emrinde binlerce kılıç tutan adam vardı.</p>
	<p class="block_3"> </p>
	<p class="block_2">Zaman bir nehirdi ve o içinde yüzüyordu. Eşlerinin -kendisine çocuk veren iki kadının- ilkinin bir insanın okuyla öldüğünü görmüş; diğeri ise kendisini terk etmişti. Artık hiçbiri hayatta olmayan oğulları ve bir kızı vardı. Bilge önerileri ve temkinli davranışları için güven duyulan Gorath dahi, adına Murmandamus denen deliliğe teslim olmuştu.</p>
	<p class="block_3"> </p>
	<p class="block_2">Kehanetlerde bahsedildiği gibi, Murmandamus dönmüştü. Ejderin nişanını taşıyordu ve büyük güçleri vardı.</p>
	<p class="block_3"> </p>
	<p class="block_2">Uzaklardan gelen, ağır bir cüppeye bürünmüş bir rahip ona hizmet ediyordu, ilk müritlerinden biri ise, Dünyanın Dişleri'nden Porsuk Klanının başı Murad'dı. Gorath, Murad'ın diziyle bir savaşçının belkemiğini kırdığını görmüştü ve onun yandaşlığını yalnızca en kuvvetli liderin kazanabileceğini biliyordu. Murmandamus'un gücüne bir kanıt olarak, Murad, efendisine asla ihanet etmeyeceğini göstermek için, kendi dilini kesmişti.</p>
	<p class="block_3"> </p>
	<p class="block_2">Hayatında ilk defa Gorath, kendini çılgınlığa kaptırmıştı. Kulaklarında, pompalanan kanının sesi, dağlardaki savaş davullarının sesleriyle uyum içinde yankılanıyordu. Ordusunu büyük Edder'e götürdü, delilerle, Eski Kral Kızılağaç'ın barbarlarıyla savaştı ve Murmandamus insanların Armengar adını verdiği insan şehri Sar-Isbandia'ya saldırırken, kuşatmaya yandan katıldı.</p>
	<p class="block_3"> </p>
	<p class="block_2">Armengar'da binlercesi öldü, ama kendi klanı zarar görmemişti. Ormanın yanlarını tutarken ve insanların Yüksekşato adını verdiği geçitten geçerken birkaçı can verdi. Yüksekşato'da, kanından olan, annesinin kız kardeşinin oğlu Melos'u kaybetti. Orada, Yüksekşato'da Ardanienlerin üçte biri yok oldu.</p>
	<p class="block_3"> </p>
	<p class="block_2">Ardından sıra Sethanon'a geldi. Savaş sert geçmiş, buna karşın şehir kendilerinin olmuştu. Fakat yengi anında, zafer ellerinden alınmış, Murmandamus savaşçılardan bazılarının anlattıklarına göre, ortadan kaybolmuştu. Sethanon'daki bir kuledeyken, bir anda sırra kadem basmıştı. Ardından Keshliler ve Tsuraniler gelmiş ve savaşın seyri değişmişti. İlk kaçanlar, yükseklerdeki şehirlerinden toparlanan devler olmuştu, ardından, yalnızca zafer anında cesur davranan, fakat çabucak paniğe kapılarak savaşı terk eden goblinler. Geri çekilme emrini ilk veren, kalede tek hayatta kalmayı başaran Gorath olmuştu. Efendilerini aramak için gelmişti, çünkü iki düşman klan, ganimet paylaşımı için tartışıyorlardı ve bunu yalnızca Murmandamus çözebilirdi. Dövüşten dolayı insanlar kaçmıştı. Hiç kimse efendilerini bulamıyordu, tüm kehanetlere, işaretlere ve yıkım habercilerine bir lanet savuran Gorath, Ardanienleri toparlamak ve onları kuzeye yönlendirmek için geri döndü.</p>
	<p class="block_3"> </p>
	<p class="block_2">Savaşçılarının pek çoğu hayatta kalmıştı, ama pek çok şef, Gorath ve taraftarlarını hain olarak adlandırıyordu. Dokuz yaz boyunca, Ardanien halkı kuzey dağlarının yükseklerindeki vadilerinde kendi başlarına yaşadılar. Ve ardından çağrı geldi. Bayraklar bir kez daha yükselmişti ve bu kez klanları harekete geçiren, Gorath'ın babasını öldüren adamın oğlu, kan davalısı Delekhan'dı. Murad ve yılan rahibiyle aynı sofrada yemek yiyen ve Murmandamus'un meclisinin sağ kalan son üyesi olan Delekhan. Murmandamus'un Sethanon'da bir hücrede yaşadığı konusunda yeminler eden ve yalnızca onun serbest bırakılması sayesinde Kuzey Devletleri'nin nefret ettikleri insanların ele geçirdikleri toprakları geri alabileceğine dair sözler veren Delekhan.</p>
	<p class="block_3"> </p>
	<p class="block_2">Ve Delekhan'a karşı olan herkes alaşağı ediliyordu. Altılar tarafından karanlık büyüler hazırlanıyor, Delekhan'a karşı çıkanların planları birer birer ortadan yok oluyordu. Gorath gününün geldiğini, güneydeki düşmanlarına bunun haberini vermesi gerektiğini biliyordu, çünkü bu halkının son umuduydu.</p>
	<p class="block_3"> </p>
	<p class="block_2">Gece oldu, buzların ve acının arasından kaçmaya başladı. Bir zamanlar kendisi için birer kardeş olanlar, onu avlayıp hayatına son vermeye çabalıyorlardı. Başlarında Gorath'ın kılıç tutmayı öğrettiği, kan bağı olan son kişi Hasetli vardı.</p>
	<p class="block_3"> </p>
	<p class="block_2">Hayatta kalan, kanından son kişinin ölümü, Gorath'ın elinden oldu.</p>
	<p class="block_3"> </p>
	<p class="block_2">Ve yeniden yıldırım gibi gürleyen davulları duydu. Yeniden tepelerde yanan ateşleri gördü, fakat şimdi zihninin içinde bulunduğu ana döndüğünü, hayatına dair anılarınsa yavaşça silindiğini hissediyordu...</p>
	<p class="block_3"> </p>
	<p class="block_2">Kız gençti, daha on yedisinde bile değildi, buna karşılık saçları, birkaç altın tel haricinde neredeyse tamamen beyazdı. Ellerini bıraktığında uçuk mavi gözler, Gorath'a döndü. Arkasında Krondor Prensi, siyah cüppeli Tsuranili ve endamı etkileyici olmamasına karşın, etrafa güç saçan bir büyücü daha vardı. Yakınlarda başkaları da vardı, fakat birlikte yolculuk ettiği Owyn ve Locklear, bir başka odadaydı.</p>
	<p class="block_3"> </p>
	<p class="block_2">"Ne gördün?" diye sordu Prens.</p>
	<p class="block_3"> </p>
	<p class="block_2">"Herhangi bir yalan görmüyorum, Majesteleri," dedi kız yorgun bir sesle. "Ama gerçeği de bulamıyorum. Zihni... yabancı, karmaşık."</p>
	<p class="block_3"> </p>
	<p class="block_2">Gorath'a bakarken Prens Arutha'nın gözleri kısıldı. "Düşüncelerini saklıyor mu?"</p>
	<p class="block_3"> </p>
	<p class="block_2">Sakallı büyücü, "Majesteleri, Gorath bir moredhel ve Gamina'nın zihin okuma konusundaki olağanüstü yeteneklerine karşın, zihni içsel bir savunma mekanizmasına sahip olabilir. Bir moredheli inceleme şansımız hiç olmadı. Zamanında El-darlardan öğrendiğim kadarıyla-" dedi.</p>
	<p class="block_3"> </p>
	<p class="block_2">Kadim elf irfanının bekçilerinden bahsedildiğini duyan Gorath'ın gözleri kısıldı. "Sen Pug'sun," dedi.</p>
	<p class="block_3"> </p>
	<p class="block_2">Pug başıyla onayladı, "Benim."</p>
	<p class="block_3"> </p>
	<p class="block_2">"Eldarlardan eğitim alan senden bahsedildiğini duyduk," dedi Gorath.</p>
	<p class="block_3"> </p>
	<p class="block_2">Arutha, "Yani?" dedi.</p>
	<p class="block_3"> </p>
	<p class="block_2">"Doğruyu söylediğini düşünüyorum," dedi Pug.</p>
	<p class="block_3"> </p>
	<p class="block_2">"Ben de," dedi Makala. "Beni bağışlayın," dedi Tsuranili büyücü, Prens Arutha'ya, "fakat Leydi Gamina moredheli incelerken, ben de kendi sanatlarıma başvurma cüretinde bulundum. Tıpkı dediği gibi; orada karmaşa ve yabancı bir zihin var, fakat hile yok. Farklılıklarına karşın, dürüst biri."</p>
	<p class="block_3"> </p>
	<p class="block_2">"Hangi amaçla, izin verilmeden sanatına başvurma cüretinde bulundun?" diye sordu Arutha. Ses tonu öfkeden çok anlamlı bir merakı çağrıştırıyordu.</p>
	<p class="block_3"> </p>
	<p class="block_2">"Krallık'ta meydana gelen bir savaş, iki dünya arasındaki ticaretin sekteye uğraması gibi geniş çaplı sonuçlara yol açabilir, Majesteleri. Böyle bir şeyin olması Cennetin Işığı'nı üzüntüye sürüklerdi, tabii bir de bunun gibilerin-"</p>
	<p class="block_3"> </p>
	<p class="block_2">Gorath'ı gösterdi "-gediğin gizlerine ulaşması meselesi var."</p>
	<p class="block_3"> </p>
	<p class="block_2">Arutha başıyla onayladı, yüzünde düşünceli bir ifade vardı. Gorath konuşmaya başladı. "Ticaret anlaşmaları bir yana, savaş kimseye kâr getirmez, Prens. Buna rağmen, ordunuzu savaş için hazırlamalısınız."</p>
	<p class="block_3"> </p>
	<p class="block_2">Arutha'nın kelimeleri anlamlı, fakat ifadesiz bir tondaydı. Ne yapıp ne yapmayacağımı ben bilirim hain. Ve kararımı muhalif bir şefin kelimelerinden daha fazlasına dayandıracağım. Eğer Locklear sana inanmasaydı şu anda Leydi Gamina'nın ellerini tutmak yerine, işkencecimizle tanışmış olacaktın."</p>
	<p class="block_3"> </p>
	<p class="block_2">Gorath, Krondor Prensi'ne ters bir bakış attı. "Ne sıcak demir, ne kamçı ne de bir bıçağın ucunda farklı bir şey söylemezdim."</p>
	<p class="block_3"> </p>
	<p class="block_2">Pug, "Peki neden kendi halkına ihanet ediyorsun, Gorath? Kendi milletin, her iki ırkın da hatırlayabildiği en eski zamanlardan beri insanlığı bu dünyadan silmeyi amaçlarken, neden Krondor'a gelesin? Neden Adalar Krallığı'yla birlik olup Delekhan'a ihanet edesin? Senin gücünün elde edemediğini bizim ordumuzun yapmasını ve düşmanını yok etmesini mi istiyorsun?" diye sordu.</p>
	<p class="block_3"> </p>
	<p class="block_2">Kara Elf, büyücüyü süzdü. Genç görünmesine karşın, güç sahibi bir adamdı ve o ana dek Gorath'la yalnızca saygılı bir ifade ve ses tonuyla konuşmuştu. Gorath alçak sesle konuşmaya başladı, "Delekhan Krallık'a acı bir damla su gibi gelebilir, ama kendisi halkımızın boğazından geçen bir zehir. Kökleştirip istila ediyor ve yüceliği ele geçirmeye çabalıyor, fakat-" Derin bir nefes aldı.</p>
	<p class="block_3"> </p>
	<p class="block_2">"Halkım sayıca az," dedi yavaşça. "Asla siz insanlarda olan kılıçlı ve yaylı asker sayısına ulaşamayız. Bize kendi istekleriyle hizmet edenlere güveniyoruz, goblinlere, dağ devlerine, trollere ve asilere." Sesinde acı dolu bir ifade belirdi. "İki oğul ve bir kızın ve iki eşin yaşını tuttum, birini Analar ve Babalar'a katılmak için yolculuğa çıkarken gördüm, diğeri ise Set-hanon'daki geri çekilme emrini verdiğim için beni terk etti. Kanımdan son kişiyi, genç Owyn'le tanıştığım gün kendi ellerimle öldürdüm." Dimdik Arutha'nın gözlerine bakıyordu. "Asla geri dönemem, Krondor Prensi. Irkımdan nefret eden insanların arasında, bu yabancı topraklarda öleceğim."</p>
	<p class="block_3"> </p>
	<p class="block_2">"O halde neden?" diye sordu Arutha.</p>
	<p class="block_3"> </p>
	<p class="block_2">"Çünkü halkım, Sethanon'daki gibi bir savaşa daha dayanamaz. Delekhan, Murmandamus'un ejder miğferini takıyor, kılıçlar havaya kalkarken kan dökme yeminleri ediliyor, ancak bol miktarda cesaretimiz ve özverimiz olmasına karşın, sayısal güçten yoksunuz. Bir hiç uğruna aramızdan yeteri kadar ölürse, Kuzeyelleri insan istilalarına açık olacaktır.</p>
	<p class="block_3"> </p>
	<p class="block_2">Bizse sadece rüzgârda bir yankı oluruz, çünkü yüz yıl sonra tek bir moredhel dahi canlı kalmaz."</p>
	<p class="block_3"> </p>
	<p class="block_2">"Dünyanın Dişleri'nin bu bölümünde kalmaktan memnunuz. Kuzeyelleri'ne yönelik bir amacımız yok," dedi Arutha. "Krondor'daki sıcak kalenizde oturan sizin olmayabilir, Prens, ama ırkınızdan unvan kazanmak için istila edecek bazıları vardır ve bunu biliyorsunuz. Eğer biri Kralınıza gelse, Raglam ve Harlik kasabalarını ele geçirdiğini ve Kuzeyelleri'nin üçte birini kontrol altına aldığını söylese, Kralınız ona, kalıtsal bir unvan ve o topraklardan bir gelir verir miydi?"</p>
	<p class="block_3"> </p>
	<p class="block_2">"Verirdi," diye kabullendi Arutha. "O halde demek istediğimi anlıyorsunuz," dedi Gorath.</p>
	<p class="block_3"> </p>
	<p class="block_2">Arutha, çenesini sıvazladı. Uzun bir süre düşüncelere dalmış bir biçimde durdu ve ardından, "İkna edici konuşuyorsun, Gorath. Makala ve Gamina'nın söylediklerini kabul edip, dürüst olduğuna inanacağım. Ama şimdi asıl karar verilmesi gereken, doğru olarak bildiklerinin gerçekte doğru olup olmadığa"</p>
	<p class="block_3"> </p>
	<p class="block_2">"Ne demek istiyorsunuz?" diye sordu Gorath.</p>
	<p class="block_3"> </p>
	<p class="block_2">Pug, "Senin isteğin dışında kullanılıyor olabileceğini söylemeye çalışıyor. Eğer bu Delekhan denilen kişi, beslediğin kini biliyor olsaydı, sana bize ulaştırmaya çalıştığın bilgiyi verip, bizimle karşılaşmak istediği bir yere üşüşmemizi sağlamaz mıydı?" Pug, Locklear'ın Sarı Katır'daki çiftlikten getirdiği harita ve notları işaret etti. "Burada, Prens'in ajanları tarafından bulunmak üzere hazırlanmış, en azından yarım düzine kadar yanlış mesaj var, hepsi de uygun olmayacak yerlere yapılacak, baskı doğuracak saldırıları gösteriyor. Tannerus, Eggly, Yüksekşato, hatta Romney." Gorath başını kaldırdı. "O ismi duymuştum."</p>
	<p class="block_3"> </p>
	<p class="block_2">"Romney mi?" dedi Arutha. "Ne demek istiyorsun?"</p>
	<p class="block_3"> </p>
	<p class="block_2">"Yalnızca Romney'i Delekhan'ın hizmetindekilerden duymuş olduğumu. O bölgede, onun hesabına çalışan ajanlar var." "Onları tanıyabilir misin?"</p>
	<p class="block_3"> </p>
	<p class="block_2">Gorath başını, olumsuz anlamda salladı. "Yalnızca Delekhan'a yakın birkaç kişi, insanların arasında kimlerin çalıştığını bilebilir: Nago'nun kardeşi, en yaşlı danışmanı Narab, oğlu Moraeulf ve Altılar."</p>
	<p class="block_3"> </p>
	<p class="block_2">"Altılar kim?" diye sordu Pug. "Onlardan daha önce de bahsettin."</p>
	<p class="block_3"> </p>
	<p class="block_2">"Kimse bilmez. Senin ve Tsuranili dostun gibi kara cüppeler giyerler ve derin başlıkları vardır." "Pantathialılar mı?" diye fikrini söyledi Pug.</p>
	<p class="block_3"> </p>
	<p class="block_2">"Yılan rahipleri olmadıklarına eminim," dedi Gorath. "Senin benim gibi konuşuyorlar, ama seslerinde farklı bir aksan var. Delekhan'a hizmet edip, ona klanları birleştirme gücünü veriyorlar. Güçleri, Delekhan'dan uzaklaşmak istediklerinde Nago ve Narab'a diz çöktürecek kadar fazlaydı. Ve halkımın içinde onlar, en güçlü Efsunörücüler olarak bilinirler." Arutha, "Pug, bana şuradaki haritayı getirebilir misin lütfen?" dedi.</p>
	<p class="block_3"> </p>
	<p class="block_2">Pug, Prens'in gösterdiği, Krallık'ın ortasındaki üçte birlik bölümünü gösteren haritayı aldı. Masaya, Locklear'ın Sarı Katır'dan getirmiş olduğu haritanın yanına yerleştirdi. "Delekhan'ın, Krallık'ın merkezinde bir nehir kasabasına harekât düzenlemesinin ne gibi bir nedeni olabilir?"</p>
	<p class="block_3"> </p>
	<p class="block_2">Pug, "Krallık'ın tam kalbinde olduğu için olabilir mi?" dedi. Yeri gösterdi. "Murmandamus bize karşı geldiğinde, Yüksekşato boyunca ilerledi, Yüksek Yayla'yı boydan boya geçip, güneybatıdan Kuytuorman'a girip güneyden</p>
	<p class="block_3"> </p>
	<p class="block_2">Sethanon'a saldırdı. Peki ya bu sefer Delekhan bu geçidi kullanıp, Cheston Nehri'ne hızla inerse?"</p>
	<p class="block_3"> </p>
	<p class="block_2">Arutha onaylar bir işaret yaptı. "Romney'de, Silden Nehri'ne ve kuzeye Silden şehrine dönebilir, batıya yönelerek, Sethanon'a ilerleyebilir. Eğer Batı Orduları'nı LaMut ve Tannerus'ta ve buradan Yabon'a kadar uzanan bir düzine yerde tutarsam bu onun için en hızlı ve en kolay yol olacaktır. Kral'ın Orduları'nın da batısına geçmiş olur."</p>
	<p class="block_3"> </p>
	<p class="block_2">Arutha, Gorath'a baktı. "En sonunda bir şeyler mantıklı gelmeye başladı."</p>
	<p class="block_3"> </p>
	<p class="block_2">Gorath, "Eğer Romney'e gidersem, kanıt bulmayı başarabilirim."</p>
	<p class="block_3"> </p>
	<p class="block_2">Arutha, "İnançtan güvene ulaşmak için büyük bir adım atmak gerekir, Gorath. Halklarımız, güvenin bu kadar çabuk oluşamayacağı kadar uzun bir süredir düşmanlar," dedi.</p>
	<p class="block_3"> </p>
	<p class="block_2">"O halde beni askerlerinizle gönderin," dedi Gorath. "Delekhan durdurulmalı. Eğer saldırısını köreltebilir, onu burnu sürtülmüş bir halde kuzeye geri yollarsanız, kendi yandaşları onu yere çalar ve halkım kurtulur. Sizinki de öyle." Arutha bir süre düşündü ve "Bu görevi verebileceğim biri var. Ama Jimmy şu anda benim için başka bir görevi yürütüyor-" dedi.</p>
	<p class="block_3"> </p>
	<p class="block_2">"Geceşahinleri mi?" diye sordu Gorath.</p>
	<p class="block_3"> </p>
	<p class="block_2">"Bu konuda ne biliyorsun?" diye sordu Arutha. Gorath, kanalizasyonda sahte Geceşahinleri ve Toprak Beyi James'le karşılaşmalarını açıkladı.</p>
	<p class="block_3"> </p>
	<p class="block_2">Arutha başıyla onayladı. "Birisi, ordumu kanalizasyonlara göndermem ve oradayken Şakacıları da temizlemem konusunda istekli. Bu ikisi ilişkili olabilir, ama bir rastlantı da olabilir."</p>
	<p class="block_3"> </p>
	<p class="block_2">"İlişkili olduklarını düşünüyorum," dedi Gorath. "Kimsenin Geceşahinleri'nden bahsettiğini duymadım, ama onların</p>
	<p class="block_3"> </p>
	<p class="block_2">Delekhan'ın Krallık içindeki bilgi kaynakları olduğu hakkındaki konuşmalarını duydum."</p>
	<p class="block_3"> </p>
	<p class="block_2">Makala, "Ve genç Locklear'ın dediklerine bakılırsa, İmparatorluk'un içinde çalışan ajanlar da var," dedi. Locklear'ın kendisine geri getirdiği yakutu havaya kaldırdı. "Bu hırsızlıklar bir süredir devam ediyor." Tsuranili büyücü Arutha'ya baktı. "Sanırım bu olayların hepsi bir şekilde birbiriyle ilişkili."</p>
	<p class="block_3"> </p>
	<p class="block_2">Arutha onayladı. Gorath'a baktı ve "Seni muhafızlar eşliğinde odana yolluyorum. Sabaha seni çağırtacağım ve Romney'e olan yolculuğunu harita üzerinde gözden geçireceğiz. En hızlı atlarla bile gidip gelmesi haftalar sürer ve bizim bu bilgiye mümkün olan en kısa zamanda ihtiyacımız var," dedi. Gorath masadan kalktı ve Gamina ile Pug'a başıyla kısa bir selam verdikten sonra odayı terk etti.</p>
	<p class="block_3"> </p>
	<p class="block_2">Arutha, öfkeyle karışık derin bir iç çekti. "Bildiklerinin büyük bölümü söylentilere ve kulaktan dolma bilgilere dayanıyor. Uyarısının içten olduğuna eminim, ama doğru mu?"</p>
	<p class="block_3"> </p>
	<p class="block_2">Moredhel odadayken sessiz kalmış olan Şövalye-Mareşal Gardan, "Ona güvenmiyorum, Majesteleri. Herhangi birine güvenemeyeceğim kadar çok savaştık onlarla," dedi.</p>
	<p class="block_3"> </p>
	<p class="block_2">"Ama başka ne seçeneğimiz var ki, Mareşal?" diye sordu Arutha. "Eğer uyarısı gerçekse, yeni bir Büyük Ayaklanma ile karşı karşıyayız demektir ve eğer tahminimiz yanlışsa, durumumuz son seferkine benzer, ordularımız, moredheller çoktan orada konuşlandırılmışken, hızla Sethanon'da birleşmeye çalışır."</p>
	<p class="block_3"> </p>
	<p class="block_2">"Neden Sethanon?" diye sordu Makala, haritaya bakarak. "Neden Murmandamus'un orada tutsak tutulduğunu düşünüyorlar?"</p>
	<p class="block_3"> </p>
	<p class="block_2">Arutha, Pug'a baktı ve "Ortadan kaybolduğu yer orası. Yer hakkında bazı söylentiler var ve Murmandamus'un şehri ele geçirirse, Krallık'ı ortadan ikiye bölüp bizi alt edebileceğine dair bir izlenimi vardı."</p>
	<p class="block_3"> </p>
	<p class="block_2">Bu zayıf bir yalandı ve Pug biliyordu, fakat Makala, "Savaş kararları sıklıkla kötü varsayımlar üzerine kurulur. Gene de, Murmandamus'un gerçekte ölü olduğuna dair bir kanıt var mı?" dedi.</p>
	<p class="block_3"> </p>
	<p class="block_2">"Sadece benim sözüm," dedi Arutha. "Onu öldüren ben olduğum için."</p>
	<p class="block_3"> </p>
	<p class="block_2">Makala Arutha'ya baktı ve "Biz de sizin sözünüzü doğru olarak kabul etmeyeceklerini varsayabiliriz, yanılıyor muyum?" dedi.</p>
	<p class="block_3"> </p>
	<p class="block_2">Arutha başıyla onayladı.</p>
	<p class="block_3"> </p>
	<p class="block_2">Pug öfkeyle başını salladı. "Kızımla benim bir süre buradan ayrılmamız gerekiyor, ama geri döneceğiz, Arutha. Bu altı gizemli büyücü konusunda, Gorath'ın getirdiği diğer haberlerden daha fazla endişeliyim." "Evet," dedi Makala. "Gizemli büyücüler. Biz, Meclis'tekiler, sana yardımcı olabilirsek memnuniyet duyarız, Pug.</p>
	<p class="block_3"> </p>
	<p class="block_2">Bize haber vermen yeterli." Pug, "Yıldızlimanı'na geliyor musun?" diye sordu.</p>
	<p class="block_3"> </p>
	<p class="block_2">Makala, "Kelewan'da kalan diğerlerine yazmam gereken mesajlar var. Yakında, sizinle Yıldızlimanı'nda buluşuruz." Pug başıyla onayladı, cüppesinden bir küre çıkarıp kolunu kızının beline sardı. Küreyi işler hale getirdi, bir vızıltı sesiyle, ikili ortadan kayboldu.</p>
	<p class="block_3"> </p>
	<p class="block_2">Arutha, "Keşke biz geride kalanlar da, bir yerden bir başka yere bu kadar hızla ulaşabilseydik," dedi. Makala, "Üyesi olduğum büyücüler kardeşliğinin amaçlarından biri de orduların bu aletleri kullanmalarını engellemektir, Majesteleri," dedi. "Bu gibi konularda, üstümüze düşen özeni göstermeliyiz, fakat İmparatorumuzun mizacını göz önüne alırsak-" burada Tsuranuanni İmparatoru Ichindar'ın Krallıkla yakın ilişkilerden yana olmasını işaret ediyordu "-ihtiyacınız olduğunda, yardımın geleceğinden emin olabilirsiniz."</p>
	<p class="block_3"> </p>
	<p class="block_2">Arutha, ona teşekkürlerini sundu, ardından Makala ve Gardan oradan ayrıldılar. Prens Arutha, gecenin geç saatlerine kadar uyumayıp, hain moredhel şefinin getirmiş olduğu uyarıları tartıp, bir karara varmaya çalıştı, her ne kadar tüm bunları bir zırva ya da moredhel devletleri arasında bir güç mücadelesinin oyunu olarak görmek istese de, yapamıyordu. Yeni bir savaş yaklaşıyordu; bunu içinde hissediyordu.</p>
	<p class="block_3"> </p>
	<p class="block_2">Tabii bir zamanlar hırsızken, bir saray nedimi olan, değerli ajanı savaşı ne yapıp edip onu başlatmak üzere olanların elinden çalamazsa.</p>
	<p class="block_3"> </p>
	<p class="block_2">Arutha masasının üzerindeki bir çıngırağı alıp çaldı. Vakit geçmeden kapıda bir saray hizmetlisi belirdi. "Majesteleri?" "Muhafızlara haber verin, Derebeyi James saraya döner dönmez, saat kaç olursa olsun bana haber versinler." "Majesteleri," dedi saray hizmetlisi, ardından kendisine söyleneni yapmak için kapıyı kapatarak uzaklaştı.</p>
	<p class="block_3"> </p>
	<p class="block_2">Arutha hâlâ kendi odasına dönmemişti, her ne kadar Jimmy'yi Gorath ile birlikte Romney'e gönderme kararını vermiş olsa da, düşünmesi gereken daha binlerce soru vardı, bunlardan en önemlisi ise, "Kim bu Altılar?" sorusuydu.</p>
	<p class="block_3"> </p>
	<p class="block_2">Gorath kapısı açılır açılmaz uyanmıştı. Ayaklandı, yumruklarını sıktı, silahsız olsa da kendini savunmaya hazırdı. Sarayın içine hiçbir suikastçinin giremeyeceği konusunda güveni yoktu. Krondor Prensi'nin yıllar evvel, Murmandamus hesabına çalışan birinin ellerinde ölümün eşiğine geldiğini unutmamıştı.</p>
	<p class="block_3"> </p>
	<p class="block_2">Gorath, ziyaretçisinin Toprak Beyi James olduğunu gördüğünde rahatladı, "Selamlar," dedi genç adam.</p>
	<p class="block_3"> </p>
	<p class="block_2">"Selamlar," dedi Gorath. Bahçeyi gören bir pencerenin yanındaki iskemleye oturdu. "Yeniden sorgulanacak mıyım?" "Hayır," dedi James. "Romney'e bir yolculuğa çıkıyoruz."</p>
	<p class="block_3"> </p>
	<p class="block_2">Gorath ayağa kalktı. "Toplayacak eşyam olmadığından, hazırım."</p>
	<p class="block_3"> </p>
	<p class="block_2">"Erzak hazırlandı, gene de yanımıza fazla bir şey almayacağız." Gorath, "Bir eşlikçi ya da tam bir grubun, Romney'e giden yolda herhangi bir saldırı olasılığına karşı bizimle geliyor olmasını beklerdim," dedi.</p>
	<p class="block_3"> </p>
	<p class="block_2">James gülümsedi ve "Çok fazla gürültü ve zahmet olur," dedi. Tuniğinin cebine uzandı ve garip görünüşlü bir alet çıkardı, parmaklarla yerleri değiştirilip ayarlanabilen ince katmanları olan bir küre. "Ve atla gitmiyoruz." "Oraya nasıl gidiyoruz?" diye bir ses geldi James'in arkasından.</p>
	<p class="block_3"> </p>
	<p class="block_2">Arkasını döndüğünde, Owyn'i orada dikilirken buldu.</p>
	<p class="block_3"> </p>
	<p class="block_2">"Biz değil, Gorath ve ben. Sen ister burada kalır, istersen de Timons'a evine dönersin."</p>
	<p class="block_3"> </p>
	<p class="block_2">"Burada kalamam," dedi Owyn. "Yapacak hiçbir şeyim yok ve Prens'in hizmetinde değilim. Timons'a da dönemem. Ya beni yolda yakalayıp konuştururlarsa?"</p>
	<p class="block_3"> </p>
	<p class="block_2">James gülümsedi. "Ne biliyorsun?"</p>
	<p class="block_3"> </p>
	<p class="block_2">"Romney'e gitmekte olduğunuzu biliyorum," dedi Owyn.</p>
	<p class="block_3"> </p>
	<p class="block_2">"Bunu nerden biliyorsun?"</p>
	<p class="block_3"> </p>
	<p class="block_2">"Harita okumayı bilirim ve Gorath'la Locklear arasında geçen sözlere bir sonraki varış yerimizi bilecek kadar kulak misafiri oldum."</p>
	<p class="block_3"> </p>
	<p class="block_2">Owyn yalvarmaya devam ediyordu. "Üstelik de doğuluyum ve orada yolları bilirim. Ran'da, Cavell ve Dolth'da kuzenlerim var ve Silden ile Romney'i daha önce ziyaret etmiştim."</p>
	<p class="block_3"> </p>
	<p class="block_2">James, sanki bir şey hatırlamışçasına kafasını salladı ve "Boşver. Locklear ve benim uzun yıllar evvel, bizi yanında istemeyen birine aynı şeyleri söylediğimizi hatırlıyorum. Pekâlâ, gelebilirsin. Ayak altında olman sanırım, gözden uzakta ve ölü olmandan daha iyidir."</p>
	<p class="block_3"> </p>
	<p class="block_2">James onları kalenin başka bir tarafındaki, silah ve yol araç gereçlerinin asılı bulunduğu bir odaya götürdü. Gorath kılıçlardan birini aldı ve "Bir yılan balığı!" dedi.</p>
	<p class="block_3"> </p>
	<p class="block_2">"Evet, bir kan emici, doğru," dedi James, "ama neden ona o adı taktın?"</p>
	<p class="block_3"> </p>
	<p class="block_2">"Sadece bir isim," dedi Gorath. "Halkım hep dağlarda yaşamadı, insanoğlu. Bir zamanlar Acı Deniz sahillerinde yaşardık." Kılıcın eğimine takdirle baktı ve kabzasını elinde tarttı. Kınına geri soktu ve "Halkım tarafından yapılmış bir kılıca nasıl sahip olduğunuzu sormayacağım," dedi.</p>
	<p class="block_3"> </p>
	<p class="block_2">James, "Beklediğiniz gibi," dedi. Üç sırt çantasını işaret etti. "Yiyecek ve diğer eşyalar, zira bir miktar yol yapmak zorunda kalabiliriz, ama umarım işimizi hızla bitirip Romney'den çıkarız." "Locky nerede?" diye sordu Owyn.</p>
	<p class="block_3"> </p>
	<p class="block_2">"Bir saat içinde Prens adına başka bir görevle buradan ayrılıyor. Romney'de işimiz bittiğinde onunla buluşacağım. Ateşteki tek demirin bu olmadığını söyleyebilirim, ama en önemlisi olabilir." Eşyalarını aldılar ve Owyn, "Ya şimdi?" diye sordu.</p>
	<p class="block_3"> </p>
	<p class="block_2">Bir kez daha küreyi çıkartan James, "Yakın durun. Gorath, elini omzuma koy ve Owyn, sen de onunkine," dedi. James sol elini Owyn'in omzuna koydu ve sağ eliyle küreyi harekete geçirdi.</p>
	<p class="block_3"> </p>
	<p class="block_2">Havada bir vızıltı oluşmaya başladı ve etraflarını çevreleyen oda parıldadı. Birdenbire kendilerini bir başka odada buldular. "Neredeyiz?" diye sordu Gorath.</p>
	<p class="block_3"> </p>
	<p class="block_2">"Malac Geçidi," dedi James, kapıyı açmak için ilerlerken ve dışarı baktı. "Prens'in dostlarının sahip olduğu bir binadayız ve önden ben gitsem iyi olur, aksi halde kendinizi tanıtma imkânı bulamadan kafanızı gövdenizden ayırabilirler." </p>
	<p class="block_3"> </p>
	<p class="block_2">Bir binanın ikinci katındaydılar. Merdivenlerden aşağıya inerlerken, sade gri renkli bir cüppe giymiş bir keşiş köşeyi döndü ve ağzı açık bir şekilde onlara bakakaldı. "Ah-" diye sözüne başladı.</p>
	<p class="block_3"> </p>
	<p class="block_2">James elini havaya kaldırdı. "Başrahip Graves'e burada olduğumuzu söyleyin, birader."</p>
	<p class="block_3"> </p>
	<p class="block_2">Keşiş geri döndü ve kendisine söyleneni yerine getirmek üzere seğirtti. James ise onları, eskiden bir hanın salonuymuş gibi görünen bir odaya getirdi. Kısa, grileşmeye başlamış bir bıyığı olan iri bir adam, hızla yaklaştı ve "Jimmy, seni hergele! Bütün bunlar da ne oluyor?" dedi Gorath ve Owyn'i göstererek.</p>
	<p class="block_3"> </p>
	<p class="block_2">"Merhaba, Ethan. Önemli bir şahıs, hızla doğuya gidip dönmemizi istiyor. Bu Tsurani aletini kullanmak bizim hızlı başlangıcımızda"</p>
	<p class="block_3"> </p>
	<p class="block_2">"Yani Krondor'dan mı geliyorsunuz?"</p>
	<p class="block_3"> </p>
	<p class="block_2">James, evet anlamında başını salladı. "Bize ödünç verecek atlarınız var mı?"</p>
	<p class="block_3"> </p>
	<p class="block_7">"Hayır, ama Yancy'nin ahırına bir biraderimizi gönderip üç tane aldırırım. Bana tüm bunların ne olduğunu anlatmak ister misin?" "Hayır," dedi James. "Bana güven."</p>
	<p class="block_8"> </p>
	<p class="block_2">Ethan Graves adındaki adam, "Tanışıklığımız, çok eskilere, başka bir adam olduğum karanlık günlere dayanıyor, evlat. Her ne kadar efendine çok değer versem de, sadakatim artık daha çok tapınaktan yana. Eğer bu Ishap Tapınağı ile ilişkiliyse bana söylemelisin," dedi.</p>
	<p class="block_3"> </p>
	<p class="block_2">James omuz silkti. "Yapabilirsem yaparım, ama şu anda elimde bir tek varsayım ve tahminler var. Ama gene de şunu söyleyeyim, bu, dikkatli olunması gereken bir zaman."</p>
	<p class="block_3"> </p>
	<p class="block_2">Graves güldü. "Biz her zaman dikkatliyiz. Yoksa neden bu hanı alıp da onu bir manastır haline getirelim ki?" "İşler... yolunda mı?"</p>
	<p class="block_3"> </p>
	<p class="block_2">Graves, "Kendin baksana. Yeri biliyorsun," diye yanıtladı.</p>
	<p class="block_3"> </p>
	<p class="block_2">"Döndüğümüzde atlar hazır olur mu?"</p>
	<p class="block_3"> </p>
	<p class="block_2">"Başka neye ihtiyacınız var?"</p>
	<p class="block_3"> </p>
	<p class="block_2">"Yalnızca atlar. Gerekenler yanımızda var." Taşımakta oldukları çantaları gösterdi.</p>
	<p class="block_3"> </p>
	<p class="block_2">Çantasını çıkardı ve diğerlerine, "Benimle gelin. Bir saat içinde bunları almak için geliriz," dedi.</p>
	<p class="block_3"> </p>
	<p class="block_2">Hanı terk ettiler, Owyn omzunun üzerinden arkaya bakıyordu. İki kat yüksekliğinde, bir ahırı olan, ağılın yanında iki dış eklentisi ve bir deposu bulunan gösterişsiz bir yapıydı. Sade görünümlü, doğuya doğru uzanan bir kasabanın eteklerinde duruyordu. Mülkün sonunda bulunan tahta çiti taşlarla değiştiren Ishap Keşişleri hummalı bir çalışma içindeydi.</p>
	<p class="block_3"> </p>
	<p class="block_2">"Bütün bunlar da ne?" diye sordu Gorath, bir patika boyunca güneye, ağaçlıklara doğru yürürlerken. "Ishap Tapmağı tarafından satın alman, terk edilmiş bir han. Bir manastıra dönüştürüyorlar." "Ne amaçla?" diye sordu Gorath.</p>
	<p class="block_3"> </p>
	<p class="block_2">"Buradan pek de uzak olmayan bir yerde, gözaltında tutmak istedikleri bir şey var." "Peki o ne?" diye sordu Owyn. "İkinizin de bilmesi gerekmeyen bir şey."</p>
	<p class="block_3"> </p>
	<p class="block_2">Ağaçlıklar arasında on dakika kadar bir patikada ilerlediler. Bir açıklığa ulaştıklarında, Gorath durdu, bir an gördükleri karşısında şaşkınlığa uğramıştı. Tam önlerinde bir heykel duruyordu, ayrıntıları kusursuz, başı yerde, kanatları sanki havalanmaya hazırlanırmış gibi açılmakta olan uzanmış bir ejderha heykeli. "Bu nedir?" diye sordu Kara Elf. Etrafında yürüyerek, heykeli yakından inceledi.</p>
	<p class="block_3"> </p>
	<p class="block_2">"Bu Aal Kâhinidir," dedi James. Ejderhanın önünde duran bir adak sunağını gösterdi.</p>
	<p class="block_3"> </p>
	<p class="block_2">Owyn, "Bunun bir efsane olduğunu sanıyordum," dedi.</p>
	<p class="block_3"> </p>
	<p class="block_2">"Pek çok efsane gibi, bu da gerçeğe dayanıyor," dedi James. Tabağa doğru yöneldi. "İçine para at ve ejderhaya dokun." Owyn cebinden bir gümüş para çıkardı ve tabağın içine attı. Tabağın yüzeyinde duran para, bir anda kayboldu. Owyn uzandı ve ejderhaya dokundu...</p>
	<p class="block_3"> </p>
	<p class="block_2">Ve bambaşka bir yerdeydi. Büyük bir odaydı; muazzam demek daha doğru olur, diye düşündü Owyn. Hava, odanın içinde yılların verdiği durgunlukla dolaşıyordu ve Owyn daha geri çekilemeden, devasa boyutlardaki ejderhayı, görmüş olduğu en büyük arabadan bile daha büyük olan kafasını gördü. Yaratığın her renkten mücevherlerle kaplı gövdesi göz kamaştırıyordu. Elmaslar sayıca fazlaydı, fakat zümrütler, safirler, yakut ve opaller desenler oluşturarak, ejderhanın sırtına doğru, girdap gibi dönüyor, parıldayan bir gökkuşağı gibi görünmesini sağlıyordu. Başka yere bakmak imkânsızdı.</p>
	<p class="block_3"> </p>
	<p class="block_2">"Uyuyor muyum?" diye sordu Owyn.</p>
	<p class="block_3"> </p>
	<p class="block_2">"Sayılır. Ama çabuk, tehlikeli bir yoldasın. Aal Kâhini'ne sormak istediğin nedir?"</p>
	<p class="block_3"> </p>
	<p class="block_2">"Kendimi anlamadığım bir şeyin içinde buldum, fakat yoldaşlarımla devam etmek istiyorum. Bu akıllıca mı?" "Yolculuğun sonunda ne şimdi olduğun gibi olacak, ne de geldiğin gibi döneceksin. Önünde seni bekleyen günler zorluklarla dolu ve pek çok sefer kendini, gerçekte olduğundan daha önemsiz göreceksin." "Moredhele, Gorath'a güvenebilir miyim?"</p>
	<p class="block_3"> </p>
	<p class="block_2">"O kendi bildiğinden daha fazlası. Ona güven, fakat o her zaman kendisine güvenmeyecektir. Büyük bir kahraman olacak; adını lanetleyecek ve yüceliğini asla göremeyecek olanlar için bile."</p>
	<p class="block_3"> </p>
	<p class="block_2">Aniden Owyn dizlerinin boşaldığını hissetti ve kendini bıraktı. Güçlü eller onu tutarak doğrulttu. Gözlerini kırpıştırdı, yeniden heykelin önünde buldu kendini. "Ne?"</p>
	<p class="block_3"> </p>
	<p class="block_2">"İyi misin?" diye sordu Gorath. "Buradaydın. Yalnızca heykele dokundun ve sendeledin, ardından seni kolundan yakaladım."</p>
	<p class="block_3"> </p>
	<p class="block_2">"Daha çok zaman geçmiş gibiydi," dedi Owyn.</p>
	<p class="block_3"> </p>
	<p class="block_2">"Bazen böyle olur," dedi James, heykele dokunup. Bir süre sonra ellerini çekti. "Kâhinle kimin konuşacağı, Kâhin'in seçimidir. Sana ne söyledi?"</p>
	<p class="block_3"> </p>
	<p class="block_2">Owyn Gorath ve James'e baktı, "Sadece her ikinize de... güvenmemi."</p>
	<p class="block_3"> </p>
	<p class="block_2">"Kâhin işe yarar bir şey söyledi mi?" diye sordu James, Owyn'i kolundan tutarak.</p>
	<p class="block_3"> </p>
	<p class="block_2">"Yalnızca önümüzdeki günlerin zorluklarla dolu olduğunu."</p>
	<p class="block_3"> </p>
	<p class="block_2">Gorath küçümser bir şekilde homurdandı, "Sanki bunu bir kâhinin söylemesine gerek varmış gibi." James, "Haydi manastıra gidelim, bakalım atlarımız hazır mı. Hâlâ önümüzde uzun bir yolculuk var." "Nereye gidiyoruz? Salador mu?" diye sordu Owyn.</p>
	<p class="block_3"> </p>
	<p class="block_2">"Hayır, Silden'e giden anayola. Daha az kullanılan fakat daha tehlikeli bir güzergâh, ama talimin ediyorum ki, bizi arayanlar hâlâ Krondor'un dışında pusu kurmuş, kafamızı delikten çıkarmamızı bekliyorlardır. Şansımız varsa düşmanlarımız artık sarayda olmadığımızı anladıklarında, biz Romney'e giden yolu tutmuş oluruz."</p>
	<p class="block_3"> </p>
	<p class="block_2">Owyn başıyla onayladı, handan bozma manastıra doğru yola koyulduklarında, ejderha heykelinin bulunduğu açıklığa, omzunun üzerinden baktı. O rüya hali içinde hissettiği kimseye bahsetmediği bir şey: Kâhin korkuyordu.</p>
	<p class="block_4" id="calibre_pb_5"> </p>
</body></html>
