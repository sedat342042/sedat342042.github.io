<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_3"> </p>
	<p class="block_5">KARŞILAŞMA</p>
	<p class="block_3"> </p>
	<p class="block_2">Ateş çatırdıyordu.</p>
	<p class="block_3"> </p>
	<p class="block_2">Owyn Belefote geceleyin bir başına, alevlerin karşısında oturuyor, kendi sefaleti içinde debeleniyordu. Timons Baronu'nun oğullarının en genciydi. Evinden çok uzaklardaydı ve daha da uzakta olmayı diliyordu. Genç yüz hatları tam bir hüzün ifadesini yansıtıyordu.</p>
	<p class="block_3"> </p>
	<p class="block_2">Gece soğuk, yemek ise kısıtlıydı, özellikle de Yabon şehrindeki teyzesinin evindeki bolluğu terk ettikten sonra. Babasıyla aralarının bozulmasından habersiz akrabalara yaptığı bir haftalık ziyaretin sonunda ev hayatı hakkında erkek ve kız kardeşlerin dostluğu, ateşin önünde geçirilen bir gecenin sıcaklığı, annesiyle sohbetleri ve hatta babasıyla yaptığı tartışmalar gibi unutmuş olduğu şeylerle onu yeniden tanıştıran insanlara konuk olmuştu.</p>
	<p class="block_3"> </p>
	<p class="block_2">"Baba," diye homurdandı Owyn. Genç adamın babasına karşı gelmesinden ve Krallık'ın güney taraflarında büyücülerin bulunduğu bir ada olan Yıldızlimanı'na doğru yola çıkmasından beri iki seneden az bir zaman geçmişti. Babası, büyü öğrenmeyi ona yasaklamıştı. Owyn'in en azından, toplum tarafından daha fazla kabul gören gruplardan birinin rahibi olmasını istiyordu. Ne de olsa, onlar da büyü yapıyorlar, diye ayak diremişti babası.</p>
	<p class="block_3"> </p>
	<p class="block_2">Owyn iç çekerek pelerinine sarındı. Bir gün büyük bir büyücü, belki de Yıldızlimanı'ndaki Akademi'nin kurucusu efsanevi Pug'un sırdaşı olarak ailesini ziyaret etmek için evine geri döneceğinden o denli emindi ki. Fakat bunun aksine, gereken çalışmanın kendisi için uygun olmadığını fark etmişti. Aynı zamanda burasının hızla gelişmekte olan öğrencilerinin ayrımlaşarak şu ya da bu eğitimciyle saf tutmasından, büyü eğitimini yeni bir dine çevirmeye çalışmalarından hoşlanmamıştı. Artık en iyi ihtimalle vasat bir büyücü olduğunu ve ne kadar çalışmak isterse istesin, daha öteye geçemeyeceğini biliyordu, gereken yetenek onda yoktu.</p>
	<p class="block_3"> </p>
	<p class="block_2">Bir senelik bir çalışmadan biraz daha uzun bir sürenin ardından, Owyn, bir hata yaptığını kendine itiraf ederek Yıldızlimanı'ndan ayrıldı. Bunu babasının karşısında kabullenmek onun için daha da yıldırıcıydı -işte bu yüzden doğuya dönüp de babasıyla karşılaşmak için cesaretini toplamadan önce uzak Yabon şehrindeki akrabalarını ziyaret etmeye karar vermişti.</p>
	<p class="block_3"> </p>
	<p class="block_2">Çalılıklardan gelen bir hışırtı ağır bir ahşap değneği kavrayıp, sıçramasına neden oldu. Daha bir çocukken eğitiminin bu bölümünü göz ardı etmiş olduğundan, silahlara karşı yeteneği çok azdı, ama dövüş sopası konusunda kendini korumaya yetecek kadar bir beceri geliştirmişti. "Kim var orada?" diye sordu.</p>
	<p class="block_3"> </p>
	<p class="block_2">Kör karanlığın içinden bir ses geldi: "Kampı selamlarız, biz geliyoruz."</p>
	<p class="block_3"> </p>
	<p class="block_2">Owyn biraz olsun rahatladı, ne de olsa haydutlar geldiklerini haber verecek değillerdi. Aynı zamanda, saldırılmaya değer biri sayılmazdı, şu günlerde paçavralar içindeki bir dilenciden az hallice bir görünümdeydi. Gene de dikkatli olmanın zararı olmazdı.</p>
	<p class="block_3"> </p>
	<p class="block_2">Karanlığın içinden iki figür belirdi, biri neredeyse Owyn'in boyunda, diğeriyse ondan bir kafa boyu daha uzundu. İkisi de ağır pelerinlere sarınmıştı; içlerinden kısa boylu olanı gözle görünür bir şekilde topallıyordu.</p>
	<p class="block_3"> </p>
	<p class="block_2">Topallayan, omzunun üzerinden, sanki takip ediliyormuşçasına arkasına baktı ve ardından sordu, "Kimsin sen?"</p>
	<p class="block_3"> </p>
	<p class="block_2">Owyn cevapladı, "Ben mi? Asıl siz kimsiniz?"</p>
	<p class="block_3"> </p>
	<p class="block_2">Kısa boylu olan, başlığını geri çekerek, "Locklear, Prens Arutha'nın Toprak Beylerinden," dedi.</p>
	<p class="block_3"> </p>
	<p class="block_2">Owyn başıyla onayladı. "Efendim, adım Owyn, Baron Belefote'nin oğluyum."</p>
	<p class="block_3"> </p>
	<p class="block_2">"Timons'tan, evet, babanın kim olduğunu biliyorum," dedi Locklear, ateşin önünde çömelip, ellerini ısıtmak için ateşe doğru açarak. Başını kaldırıp Owyn'e baktı. "Evinden hayli uzaktasın, değil mi?"</p>
	<p class="block_3"> </p>
	<p class="block_2">"Yabon'daki teyzemi ziyaret ediyordum," dedi sarışın genç. "Şimdi ise evime doğru gidiyorum." "Uzun bir yolculuk," dedi sesi boğuk çıkan tip.</p>
	<p class="block_3"> </p>
	<p class="block_2">"Krondor'a dek kendi başıma idare edeceğim, orada Salador'a kadar bir kervanla ya da başka biriyle gidip gidemeyeceğime bakacağım. Ondan sonra ise Timons'a bir gemi bulacağım."</p>
	<p class="block_3"> </p>
	<p class="block_2">"Aslına bakılırsa, LaMut'a varana kadar beraber hareket etmekten daha kötüsünü de yapabilirdik," dedi Locklear, yere sertçe oturarak. Pelerini açıldığında Owyn, genç adamın kıyafetlerindeki kanı gördü.</p>
	<p class="block_3"> </p>
	<p class="block_2">"Yaralanmışsın," dedi.</p>
	<p class="block_3"> </p>
	<p class="block_2">"Biraz," diye onayladı Locklear.</p>
	<p class="block_3"> </p>
	<p class="block_2">"Ne oldu?"</p>
	<p class="block_3"> </p>
	<p class="block_2">"Buranın birkaç mil kuzeyinde saldırıya uğradık," diye yanıtladı Locklear.</p>
	<p class="block_3"> </p>
	<p class="block_2">Owyn, yol çantasını karıştırmaya başladı, "Yanımda yaralanmalar için bir şey var," dedi. "Tuniğini çıkar." Owyn çantasından bandajları ve tozu alırken Locklear da pelerinini ve tuniğini çıkardı. "Teyzem her ihtimale karşı bunu yanıma almam konusunda ısrar etti. Yaşlı bir hanımın saçmalığı olduğunu düşünmüştüm, ama görünen o ki, değilmiş."</p>
	<p class="block_3"> </p>
	<p class="block_2">Locklear, çocuk yarayı temizlerken -besbelli kaburgaların üstünde bir kılıç kesiğiydi- dayandı ve üzerine toz dökülürken irkildi. Ardından Toprak Beyi'nin kaburgalarını sararken Owyn, "Dostun pek de konuşkan değil, değil mi?" diye sordu.</p>
	<p class="block_3"> </p>
	<p class="block_2">"Ben onun dostu değilim," diye yanıtladı Gorath. Kelepçelerini göstermek için uzattı. "Ben onun tutsağıyım." Goratlı'ın başlığının içindeki karanlığı görmeye çalışan Owyn sordu, "Ne yaptı?" "Hiç, tabii dağların yanlış tarafında doğmanın dışında," diye yanıtladı Locklear.</p>
	<p class="block_3"> </p>
	<p class="block_2">Gorath başlığını geri çekti ve Owyn'e lütufkâr bir şekilde en belli belirsiz gülümseyişlerinden birini sundu.</p>
	<p class="block_3"> </p>
	<p class="block_2">"Tanrıların dişleri!" diye bağırdı Owyn, "O bir Kara Yol Kardeşi!"</p>
	<p class="block_3"> </p>
	<p class="block_2">"Moredhel," diye düzeltti Gorath, sesinde acı bir alayla. "Sizin dilinizde, 'kara elf insanoğlu. En azından Elvandar’daki kuzenlerimiz böyle olduğumuza inanmanızı isterdi."</p>
	<p class="block_3"> </p>
	<p class="block_2">Owyn teyzesinin merhemini yarasına sürerken Locklear irkildi. "Birkaç yüzyıllık savaşlar, kendi fikrimizi oluşturmamıza yardımcı oldu, teşekkürler, Gorath." Gorath, "Siz insanlar, o kadar az anlıyorsunuz ki' dedi. "İyi," dedi Locklear, "şu anda bir yere gidiyor değilim, haydi eğit beni o halde."</p>
	<p class="block_3"> </p>
	<p class="block_2">Gorath, sanki bir şeyden emin olmak istiyormuşçasına genç Toprak Beyi'ne bakıp, bir süre suskun kaldı. '"Elf diye adlandırdıklarınızla bizler soy olarak aslında biriz, ama farklı hayatlar yaşarız. Yüce Ejderhalar ve Kadim Olanlardan sonra var olan ilk ölümlü ırkız."</p>
	<p class="block_3"> </p>
	<p class="block_2">Owyn, Gorath'a merakla baktı, bu sırada Locklear dişini sıkarak, "Elini biraz çabuk tut, olur mu evlat?" diyordu.</p>
	<p class="block_3"> </p>
	<p class="block_2">"Kadim Olanlar kimler?" diye sordu Owyn, fısıltıyla. "Ejderha Efendileri," dedi Locklear.</p>
	<p class="block_3"> </p>
	<p class="block_2">"Gücün Efendileri, Valherular," diye onu bilgilendirdi Gorath. "Bu dünyayı terk ettiklerinde, kaderimizi kendi ellerimize teslim ederek, bizi hür kişiler olarak adlandırdılar." Locklear, "Bu hikâyeyi duymuştum," dedi.</p>
	<p class="block_3"> </p>
	<p class="block_2">"Bu bir hikâyeden daha fazla, insanoğlu, çünkü bu dünya bize verildi. Ardından siz insanlar, cüceler ve diğerleri geldiniz. Bu bizim dünyamız ve siz onu bizden aldınız."</p>
	<p class="block_3"> </p>
	<p class="block_2">Locklear, "Ben bir teoloji öğrencisi değilim ve üzülerek söylüyorum ki, tarih bilgim de yetersiz, ama bana öyle geliyor ki, sizin irfanınıza göre bizim bu dünyaya gelme nedenimiz her ne olursa olsun, biz buradayız ve gidecek başka bir yerimiz yok. Eğer hısımlarınız olan elfler, bununla yaşayabiliyorsa, siz neden bunu yapamıyorsunuz?"</p>
	<p class="block_3"> </p>
	<p class="block_2">Gorath, genç adamı inceledi, fakat hiçbir şey söylemedi. Ardından ayaklandı ve ölümcül bir amaçla Locklear'a doğru harekete geçti.</p>
	<p class="block_3"> </p>
	<p class="block_2">Owyn bandajı tam bağlamıştı ki, Gorath kendisine yaklaşırken silahını çekip ayağa kalkmaya çalışan Locklear'ın yana itmesiyle yere kapaklandı.</p>
	<p class="block_3"> </p>
	<p class="block_2">Ama Gorath Locklear'a saldırmak yerine, iki insanın arasından sıyrıldı, kelepçelerini tutan zincir ise Locklear'ın başını yalayarak geçti. Bir çelik çınlamasının Locklear'ın yana çekilmesine neden olduğu sırada Gorath bağırdı, "Kampta bir suikastçı var!" Ardından Gorath, Owyn'i sertçe tekmeleyerek bağırdı, "Ayakaltından çekil!"</p>
	<p class="block_3"> </p>
	<p class="block_2">Owyn, suikastçının nereden geldiğini bilmiyordu; bir an ufak açıklıkta yalnızca üçü varken bir an sonra Gorath, kendi ırkından biriyle ölümüne bir mücadele içinde kilitlenmişti.</p>
	<p class="block_3"> </p>
	<p class="block_2">İki şekil kamp ateşinin ışığında boğuşuyor, hatları ateş ışığı ve ağaçlığın gölgelerinde sade birer kabartma gibi görünüyordu. Gorath, diğer moredhelin kılıcını elinden düşürmüş ve hançerini çıkarmaya çalışan diğer Kara Elf in arkasına geçmiş, saldırganın boğazını bileğindeki zincirle sarmalamıştı. Sertçe çekip saldırganın gözleri şoktan yuvalarından fırlayacak gibi olduğu sırada, Gorath, "Mücadele etme, Haseth. Eski günlerin hatırına bu işi hızlı bitireceğim," dedi. Bileğinin bir hareketiyle, diğer Kara Elf in nefes borusunu ezdi ve yaratık hareketsiz kaldı.</p>
	<p class="block_3"> </p>
	<p class="block_2">Gorath, "Karanlıklar Tanrıçası sana merhamet göstersin," diyerek yere düşmesi için onu bıraktı. Locklear ayağa kalktı. "Onları geride bıraktığımızı sanıyordum." "Ben bırakmadığımızı biliyordum," dedi Gorath.</p>
	<p class="block_3"> </p>
	<p class="block_2">"Neden hiçbir şey söylemedin?" diye sordu Locklear tuniğini alıp bandajının üzerine giyerken.</p>
	<p class="block_3"> </p>
	<p class="block_2">"Eninde sonunda geri dönüp onunla yüzleşmemiz gerekecekti," dedi Gorath yerine doğru ilerlerken. "Bunu şimdi de yapabilirdik, bir iki gün sonra sen kan kaybından zayıf düşmüş, hiç yiyeceğimiz yokken de yapabilirdik." Gorath, suikastçının geldiği karanlığa baktı. "Yalnız gelmemiş olsaydı, prensine yalnızca cesedimi götürürdün."</p>
	<p class="block_3"> </p>
	<p class="block_2">"Paçayı böyle kolay kurtaramazsın, moredhel. Seni hayatta tutabilmek için harcadığım çabalardan sonra ölmek için henüz benim iznime sahip değilsin," dedi Locklear, "o sonuncusu mu?"</p>
	<p class="block_3"> </p>
	<p class="block_2">"Tam olarak değil," dedi Kara Elf. "Ama kendi grubunun sonuncusu... Diğerleri gelecek." Aksi yöne doğru baktı. "Ve bazıları şimdiden önümüzde olabilir."</p>
	<p class="block_3"> </p>
	<p class="block_2">Locklear, yanında asılı ufak bir keseye uzandı ve bir anahtar çıkarttı. "O halde sanırım o zincirleri çıkarsan iyi olur," dedi. Bilek demirlerinin kilidini açtı ve Gorath onların yere düşüşünü umursamaz bir ifadeyle seyretti. "Suikastçinin silahını al."</p>
	<p class="block_3"> </p>
	<p class="block_2">"Belki de onu gömmeliyiz," diye teklifte bulundu Owyn.</p>
	<p class="block_3"> </p>
	<p class="block_2">Gorath başını iki yana salladı. "Bu bizim tarzımız değil. Vücudu yalnızca bir kabuk. Bırak vücudu leş yiyicileri beslesin, toprağa geri dönsün, bitkilere besin olup, dünyayı yenilesin. Ruhu karanlığın içindeki yolculuğuna başladı ve Karanlıklar Tanrıçası'nın rızasıyla, Kutlu Adalara giden yolu bulabilir." Gorath kuzeye baktı, sanki bir şeyleri görmeye çalışıyordu. "O, çok fazla hoşlanmasam da, benim ırkımdandı. Ama ırkımda kan bağları çok güçlüdür. Beni avlıyor olması benim bir sürgün, ırkıma karşı bir hain sayıldığımı gösteriyor." Locklear'a baktı. "O halde ortak bir davamız var, insanoğlu. Eğer halkım tarafından aforoz edilmeme neden olan bir görev yüklendiysem, hayatta kalmalıyım.</p>
	<p class="block_3"> </p>
	<p class="block_2">Birbirimize yardımcı olmalıyız." Gorath, Haseth'in kılıcını aldı. Owyn'e "Onu gömmesen de ayakaltından çekebilirsin, insanoğlu. Sabah olduğunda, yakınlarımızda olması daha nahoş olacak."</p>
	<p class="block_3"> </p>
	<p class="block_2">Owyn, bir cesede dokunma konusunda tereddütlüydü, ama oraya ilerlerken bir şey demedi, eğilip ölü moredheli bileklerinden kavradı. Yaratık şaşırtıcı derecede ağırdı. Owyn, Haseth'i sürümeye başladığında Gorath "Ve bak bakalım bize saldırmadan önce ağaçlıkların oraya bir yere çantasını bırakmış mı, evlat. İçinde yiyecek bir şeyler olabilir," dedi. Owyn, nasıl garip bir şansın kendisini bir cesedi karanlık ağaçlara sürüklemeye ve cesedini yağmalamaya ittiğini düşünerek, başını olur anlamında salladı.</p>
	<p class="block_3"> </p>
	<p class="block_2">Sabah yorgun üçlüyü, yolun görüş alanından çıkmadan, ama ortasından yürüme riskini alamayıp ağaçlıkların arasından ilerleyişleri sırasında karşıladı.</p>
	<p class="block_3"> </p>
	<p class="block_2">"Neden at almak için Yabon'a dönmediğimizi anlayamıyorum," diye şikâyet etti Owyn.</p>
	<p class="block_3"> </p>
	<p class="block_2">Locklear, "Tyr-Sog'dan ayrıldığımızdan beri üç kere saldırıya uğradık. Eğer diğerleri de arkamızdan geliyorlarsa, onlarla karşılaşmak istemem. Ayrıca, burasıyla LaMut arasında at bulabileceğimiz bir köye rastlayabiliriz."</p>
	<p class="block_3"> </p>
	<p class="block_2">"Peki, onlara nasıl ödeme yapacağız?" diye sordu Owyn. "Yaralandığın dövüş sırasında atlarınızın da tüm eşyalarınızla birlikte kaçtığını söylemiştin. Anladığım kadarıyla tüm paranızla da. Benim kesinlikle üç at alacak param yok."</p>
	<p class="block_3"> </p>
	<p class="block_2">Locklear gülümsedi. "Hiç kaynağım yok değil."</p>
	<p class="block_3"> </p>
	<p class="block_2">"Onlara öylece el koyabiliriz," teklifinde bulundu Gorath.</p>
	<p class="block_3"> </p>
	<p class="block_2">"Bu da olabilir," diye kabul etti Locklear. "Ama görünen rütbe armaları ya da üzerimde Prens'ten alınmış tescil yokken yerel güvenlik memurunu iyi niyetim konusunda ikna etmek zor olabilir. Ve bir taşra hapishanesinde, gözü dönmüş katiller bizi ararken çok güvende olmayız."</p>
	<p class="block_3"> </p>
	<p class="block_2">Owyn sessizleşti. Güneş doğduğundan beri yürüyorlardı ve yorulmuştu. "Dinlenmeye ne dersiniz?" diye sordu.</p>
	<p class="block_3"> </p>
	<p class="block_2">"Sanmam,” dedi Gorath, sesi bir fısıltıya dönüşerek. "Dinleyin."</p>
	<p class="block_3"> </p>
	<p class="block_2">Her iki insan da bir an için bir şey demediler, ardından Owyn konuştu, "Ne? Ben hiçbir şey duymuyorum."</p>
	<p class="block_3"> </p>
	<p class="block_2">"Demek istediğim de bu," dedi Gorath. "İlerdeki ağaçlardaki kuşlar şakımalarını aniden kestiler." "Bir tuzak mı?" diye sordu Locklear.</p>
	<p class="block_3"> </p>
	<p class="block_2">"Neredeyse kesinlikle," dedi Gorath, ölü soydaşından almış olduğu kılıcı çekerken.</p>
	<p class="block_3"> </p>
	<p class="block_2">Locklear, "Yan tarafım yanıyor, ama dövüşebilirim," dedi. Owyn'e dönerek, "Peki ya sen?"</p>
	<p class="block_3"> </p>
	<p class="block_2">Owyn ağaç değneğini kaldırdı. İki ucu demir, ağır bir meşedendi. "İhtiyacım olduğunda bunu savurabilirim. Biraz da büyü biliyorum."</p>
	<p class="block_3"> </p>
	<p class="block_2">"Onları yok edebilir misin?"</p>
	<p class="block_3"> </p>
	<p class="block_2">"Hayır," dedi Owyn, "Onu yapamam."</p>
	<p class="block_3"> </p>
	<p class="block_2">"Yazık," dedi Locklear. "O halde uzak dur."</p>
	<p class="block_3"> </p>
	<p class="block_2">Temkinli bir şekilde ilerlediler ve Gorath'ın işaret etmiş olduğu bir noktaya yaklaştıklarında, Locklear ağaçların arasında gölgeler içinde bir figürü seçti. İnsan ya da moredhel -Locklear hangisi olduğunu anlayamamıştı- yavaşça ilerlediğinde yerini belli etti. Eğer hareket etmemiş olsa, Locklear onu hiç görmeyebilirdi.</p>
	<p class="block_3"> </p>
	<p class="block_2">Gorath, Locklear ve Owyn'e daha sağlarına doğru hareket ederek gözcünün arkasına dolanmalarını işaret etti. Kaç adamla karşılaşacaklarını bilmediklerinden, şaşırtma avantajını kullanmakla iyi edeceklerdi.</p>
	<p class="block_3"> </p>
	<p class="block_2">Gorath, Owyn ve Locklear kendisinden uzaklaştıklarında ağaçların içinden bir ruh gibi sessiz ve görünmeden ilerledi. Locklear, Owyn'e biraz arkada ve sağda kalmasını işaret etti, böylelikle, kendilerine pusu kuranlara yaklaştıklarında nerede olduğunu bilecekti.</p>
	<p class="block_3"> </p>
	<p class="block_2">Ağaçların arasından ilerlerken fısıltı sesleri duydular, Locklear, kendilerini bekleyecek hiçbir elfin tek kelime bile etmeyeceğini biliyordu. Şimdi iş bunların yalnızca haydut mu yoksa Gorath'ın yolculuğunu sona erdirmek için gönderilmiş aracılar mı olduğunu bulmaya kalmıştı.</p>
	<p class="block_3"> </p>
	<p class="block_2">Önündeki bir hırıltı, Gorath'ın pusu kuranlardan ilkiyle karşılaşmasının işaretini verdi. Bunu hemen bir bağırma takip etti ve Locklear ‘la Owyn ileri atıldılar.</p>
	<p class="block_3"> </p>
	<p class="block_2">Dört adam ayaktaydı ve biri şimdiden ölmek üzereydi. Diğer üçü iki sıra ağacın arasındaki ufak bir açıklıkta dağınık halde duruyorlardı; yol kenarında pusu kurmak için mükemmel bir pozisyondu. Locklear arkasında garip bir titreşim hissetti ve gözünün önünden sanki arkasından bir ok fırlatılmış gibi hızla bir şey uçtu, ama hareket hissinin dışında, ortada görünen hiçbir şey yoktu.</p>
	<p class="block_3"> </p>
	<p class="block_2">Geride kalan üç pusucudan biri şok içinde, elleri önünde etrafa boş gözlerle bakarak panikle haykırdı, "Kör oldum!" Locklear bunun Owyn'in faydalı bir büyüsü olduğuna karar verip, Şans Tanrıçasına, çocuğun bu kadar yetenekli olmasından dolayı teşekkür etti.</p>
	<p class="block_3"> </p>
	<p class="block_2">Gorath adamlardan biriyle mücadele ederken, Locklear da bir diğerine doğru ilerliyordu. Bir anda kıyafetleri onları ele verdi, "Quegliler!" dedi.</p>
	<p class="block_3"> </p>
	<p class="block_2">Adamlar kısa tunikler ve pantolonlarla çapraz bağlanmış sandaletler giymişti. Yüzü Locklear'a dönük olan adamın kafası kırmızı bir bandanayla örtülüydü ve omzuna daha önceden bir palanın içinde bulunduğu bir km asılıydı. Pala şimdi Locklear'ın kafasının üzerindeki havayı biçiyordu. Locklear saldırıyı savuşturdu ve darbe yaralı yerine adeta alevler yağdırdı. Locklear acısını bir yana bırakarak, karşı saldırıya geçti ve korsan geriledi. Acı dolu bir çığlık Locklear'a ikinci korsanın da öldüğünü bildiriyordu.</p>
	<p class="block_3"> </p>
	<p class="block_2">Bir şeyin fırlayıp geçmesinden doğan garip bir hareket hissi oldu ve yüzü Locklear'a dönük olan adam acıyla irkilerek, gözlerini korumak istercesine ellerini havaya kaldırdı. Locklear tereddüt etmeden adamın üzerine atıldı.</p>
	<p class="block_3"> </p>
	<p class="block_2">Gorath son adamı öldürdüğünde, birdenbire ağaçlıklar yeniden sessizleşmişti.</p>
	<p class="block_3"> </p>
	<p class="block_2">Locklear'ın yan tarafı yanıp tutuşuyordu, ama daha fazla bir hasar hissetmiyordu. Kılıcını yerine yerleştirdi ve "Kahrolayım," dedi.</p>
	<p class="block_3"> </p>
	<p class="block_2">"Yaralı mısın?" diye sordu Owyn.</p>
	<p class="block_3"> </p>
	<p class="block_2">"Hayır," diye yanıtladı Locklear.</p>
	<p class="block_3"> </p>
	<p class="block_2">"O halde sorun ne?" diye sordu Owyn.</p>
	<p class="block_3"> </p>
	<p class="block_2">Locklear açıklığa baktı. "İşte sorun bunlar. Birisi, önümüzdekilere bizim hakkımızda haber ulaştırmış. Bundan emin olabiliriz."</p>
	<p class="block_3"> </p>
	<p class="block_2">"Nasıl?" diye sordu Gorath.</p>
	<p class="block_3"> </p>
	<p class="block_2">"Bunlar Queg korsanları," dedi Locklear. "Silahlarına bakın."</p>
	<p class="block_3"> </p>
	<p class="block_2">"Üzerine düşsem bile bir Quegliyi ayırt edemezdim," dedi Owyn. "Sözüne güveniyorum, Toprak Beyi." "Korsanlar genellikle işlerini denizlerde yürütmezler mi?" diye sordu Gorath.</p>
	<p class="block_3"> </p>
	<p class="block_2">"Öyle yaparlar," dedi Locklear, "tabii birisi onlara bir yolu tutmaları ve yaya gelecek üç yolcuyu beklemeleri için ödeme yapmamışsa." Ayağının dibindeki ölü adamın üzerine eğilerek, "Ellerine bakın. Bu eller halat tutmaya alışkın birinin elleri. Bu Queg palaları ise parçaları bir araya getiriyor," dedi. Bir torba ya da para kesesi bulmak için adamın üzerini aradı, "Bir mesaj olabilecek her şeye bakın."</p>
	<p class="block_3"> </p>
	<p class="block_2">Baktılar ve dört palanın dışında bir miktar altın ve birkaç hançer buldular. Ama korsanları kimin tuttuğuna ilişkin ne bir mesaj ne de bir not bulabildiler. "Ylith'e, biz Yabon'u terk ettiğimizden beri bu korsanların fark edilmeden bu denli kuzeye gelmelerine imkân verecek kadar yakın değiliz."</p>
	<p class="block_3"> </p>
	<p class="block_2">"Ben Kuzeyelleri'ni terk ettiğimde biri güneye mesaj göndermiş olmalı," dedi Gorath.</p>
	<p class="block_3"> </p>
	<p class="block_2">"Ama nasıl?" diye sordu Owyn. "Bana Tyr-Sog'da yalnızca birkaç gün geçirdiğinizi ve düne kadar atlarla yolculuk yaptığınızı söylediniz."</p>
	<p class="block_3"> </p>
	<p class="block_2">"Bu bir büyü öğrencisi için garip bir soru," diye yorumda bulundu Gorath.</p>
	<p class="block_3"> </p>
	<p class="block_2">Owyn biraz kızardı. "Ah."</p>
	<p class="block_3"> </p>
	<p class="block_2">"Bunu yapabilecek Efsunörücüleriniz var mı?" diye sordu Locklear.</p>
	<p class="block_3"> </p>
	<p class="block_2">"Eledhel yani sizin deyiminizle 'elfler' gibi Efsunörücüler yok. Ama bizim de kendi büyü uygulayıcılarımız var. Ve sizin ırkınızdan büyülerini satacak birçokları."</p>
	<p class="block_3"> </p>
	<p class="block_2">Owyn konuşmaya başladı, "Buna hiç şahit olmadım, ama 'zihinsel konuşma' denilen, bir büyü kullanıcısının bir diğeriyle konuşmasını sağlayan bir yetenekten bahsedildiğini duymuştum. Bir de ayrıca 'rüya konuşması' denen bir şey vardır. Her ikisi de-"</p>
	<p class="block_3"> </p>
	<p class="block_2">"Birileri gerçekten ölmeni istiyor, değil mi?" diye yanımda bulundu Locklear, çocuğun sözünü keserek.</p>
	<p class="block_3"> </p>
	<p class="block_2">"Delekhan," dedi Gorath. "Ve etrafına, halkımdan bu yetenekleri gösterenleri topluyordu. Hedeflerini biliyorum, ama planlarını değil. Ve işin içinde büyü sanatları da varsa, sonuçlarından korkarım."</p>
	<p class="block_3"> </p>
	<p class="block_2">"Bunu anlayabiliyorum. Aslında yapmaması gerekirken büyü yapan insanlardan payımı ben de aldım," dedi Locklear.</p>
	<p class="block_3"> </p>
	<p class="block_2">Owyn 'e baktı ve "Bu kör etme numarası bayağı iyiydi, evlat," dedi.</p>
	<p class="block_3"> </p>
	<p class="block_2">Mahcup görünen Owyn, "İşe yarayacağını düşündüm. Bunun gibi birkaç büyü daha biliyorum, ama hiçbiri düşmanı güçsüzleştirecek cinsten değil. Gene de her fırsatta yardım ederim," dedi. Owyn'e bakarken, Locklear konuştu, "Biliyorum. Haydi, LaMut'a gidelim."</p>
	<p class="block_3"> </p>
	<p class="block_2">LaMut doğuya giden yolun her iki yanını tuttuğundan, Yabon'dan Ylith'e gidecek her yolcunun ya kapılarından geçmesini ya da doğuya doğru dağ eteğindeki tepeler boyunca süren tehlikeli patikalarda uzun bir yürüyüşü göze almasını gerektiriyordu.</p>
	<p class="block_3"> </p>
	<p class="block_2">Şehri kuşatan surlar her yöne doğru genişlerken, şehrin eski surları geride kalmıştı ve herhangi bir saldırgan evlerin yanındaki yüksek surların üzerine tırmanarak çatılarındaki siperleri ele geçirebileceğinden artık neredeyse işlevsizdi. Güneş batmak üzereydi ve her üç yolcu da yorgundu, ayakları şişmişti ve açtılar. "Kendimizi Kont Kasumi'ye yarın takdim edebiliriz." "Neden şimdi değil?" diye sordu Owyn. "Bir yemek ve yatak bana iyi gelirdi."</p>
	<p class="block_3"> </p>
	<p class="block_2">"Çünkü garnizon orada," dedi Locklear, uzakta şehrin tepesinde bir yamaçtaki kaleyi göstererek "Ve bu iki saat daha yürümek anlamına gelir, oysaki ucuz bir han yalnızca bir dakika uzakta," dedi kapıyı göstererek.</p>
	<p class="block_3"> </p>
	<p class="block_2">"Halkınız, varlığıma karşı çıkar mı?" diye sordu Gorath.</p>
	<p class="block_3"> </p>
	<p class="block_2">"Soyunu bilseler, çıkarlardı. Eğer senin, Elvandar'dan gelen bir elf olduğunu düşünürlerse, yalnızca biraz bakarlar. Hadi. Daha iyi sayılabilecek konforlu bir gece geçirmek için yeterince altın ele geçirdik; yarın sabah da Kont'u ziyaret eder, bizi güvenli bir şekilde Krondor'a ulaştırabilir mi, onu öğreniriz."</p>
	<p class="block_3"> </p>
	<p class="block_2">Sıkılmış görünen askerlerin tetikte bakışları altında şehre girdiler. Bir tanesi kısa boyuyla ve bir işadamını andırır tavırlarıyla diğerlerinin arasından sıyrılıyordu. Locklear gülümsedi ve muhafızları başıyla selamladı, ancak üç yolcu ne durmak ne de konuşmak için duraklamadı. Şehir kapılarının içinde kısa bir mesafe ötede, parlak mavi renkli bir araba tekerleği resmiyle işaretlenmiş bir han vardı. "İşte," dedi Locklear.</p>
	<p class="block_3"> </p>
	<p class="block_2">İşlek ama kalabalık olmayan hana girip, en uçtaki duvarın yanında bir masaya oturdular. Oturur oturmaz genç ve tıknaz bir garson gelip yemek ve bira siparişlerini alarak ayrıldı. Beklerlerken, Locklear odanın öte tarafında kendisini gözetleyen bir şeklin varlığını fark etmişti.</p>
	<p class="block_3"> </p>
	<p class="block_2">Locklear'ın bu figürün bir insan değil de bir cüce olduğunu anlaması uzun sürmedi. Ayağa kalkan cüce oda boyunca yürümeye başladı. Yüzünde, gözünü yararak boylu boyunca geçen büyük bir yara izi vardı. Önlerinde durdu ve "Beni tanımadın değil mi, Locky?" dedi.</p>
	<p class="block_3"> </p>
	<p class="block_2">Locklear cüceyi en son gördüğünde yüzünde bu yaranın olmadığını fark etti, ama cücenin dudaklarından kendi ismi döküldüğünde, "Dubai! Göz yaması olmayınca bir an tanıyamadım," dedi.</p>
	<p class="block_3"> </p>
	<p class="block_2">Cüce ilerleyerek Owyn'in yanına, Gorath'ın çaprazına oturdu. "Bu yüzü bir savaşta kazandım, onun kanından birisi yüzünden-" dedi Gorath'ı işaret ederek "-ve onu saklamak yerine bir ejderhanın annesi olmayı tercih ederim."</p>
	<p class="block_3"> </p>
	<p class="block_2">"Dubai Sethanon Savaşı sonrasında beni bir mahzende saklanırken bulmuştu," dedi Locklear.</p>
	<p class="block_3"> </p>
	<p class="block_2">"Hafızam beni yanıltmıyorsa, orada tatlı bir kızla saklanırken bulmuştum," diye güldü cüce.</p>
	<p class="block_3"> </p>
	<p class="block_2">Locklear omuz silkti. "O tamamen şans eseriydi."</p>
	<p class="block_3"> </p>
	<p class="block_2">"Şimdi söyle bana, Prens'in maiyetinden bir derebeyi, LaMut'ta bir moredhel savaş şefi ile oturup ne yapıyor?" dedi Dubai sesini kısık tutarak, yine de Owyn herhangi birinin onları duyup duymadığını görmek için etrafı kolaçan etti.</p>
	<p class="block_3"> </p>
	<p class="block_2">"Beni tanıyor musun?" diye sordu Gorath.</p>
	<p class="block_3"> </p>
	<p class="block_2">"Irkını biliyorum, çünkü siz benim kan düşmanımsınız ve zırhının ne anlama geldiğini biliyorum. Bir insan fark edemeyebilir, ama biz Gri Kuleler sakinleri, içinizden birini Elvandar'dakilerle karıştırmayacak kadar uzun süredir sizlerle savaşıyoruz. Seni hemen, burada öldürmeyişimin nedeni sana eşlik edenlerdir."</p>
	<p class="block_3"> </p>
	<p class="block_2">Locklear elini kaldırarak, "Eğer bu solumdaki. Kişiyi bir elf olarak tasavvur edersen bunu bir kibarlık ve kişisel bir lütuf olarak alacağım, tıpkı Prens Arutha'nın yapacağı gibi," dedi.</p>
	<p class="block_3"> </p>
	<p class="block_2">"Sanırım yapabilirim. Ama Gri Kuleler'e gelmeli ve bana bu oyunun arkasındaki hikâyeyi anlatmalısınız."</p>
	<p class="block_3"> </p>
	<p class="block_2">"İmkânım olursa, yapacağım," dedi Locklear. "Peki, seni yalnız başına LaMut'a getiren ne?"</p>
	<p class="block_3"> </p>
	<p class="block_2">"Madenlerimizde bir sorun çıktı ve bir çöküntü oldu. Bazılarımız Gri Kuleler'in bu bölümünde kısıldık ve ben de şehre erzak almaya geldim. Bir araba kiralayıp, sabaha geri dönmek üzere yola çıkacağım. Bu arada da, burada oturup içmekten ve LaMut'taki Tsuranilerle gevezelik etmekten hoşnutum. Savaş sırasında onlarla karşı karşıya gelmiştim ve onları tanımaya başladığında hayli cesur insanlar olduklarını anlıyorsun."</p>
	<p class="block_3"> </p>
	<p class="block_2">Barı işaret etti. "Şu uzun boylu adam-" Locky, bir Tsuraninin uzun boylu olarak nitelendirilmesine gülmüştü "-onun adı Sumani, buranın sahibi. Tsurani dünyasına hizmet ettiği günler hakkında uydurduğu pek çok hikâyesi var ve çoğu zaman bana anlattıkları doğruymuş gibi gelmiyorsa ben de ne olayım." Locklear güldü. "Tanıdığım pek çok Tsurani palavralara yüz vermez, Dubai."</p>
	<p class="block_3"> </p>
	<p class="block_2">"Öyle gibi görünüyor, ama asla bilemezsin. Şu büyük böceklerle, Cho-jalarla dövüştüm ben, ama anlattığı öyle şeyler var ki, işte, inanmakta güçlük çekiyorum."</p>
	<p class="block_3"> </p>
	<p class="block_2">Servisi yapan kadın yemek ve biralarla birlikte geri gelince hepsi yemeğe saldırdı. "Şimdi," dedi Dubai, "sizi buraya getirenin ne olduğunu söyleyebilecek misin?"</p>
	<p class="block_3"> </p>
	<p class="block_2">"Hayır," diye yanıtladı Locklear, "ama sana etrafta hiç Quegli görüp görmediğini sorabiliriz."</p>
	<p class="block_3"> </p>
	<p class="block_2">"Dedikodulara göre iki gün içinde bir grup buradan geçmiş," dedi Dubai. "Ben daha yeni gelmiştim ve ihtiyaç duyduğumuz malzemeler için pazarlık yapıyordum. Quegliler yurtlarından biraz uzak sayılmazlar mı?" "Öyle denilebilir," dedi Locklear. "Birkaçıyla karşılaştık da, başka arkadaşları var mı diye merak ediyorduk."</p>
	<p class="block_3"> </p>
	<p class="block_2">"Söylentilere göre, hepsi kuzeye doğru hareket ediyordu, yani eğer bir kalabalığa rasgelmediyseniz, arkadaşları etrafta demektir."</p>
	<p class="block_3"> </p>
	<p class="block_2">"Düşündüğüm gibi," dedi Locklear.</p>
	<p class="block_3"> </p>
	<p class="block_2">Dubai, birasını yudumlarken bir süre için sessizce yemeklerini yediler. Ardından cüce konuştu, "Kuzeyden gelen Armengarlı canavar avcılarından biriyle karşılaşmamışsınızdır, değil mi?" "Canavar avcısı mı?" diye sordu Owyn.</p>
	<p class="block_3"> </p>
	<p class="block_2">"Mahlukavası demek istiyor. Bir keresinde biri ile tanışmıştım," dedi Locklear. Bu hatıra gülümsemesine neden olmuştu. Prens Arutha'yla moredhellerden uzaklaşmak için yolculuk ediyorlardı ve vahşi av tazısıyla Armengar'dan gelen bir Mahlukavasıyla karşılaşmışlardı. Bu bir tuzaktı, ama kendilerini takip eden moredhellerin elinden kurtarmıştı.</p>
	<p class="block_3"> </p>
	<p class="block_2">"Hayır, sanırım geride kalanlar kuzey Yabon'un tepeliklerinde. Neden?"</p>
	<p class="block_3"> </p>
	<p class="block_2">"Ah, madenlerde başıboş dolaşan bir Brak Nurr var ve bizim de onu bizim için avlayacak birine ihtiyacımız var. Ya madeni yeniden inşa edebiliriz ya da bu şeyi avlayabiliriz, ama dağın bu tarafında her ikisini yapmaya yetecek sayıda değiliz."</p>
	<p class="block_3"> </p>
	<p class="block_2">"Brak Nurr nedir?" diye sordu Owyn. "Daha önce böyle bir yaratıktan bahsedildiğini duymamıştım."</p>
	<p class="block_3"> </p>
	<p class="block_2">"Bir tehlikeden çok bir rahatsızlık kaynağı," dedi Dubai. "Oldukça aptal bir yaratık, ama türünün çoğunluğu derin madenler ve dağların altındaki geçitlerde kalır. Kabaca insan biçimindedir, ama sanki yürüyen bir kaya yığınına benzer. İşte tehlikenin bir bölümü bu, evlat," dedi Dubai Owyn'e. "Birini, ayağına basmadan göremezsin. Yavaş ve hantaldırlar, ama güçlüdürler, bir insanın kafatasını bir vuruşta parçalayabilirler. Bu sanırım yer kaymasıyla birlikte geldi, ama nedeni ne olursa olsun birkaç evladımıza zarar vermeye çalıştı. Onu kovaladık, ama avlayacak vakit bulamadık. Eğer biraz eğlence peşindeyseniz, sizi yanımda götürebilirim ve eğer madeni ondan temizlerseniz, ödül aldığınızı görmek beni sevindirir."</p>
	<p class="block_3"> </p>
	<p class="block_2">"Ödül mü?" diye sordu Locky. "Bu her zaman için iyi bir kelimedir, ama zaman buna izin vermiyor. Eğer şartlar bizi madenlere yakın bir zamanda ulaştırırsa, yardım etmekten mutluluk duyarız, ama şu an için güneye gidiyoruz." Dubai ayağa kalktı. "Anlıyorum. Tünelleri bitirir bitirmez, yaratığın peşine düşeceğiz. Şimdi, yarına erken başlamak için yatağıma gidiyorum. Seni tekrar görmek güzeldi, Toprak Beyi, yanındaki refakatçilere rağmen," dedi, Gorath'ı göstererek. "İyi şans sizi izlesin."</p>
	<p class="block_3"> </p>
	<p class="block_2">"Seni de, Dubai." Locklear yemeğini bitirip, hancıya doğru ayaklandı.</p>
	<p class="block_3"> </p>
	<p class="block_2">Hancı üzerine Krallık tarzı bir tunik ve alt kısmı buzağı derisinden çizmelere tıkıştırılmış bir pantolon giymişti. Ama buna ek olarak, sırtına, sanki hanın sıcak havası ona göre soğukmuş gibi arkasına attığı, kürk astarlı örme yünden bir pelerin almıştı.</p>
	<p class="block_3"> </p>
	<p class="block_2">"Efendim?" diye sordu hancı, ağır aksanı yüzünden kelimeleri Locklear'a garip gelmişti.</p>
	<p class="block_3"> </p>
	<p class="block_2">"Hanene onurlarımı sunarım," dedi Locklear Tsurani dilinde.</p>
	<p class="block_3"> </p>
	<p class="block_2">Adam gülümsedi ve karşılığında bir şey söyledi. Locklear gülümsedi ve omuz silkti. "Kusura bakma, Tsurani dilinde tek bildiğim cümle bu."</p>
	<p class="block_3"> </p>
	<p class="block_2">Adamın gülümsemesi genişledi. "Çoğundan fazla," dedi ve görüşünü belirtti, "LaMut'tan değilsiniz," "Doğru, Sethanon'da anadilinizi biraz öğrenmiştim."</p>
	<p class="block_3"> </p>
	<p class="block_2">"Ah," dedi hancı, anlayışla başını sallayarak. Sethanon'da olanların pek azı orada olanlar hakkında konuşurdu, çünkü bunu pek az kişi anlayabilirdi. Savaşın en şiddetli anında büyük bir değişiklik her iki orduyu, istilacıları ve savunmacıları şehirden kaçmak zorunda bırakmıştı. Gökyüzünden dökülen yeşil bir ışık ve gökte beliren bir şey, bunu takip eden şehir merkezinde meydana gelen yıkım, savaşın ardından pek çok kişiyi sersemletmiş ve bazılarını da sağır bırakmıştı. Kimse ne olduğundan emin değildi, fakat pek çoğu büyük bir büyünün salıverildiği konusunda hemfikirdi. Pek çok kişi Prens'in bir arkadaşı olan büyücü Pug’un bu işte parmağı olduğunu düşünüyor, ama kimse kesin bir şey bilmiyordu.</p>
	<p class="block_3"> </p>
	<p class="block_2">Locklear, şehirde bir mahzende olduğu için savaşın sonuna ait pek çok olayı kaçırmıştı, ama diğerlerinin anlattıklarından, olan biteni net bir şekilde aklında canlandırabiliyordu. Ve Sethanon Savaşı'ndan kurtulanların arasında doğum yerlerinin neresi olduğu gözetilmeksizin kurulmuş özel bir bağ vardı, ne de olsa moredhel ve goblin müttefiklerini gerisingeri Kuzeyelleri'ne sürenler Tsuraniler, Krallık askerleri ve hatta Keshli askerlerdi. "Demek istediğim," diye açıkladı hancı, "şuydu, 'Hanene onurlarımı sunarım ve Mavi Çark'a hoşgeldiniz.'" "Mavi Çark mı? Bu sizin Tsurani siyasi partilerinizden biri, değil mi?"</p>
	<p class="block_3"> </p>
	<p class="block_2">Hancının geniş yüzü, tüm beyaz dişlerini ortaya çıkaracak şekilde bir gülümsemeyle ikiye bölündü. Fener ışığında, koyu renkli gözlerinde bir parıltı vardı. "Bizden haberdarsın!" diyerek Krallık tarzında tokalaşmak için elini uzatarak ekledi, "Adım Sumani. Eğer hizmetkârlarımın ya da benim yapabileceğimiz bir şey varsa, sadece istemeniz yeter." Locklear, hancının elini sıktı ve "Yemeklerimizi bitirdikten sonra bir oda işimize yarar. Yarın şafakla birlikte kalede işimiz var," dedi.</p>
	<p class="block_3"> </p>
	<p class="block_2">Tıknaz eski savaşçı başıyla onayladı. "Şanslısınız, dostum. Dün akşam olsaydı, size üzüntümü ifade etmek ve isteğinizi yerine getirememenin ağırlığına dayanmak zorunda kalacaktım. Doluyduk, ama bugün büyük bir grup ayrıldı ve odamız var." Barın altına eğildi ve ağır bir metal anahtar çıkardı. "Vatanımda bu bir adamın hayatına bedel olurdu, buradaysa yalnızca bir araç."</p>
	<p class="block_3"> </p>
	<p class="block_2">Locklear, Kelewan'da madenlerin azlığını bilerek başını salladı. "Büyük bir grup mu?"</p>
	<p class="block_3"> </p>
	<p class="block_2">"Evet," dedi Sumani. "Yabancılar. Quegliler, sanırım. Konuşmaları kulaklarıma yabancıydı."</p>
	<p class="block_3"> </p>
	<p class="block_2">Locklear gözle görünür bir şekilde iyi iş yapan hanı gözden geçirdi. "Nasıl oldu da Tsuranili bir asker, LaMut'ta bir han işletmeye başladı?"</p>
	<p class="block_3"> </p>
	<p class="block_2">"Savaştan sonra, Kont Kasumi gediğin bu tarafında kalan bizlere Krallık vatandaşları olarak yaşama fırsatı verdi. Gedik yeniden açıldığında, biz burada LaMut'takilere hizmetimizi bırakıp yeniden Kelewan'daki Shinzawai mülklerine dönme seçeneğini tanıdı. Çoğu kaldı, fakat bir kısmı hizmetlerini bırakıp Kasumi'nin babası, Lord Kamatsu'ya hizmet etmek için geri döndüler. Birkaçımız ise burada LaMut'ta emekliye ayrıldık. Evimde yaşayan bir ailem yoktu." Etrafına baktı. "Ve doğruyu söylemek gerekirse burada, kendi evimde yaşayacağımdan daha iyi yaşıyorum. Orada bir çiftçi ya da Shinzawai mülklerinde bir işçi olabilirdim." Ardından mutfağa açılan bir kapıyı ve içindeki uzun boylu, harıl harıl yemek hazırlamakla meşgul, toplu bir kadını gösterdi. "Burada, Krallık'tan bir eşim var. İki çocuğumuz var. Hayat iyi. Ve ben şehrin askerlerinden biriyim, yani hâlâ kılıcımla çalışıyorum. Her iki dünyanın da tanrıları bana gülümsüyor ve ben de refah içindeyim. İş hayatını da savaş gibi mücadelelerle dolu buluyorum."</p>
	<p class="block_3"> </p>
	<p class="block_2">Locklear gülümsedi. "Ticarete aklım ermez, ama bunun savaşa benzediği bana pek çok kez söylenmiştir. Söylentiler var mı?"</p>
	<p class="block_6"> </p>
	<p class="block_2">Yaşlı sabık savaşçı konuşmaya başladı. "Çok. Geçen ay LaMut'a uğrayan çok yolcu oldu. Pek çok tahmin var. Geçen hafta Yüceler'den büyük bir grup buradan geçti. Ve söylentiler o ki, benim kendi dünyamdan gelen haydutlar, gri savaşçılar, şehrin çok yakınlarında görülmüş."</p>
	<p class="block_3"> </p>
	<p class="block_2">"Gri savaşçılar mı?" diye sordu Locklear. "Hanesiz adamlar mı? Burada LaMut'ta ne işleri olabilir ki?" Sumani omuz silkti. "Onursuz olanlar, burada bir adamın, doğuştan gelen derecesine bakılmayarak aklı ve yetenekleriyle yükselebileceğini duymuş olabilirler. Ya da belki bu diyarların zenginliklerinin peşindedirler. Söz konusu bir gri savaşçı iken, kim ne diyebilir?" Sumani kaşlarını çattı. "Ne?" diye sordu Locklear.</p>
	<p class="block_3"> </p>
	<p class="block_2">"Yalnızca şu: Gedik, Kelewan'da Yüceler'e hizmet edenler tarafından idare ediliyor ve Krallık askerleri bu taraftaki kapıları koruyor. Geçebilmek için, gri savaşçıların belgelere sahip olması gerekirdi ya da gedik kapısındaki askerler arasında müttefikleri." "Rüşvet mi?" diye sordu Locklear.</p>
	<p class="block_3"> </p>
	<p class="block_2">"Burada, belki. Burada, Krallık'ta onur kavramının benim evimdekinden farklı olduğunu anladım. Ama Yüceler arasında ihanet mi?" Başını iki yana salladı. "Bu imkânsız."</p>
	<p class="block_3"> </p>
	<p class="block_2">"Teşekkürler," dedi Locklear, bir bilmecenin kokusunu alarak. "Gözlerimi ve kulaklarımı açık tutacağım."</p>
	<p class="block_3"> </p>
	<p class="block_2">Tsuranili güldü. "Bu söylediğin komik bir şey," dedi. "Eğer benden istediğiniz başka bir şey olursa çekinmeyin."</p>
	<p class="block_3"> </p>
	<p class="block_2">Locklear olur anlamında başını salladı. Hancıdan bir fener alarak masasına döndü. Gorath ve Owyn ayağa kalktığında, Locklear yol arkadaşlarını üst kattaki dört yataklı sade bir odaya götürdü. Owyn'e eliyle, ani bir saldırı olursa kapıyı tutmak için, yatağı kapının önüne yerleştirmesine yardım etmesini işaret etti, yataklardan birini de tam pencerenin altına kaydırdı.</p>
	<p class="block_2"> </p>
	<p class="block_2">"Owyn," dedi, pencerenin altındaki yatağı işaret ederek, "sen orada uyuyacaksın."</p>
	<p class="block_3"> </p>
	<p class="block_2">"Neden?" diye sordu Timonslu genç adam. "Orası çok soğuk alıyor."</p>
	<p class="block_3"> </p>
	<p class="block_2">Locklear cevap verirken, Gorath dudağını hafifçe, sanki eğleniyormuşçasına bükerek bakıyordu. "Çünkü eğer birisi pencereden tırmanıp içeri girmeye kalkarsa, senin üzerine basacak ve bağırtın bizi uyaracak."</p>
	<p class="block_3"> </p>
	<p class="block_2">Owyn, homurdanarak pelerinine sarınıp yattı. Locklear Gorath’a yataklardan birisini gösterdi ve Gorath hiç yorumda bulunmadan yattı. Locklear yatağına oturdu ve fenerin alevini söndürerek, odayı karanlığa gömdü. Aşağıdaki ortak odadan gelen sesler merdivenlerden yukarıya yükselirken, Locklear da düşüncelerini serbest bıraktı. Yabancıların varlığı ve Queglilerin saldırısı onu kaygılandırmıştı, Tsurani gri savaşçıları hakkındaki söylentilerse onu daha da fazla endişelendiriyordu, ancak hem yorgunluğu, hem de yarası hızla uykuya dalmasına neden oldu.</p>
	<p class="block_4" id="calibre_pb_1"> </p>
</body></html>
