<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>01 - İhanet  - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_5">ALDATMA</p>
	<p class="block_3"> </p>
	<p class="block_7">Asker, elini sallayarak onları içeri buyur etti. "Girebilirsiniz," dedi Locklear'a. Locklear yol arkadaşlarını kalenin muhafız odasına götürdü.</p>
	<p class="block_8"> </p>
	<p class="block_2">Kaleye, sabahın erken saatlerinde uzun engebeli bir yolu tırmandıktan sonra yaya olarak ulaşmışlardı. Locklear geceyi şehirde geçirdiklerine şimdi iki kat memnundu. Kaburgaları hâlâ acıyordu, ama nispeten sıcak bir yatakta çektiği uyku ve iki öğün yemekle, önceki güne kıyasla iki kat daha zinde hissediyordu kendisini.</p>
	<p class="block_3"> </p>
	<p class="block_2">Onlar girerken kale muhafızlarının yüzbaşısı yukarı baktı ve "Toprak Beyi Locklear, değil mi?" dedi.</p>
	<p class="block_3"> </p>
	<p class="block_2">"Evet, Yüzbaşı Belford," dedi Locklear, yüzbaşının elini sıkarak "birkaç ay önce kuzeye doğru yolculuğum sırasında buradan geçmiştim."</p>
	<p class="block_3"> </p>
	<p class="block_2">"Hatırlıyorum," diye karşılık verdi yüzbaşı, yarım bir gülümsemeyle. Locklear, yüzbaşının, kendisinin kuzeye sürülmesi konusundaki söylentileri duymuş olduğunu anlamıştı. "Sizin için ne yapabilirim?"</p>
	<p class="block_3"> </p>
	<p class="block_2">"Kont'u görmek isterim, tabii eğer vakti varsa."</p>
	<p class="block_3"> </p>
	<p class="block_2">"Eminim sizi yeniden görmekten hoşnut olacaktır, efendim, fakat Kont burada değil," dedi tecrübeli savaşçı. "Bir bölük adamla birlikte bir göreve çıktı -hepsi de Tsurani soyundan- ve beni de işlerle ilgilenmem için burada bıraktı." "Peki, Kontes?" diye sordu Locklear, Kasumi'nin karısını kastederek.</p>
	<p class="block_3"> </p>
	<p class="block_2">"Aslında, şehre indi. Hem alışveriş yapıyor, hem de ailesini ziyaret ediyor." Kont Kasumi, LaMut'un en başarılı tüccarlarından birinin kızıyla evlenmişti. "Eğer resmi bir şeye ihtiyacınız varsa, ikisinden biri buraya gelene kadar bekleyebilir ya da bana sorabilirsiniz, derebeyi. Bir yere silahlı koruma istemediğiniz sürece."</p>
	<p class="block_3"> </p>
	<p class="block_2">Locklear yüzünü buruşturdu. "Bize Ylith'e kadar eşlik edecek birkaç adam rica edecektim."</p>
	<p class="block_3"> </p>
	<p class="block_2">"Keşke bunu yerine getirebilseydim, toprak beyi ve eğer yanınızda Prens'in izni varsa size bir düzine adam bulabilirim, ama şu durumda, Kont yeni erleri eğitmek için götürdü. Sınırda normal sayıda bir devriyem var ve geriye kalanlar bir grup Tsuranili haini arıyorlar."</p>
	<p class="block_3"> </p>
	<p class="block_2">Owyn, "Hainler mi?" diye sordu. Locklear Tsuranili gri savaşçılardan bahsetmemişti.</p>
	<p class="block_3"> </p>
	<p class="block_2">Yüzbaşı bir el hareketiyle oturmalarını işaret etti. Gorath ve Locklear, yazıhanedeki boş iki sandalyeye oturduklarında Owyn ayakta kalmıştı. "Keşke söylentiden ibaret olsalardı," dedi Belford. "Tsuranili büyücü Makala'yı tanıyorsunuz değil mi?"</p>
	<p class="block_3"> </p>
	<p class="block_2">"Sadece ismen," dedi Locklear. "Ben bir iki ay önce ayrıldığımda, birkaç hafta içinde gelmesi gerekiyordu. Diğer Tsuranili Yüceler ondan bahsediyorlardı, ama tanıdığım en sosyal gurup olmadıklarından, hakkında yalnızca birkaç şey öğrenebildim. Büyücüler Meclisi'nde hayli etkili biri, ticaretin gelişmesine yardımcı olmak ve Krallıkla Tsurani İmparatorluğu arasında Prens'in tabiriyle bir 'kültürel alışveriş' sağlamak konusunda çok istekli ve bir ziyaret için bizzat kendisi gelecekti."</p>
	<p class="block_3"> </p>
	<p class="block_2">"Bunu yaptı da," dedi yüzbaşı. "Buraya birkaç gün önce geldi ve Kont'la görüştü. Rütbesi ne olursa olsun her Tsurani, Kont'un babasının Tsurani dünyasında büyük öneme sahip olması nedeniyle bunu yapar. Yani görevle ilgili bir şey." Yaşlı yüzbaşı sakalla kaplı çenesini eldivenli eliyle kaşıdı. "Tsuraniler 'görev'e derinden bağlıdırlar; bunu Kont'la geçirdiğim zaman içinde öğrendim. Her neyse, burada birkaç gün kaldılar, Makala, birkaç diğer Kara Cüppeli ve grubun şeref taburu ve hamalları, sanki hamallardan bazıları hamal değildi de İmparatorluk'un şerefsiz savaşçılarıydı." "Gri savaşçılar," dedi Locklear. "Duydum." Bu gri savaşçıların gediği nasıl geçtiklerini açıklıyor, diye düşündü Locklear, hamal kılığına girerek.</p>
	<p class="block_3"> </p>
	<p class="block_2">"İşte bizim çocukların aradığı da bu. Söylentilere göre doğuya kaçmışlar. Eğer dağları aşıp da Karaorman'a ulaşırlarsa onları asla bulamayız."</p>
	<p class="block_3"> </p>
	<p class="block_2">"Tüm bu telaş neden?" diye sordu Owyn. "Bunlar köle ya da damgalanmış mı?" "Toprak Beyi?" dedi yüzbaşı anlamlı bir şekilde.</p>
	<p class="block_3"> </p>
	<p class="block_2">"O, Timons Baronu'nun oğlu," diye açıkladı Locklear.</p>
	<p class="block_3"> </p>
	<p class="block_2">"Peki, genç beyefendi," dedi yüzbaşı, "bu adamlar, her ne kadar benim onları takip etmem için yeterli bir neden olmasa da, kendi dünyalarında birer kanun kaçağı, ama şu Makala'ya ait değerli bir şey -anladığım kadarıyla nadir bulunan bir yakut- çalmışlar ve adam öyle bir yaygara koparıyor ki, sanki tanrılar tarafından kendisine ödünç verilmiş de bir hafta sonra iade etmesi gerekiyor sanırsın. Ve Kont, gerek kibarlığından, gerekse de bir bakıma Tsuranili olmasından dolayı, ne zaman bir Kara Cüppeli havlasa yerinden zıplamaya alışık olduğundan, o alçakları bulmamız için bize tepeleri köşe bucak arattırıyor."</p>
	<p class="block_3"> </p>
	<p class="block_2">Locklear, Owyn'e bu açıklamanın yeterli olup olmadığını sorarmış gibi gülümsedi. Yüzbaşı, bir şey söylemesini beklercesine Gorath'a baktı. Gorath sessizce bekliyordu. Locklear, yüzbaşının, moredhelin gerçekte ne olduğunu anlayıp anlamadığını ya da onu bir elfe benzetip benzetmediğini merak ediyordu ve olanları ona açıklamaya gerek görmedi.</p>
	<p class="block_3"> </p>
	<p class="block_2">Yüzbaşı, "Sormam sorun olmayacaksa, neden size eşlik edecek birilerine ihtiyacınız var?" dedi.</p>
	<p class="block_3"> </p>
	<p class="block_2">"Bazı problemlerimiz oldu," dedi Locklear. "Bazı kişiler bizim Krondor'a erişmemizi engellemek için Quegli kılıçlılar tutmuş."</p>
	<p class="block_3"> </p>
	<p class="block_2">Yüzbaşı bir kez daha çenesini kaşıdı ve uzun bir süre sessizce düşündü. "Yapabileceğim bir şey var," dedi. "Özgür Şehirlerle olan sınırımıza devriye çıkarmalıyım. Batıya dönene kadar, neredeyse LaMut ile Zun'ın yarı yoluna kadar onlarla yolculuk etmenizi sağlayabilirim. Bu yolun bir bölümünü güvenle geçmenizi sağlar." Locklear bir süre için sessiz kaldı, ardından, "Daha iyi bir fikrim var," dedi. "Nedir?" diye sordu Yüzbaşı Belford.</p>
	<p class="block_3"> </p>
	<p class="block_2">"Eğer bizim kılığımıza girecek üç adam seçebilir ve dikkat çekici bir biçimde güney şehir kapısından geçebilirseniz, biz doğuya yönelir ve dağlardan fark ettirmeden geçip, beklenmediğimiz yoldan, doğudaki dağ anayolundan, güneye, Krondor'a devam ederiz."</p>
	<p class="block_3"> </p>
	<p class="block_2">"Bir üçkâğıt mı?" diye sordu yüzbaşı.</p>
	<p class="block_3"> </p>
	<p class="block_2">"Prens'ten öğrendiklerimden biri," dedi Locklear. "Bunu Gediksavaşları sırasında en iyi şekilde uyguladılar. Eğer bizi arayanları dağın öte tarafına varana dek bizden uzak tutabilirseniz, güvende oluruz."</p>
	<p class="block_3"> </p>
	<p class="block_2">"Bunu ayarlayabilirim," dedi yüzbaşı, ardından Owyn ve Gorath'a baktı. "Sizin yerinize geçecek birkaç adamım var, eğer birisi başlığını kaldırarak elf dostunuzun rolünü oynarsa." Ayağa kalktı. "Ben de gece devriyesinin sizin kaldığınız yere uğramasını ayarlayayım?" Soran gözlerle baktı.</p>
	<p class="block_3"> </p>
	<p class="block_2">"Mavi Çark Hanı."</p>
	<p class="block_3"> </p>
	<p class="block_2">Belford gülümsedi. "Sumani'nin yeri. O gülümseyen yüzünün sizi kandırmasına izin vermeyin; aslında sağlam pabuçtur. Eğer zaman bulursanız, size dövüş numaralarını göstermesini isteyin. Birkaç metelik karşılığında zaman ayıracaktır. Orduda kalmama kararı bizim için kayıp oldu."</p>
	<p class="block_3"> </p>
	<p class="block_2">Yüzbaşı gitti ve kısa bir süre sonra geri geldi. "Halledildi. Şimdi şehre geri dönün ve sizi takip ediyor olabilecek herkese döndüğünüzü gösterin. Bu akşam, handa kalıp dikkat çekmeyin, hanın ahırında sizi bekleyen üç at olacak." Locklear'a bir parşömen parçası uzattı. "Bu bir izin. Eğer doğuya giderken, bizim adamlardan biri sizi durdurursa, bu işleri yoluna koyacaktır."</p>
	<p class="block_3"> </p>
	<p class="block_2">Locklear ayağa kalktı. "Teşekkür ederim, yüzbaşı. Çok yardımcı oldunuz. Krondor'a bir dahaki gelişinizde sizin için yapabileceğim bir şey olursa, lütfen çekinmeyin."</p>
	<p class="block_3"> </p>
	<p class="block_2">Yüzbaşı gülümsedi. Çenesini bir kez daha kaşıyarak, "Şey, beni şu tüccarın genç karısıyla tanıştırabilirsiniz, hani buraya kaçmanıza neden olanla," dedi.</p>
	<p class="block_3"> </p>
	<p class="block_2">Locklear utanıp yüzünü ekşitirken Owyn sırıttı, Gorath ise umursamaz bir ifadeyle baktı. "Elimden geleni yaparım," dedi Locklear. Hep birlikte ayağa kalktılar ve odadan ayrıldılar.</p>
	<p class="block_3"> </p>
	<p class="block_2">Owyn, "Yürüyor muyuz?" diye sordu.</p>
	<p class="block_3"> </p>
	<p class="block_2">"Yürüyoruz," dedi Locklear kalenin ana girişine doğru ilerlerken. "Ama en azından yokuş aşağı." Gorath, "Aslında bu daha da yorucu," dedi.</p>
	<p class="block_3"> </p>
	<p class="block_2">Locklear, "Bu bir şakaydı," diye karşılık verdi.</p>
	<p class="block_3"> </p>
	<p class="block_2">Gorath, "Gerçekten mi?" diye cevap verdi. Bunu o kadar alaylı bir ifadeyle söylemişti ki, Owyn, onun Locklear'ı budala yerine koyduğunu sonradan anladı. Owyn bunu komik bulduğunu belli etmedi ve tekrar şehre doğru yol almaya başladılar.</p>
	<p class="block_3"> </p>
	<p class="block_2">Locklear odalarına gizlice girdi. Gorath, umursamazlıkla ona baktı, fakat Owyn yatağından fırlamıştı. "Neredeydin?" "Oraya buraya burnumu sokuyordum. Burada oturmak daha akıllıca olabilirdi, ama kaşındım işte." Gorath ona baktı, fakat hâlâ konuşmuyordu.</p>
	<p class="block_3"> </p>
	<p class="block_2">Owyn sordu, "Kaşıntı mı?"</p>
	<p class="block_3"> </p>
	<p class="block_2">Locklear gülümsedi. "Sanırım yıllardır hep yanlış dostları seçmemden, ama bu gri savaşçılar hakkındaki raporlar ve bir Tsuranili Yüce için değerli pahalı bir nesnenin çalınması beni düşünmeye sevk etti. Eğer başka bir dünyada bir şey çalsaydım, bundan nasıl kurtulurdum?"</p>
	<p class="block_3"> </p>
	<p class="block_2">"Ne olduğuna bağlı, sanırım," dedi Owyn.</p>
	<p class="block_3"> </p>
	<p class="block_2">Gorath başıyla hafifçe onayladı, ama hâlâ konuşmuyordu.</p>
	<p class="block_3"> </p>
	<p class="block_2">"Civarda tanıdığın birinin olması gerekir, değerli bir nesneden nasıl kurtulunabileceğini bilen biri."</p>
	<p class="block_3"> </p>
	<p class="block_2">"Ve sen bu kişiyi, bu şehrin kalabalığının arasından bulup bu hırsız grubunun izini sürmek için mi kullanmayı düşünüyorsun?" diye sordu Gorath.</p>
	<p class="block_2"> </p>
	<p class="block_2">Locklear "Hayır," dedi ve bu yorumu eliyle savuşturdu. "Yüzbaşı çalınanın değerli bir taş olduğunu söyledi, Kelewan'dan geliyor olması şaşırtıcı değil. O dünyada buraya taşınabilecek değerli şeyler fazla değildir. Bana göre, bu kayıp değerli taşı bulmanın yolu, yolculuğunun nerede sona erebileceğini bulmaktan geçiyor." "Çalıntı mal satan biri mi?" diye sordu Owyn.</p>
	<p class="block_3"> </p>
	<p class="block_2">"Hayır, eğer yakut düşündüğüm kadar, bu bir grup çaresiz adamın, yabancı bir dünyada yeni bir hayat kurmalarına yetecek kadar değerliyse, bu, kanunlara uygun bir işi olan bir adam olmalı, bu nesnenin dolaşımını gizleyebilecek biri." "Bu tarz işlerden, senin ırkından bir asilin normalde anlayacağından daha fazla anlıyorsun gibi görünüyor," diye yorumda bulundu Gorath.</p>
	<p class="block_3"> </p>
	<p class="block_2">"Dedim ya, hep yanlış kişilerle arkadaşlık ettim. Birkaç içki ısmarladıktan sonra, pek de iyi bir şöhreti olmayan, değerli taşlar, mücevherler ve diğer pahalı nesnelerle ilgilenen bir tüccarın varlığını keşfettim. Kiefer Alescook adında biri." "Bunu sana kim söyledi?" diye sordu Owyn.</p>
	<p class="block_3"> </p>
	<p class="block_2">"Aslında, ev sahibimiz," dedi Locklear, bir hareketiyle artık ayrılma vakitlerinin geldiğini işaret ederek. Ayağa kalkarak, eşyalarını toparlamaya başladılar ve merdivenlerden aşağı inerek salona girdiler. Sumani'ye el sallayarak veda edip, kapıdan dışarı çıktılar. Hanın dışına çıktıklarında, Locklear köşeyi dönerek hanın yanındaki ahıra doğru hareket etmelerini işaret etti. Kapıdan içeri girdiklerinde, ikişer atın dizginlerini tutan üç adamla karşılaştılar.</p>
	<p class="block_3"> </p>
	<p class="block_2">Bir tanesi, "Pelerinlerinizi değiştirin, çabuk!" dedi.</p>
	<p class="block_3"> </p>
	<p class="block_2">Her biri Locklear ve yoldaşlarına yakın boylardaydılar ve değişim gerçekleşti. Gorath'ın rolünü üstlenen kişi, kimin yerine geçtiğini biliyorsa bile, düşüncelerini kendine saklıyordu, Gorath'a yalnızca mavi pelerinini verdi ve yerine moredhelin giymekte olduğu gri renkli pelerini aldı. Diğerleri de pelerinlerini değiştirdikten sonra Locklear, atlardan birinin dizginini aldı.</p>
	<p class="block_3"> </p>
	<p class="block_2">Kılık değiştiren üç kişi de atına bindiğinde, taşların üstündeki toynak sesleri o gece Zun'a doğru hareket edecek olan devriyenin gelişini haber verdi. Dışarıdan, ahırın kapısından, bir çavuş seslendi, "Size güneye kadar eşlik etmeye hazırız, Toprak Beyi Locklear!"</p>
	<p class="block_3"> </p>
	<p class="block_2">Locklear işareti aldı ve seslendi. "Hazırız!" Kendi kılıklarına girmiş üç adama başıyla işaret verdiğinde, atlarını sürdüler ve keşif koluna katıldılar. Locklear bekledi ve birkaç dakika sonra, "Owyn, sen atını dışarı sür, sola dön ve doğrudan kapıya yönel. Bir mil kadar git ve bekle. Gorath ve ben birkaç dakika sonra arkanda olacağız," dedi.</p>
	<p class="block_3"> </p>
	<p class="block_2">Gorath bir hırıltıyla onayladığını bildirdi. "Ortalıkta birileri dolanıyorsa, üç atlı görmeyecekler."</p>
	<p class="block_3"> </p>
	<p class="block_2">Locklear başıyla onayladı ve Owyn, "Lütfen şunu tut," dedi. Sopasını Locklear'a uzatarak, eyere tırmandı ve ardından uzun meşe sopasını geri aldı. Becerikli bir hareketle, kayışıyla omzuna astı ve ne kendini ne de atını rahatsız etmeyecek bir şekilde çevirdi.</p>
	<p class="block_3"> </p>
	<p class="block_2">Gorath, kolaylıkla atına binmesine karşın, rahat görünmüyordu.</p>
	<p class="block_3"> </p>
	<p class="block_2">"Fazla at sürmez misin?" diye sordu Locklear, Owyn ayrılırken.</p>
	<p class="block_3"> </p>
	<p class="block_2">"Sayılmaz. Çok zaman geçti, otuz ya da kırk sene." "Kuzeyelleri'nde fazla at yok mu?"</p>
	<p class="block_3"> </p>
	<p class="block_2">Gorath acı dolu bir ifade kullanmaksızın cevapladı, "Kuzeyelleri’nde hiçbir şeyden fazla yoktur." Locklear, "Hatırlıyorum," dedi.</p>
	<p class="block_3"> </p>
	<p class="block_2">Gorath başıyla onayladı. "Armengar'da çok yara aldık."</p>
	<p class="block_3"> </p>
	<p class="block_2">Locklear, "Yeteri kadar değil. Yüksekşato'dan geçmenize engel olmadı," diye cevapladı. Gorath, çenesiyle işaret etti. "Artık gitmeliyiz." Locklear'ı beklemedi ve topuklarını atının yanlarına vurarak sürmeye koyuldu.</p>
	<p class="block_3"> </p>
	<p class="block_2">Locklear bir anlık duraklamanın ardından onu takip etti. Şehrin yaya trafiğinin içinden kolayca sıyrılarak geçtiğinden Kara Elf i yakaladı. İnsanlar, akşam yemekleri için evlerine doğru aceleyle yürürlerken bir yandan da dükkânlar kapanıyordu. Yoldan şehre yeni gelen yolcular, yolun tozunu birer birayla ıslatmaya istekli bir şekilde hana doğru yol alıyor, gecenin kadınları ise sokak köşelerinde boy göstermeye başlıyordu.</p>
	<p class="block_3"> </p>
	<p class="block_2">Muhafızlar tarafından görmezden gelinen Locklear ve Gorath kapıdan dışarı çıkarak atlarını hızla sürmeye başladılar. Birkaç dakika sonra Owyn'i yol kenarında otururken buldular.</p>
	<p class="block_3"> </p>
	<p class="block_2">Ona ulaştıklarında döndü ve "Ya şimdi?" dedi.</p>
	<p class="block_3"> </p>
	<p class="block_2">Locklear, az ötedeki ağaçlığı gösterdi. "Ne yazık ki soğuk bir kamp, ama ilk ışıklarla birlikte birkaç mil kuzeye gideceğiz. Doğuda, bizi dağlara ulaştıracak bir maden yolu var. O yolu tutup oradan güneye, öteki tarafa geçeceğiz. Şansımız yaver giderse dostumuzun peşindekileri atlatır ve Serüvencinin Bakışı'nın güneyindeki Kral Yolu'na ulaşırız." Owyn, "Bu demek oluyor ki, Loriel yakınlarına çıkacağız, değil mi?" diye sordu.</p>
	<p class="block_3"> </p>
	<p class="block_2">"Evet," dedi Locklear, gülümseyerek. "Bu da demek oluyor ki, Kiefer Alescook denen şu kişiyi ziyaret etme şansımız olacak." "Neden bu meseleyle ilgileniyoruz?" diye sordu Gorath. "Krondor'a doğru hızla gitmemiz gerek."</p>
	<p class="block_3"> </p>
	<p class="block_2">"Öyle yapıyoruz, ayrıca Alescook Efendiyle yapacağımız birkaç dakikalık sohbet bize bir şeyler kazandırabilir. Eğer bu kayıp taşın yerini tespit edersek, Prens Arutha'nın güvenini kazanırız, ne de olsa Kelewan'dan gelen konuk büyücülere karşı iyi bir ev sahibi olmak istiyor."</p>
	<p class="block_3"> </p>
	<p class="block_2">"Ya taşı bulamazsak?" diye sordu Owyn ağaçlığa doğru ilerlerlerken.</p>
	<p class="block_3"> </p>
	<p class="block_2">"O zaman, gene de Tyr-Sog'dan kendisinin izni olmadan neden ayrıldığını açıklayan, bir moredhel ve onun gerçek olması olanaksıza yakın hikâyesinden daha hoş bir bahane bulmam gerekecek."</p>
	<p class="block_3"> </p>
	<p class="block_2">Owyn yüksek sesle iç çekti. "Siz eve döndüğümde babama anlatılacak iyi bir hikâye bulun, ben de Prens'e söylemeniz için iyi bir bahane bulayım." Gorath buna güldü.</p>
	<p class="block_3"> </p>
	<p class="block_2">Owyn ve Locklear bakıştılar. Locklear gece karanlığında başını sallıyordu. Daha önce hiçbir kara elfin mizah anlayışı olabileceğini düşünmemişti.</p>
	<p class="block_3"> </p>
	<p class="block_2">Kış gelmekte olduğundan, geçitlerdeki rüzgâr soğuktu; tepelerindeki yükseltilerde kar daha şimdiden kayalara inatla tutunmuştu; yollardaki buzlanmış çukurlarsa yürümeyi tehlikeli hale getiriyordu.</p>
	<p class="block_3"> </p>
	<p class="block_2">Yavaşça ilerlediler, hem Locklear hem de Gorath pelerinlere sıkıca sarılmışlardı. Gorath başlığını kaldırmıştı, atını gözle görünür bir rahatsızlık içinde sürüyordu.</p>
	<p class="block_3"> </p>
	<p class="block_2">"Daha ne kadar var?" diye sordu Owyn, dişleri takırdayarak. </p>
	<p class="block_3"> </p>
	<p class="block_2">"En son sorduğundan yarım saat daha az," diye yanıtladı Locklear. "Toprak Beyi," dedi Owyn, "Donuyorum." Locklear, "Gerçekten mi? İlginç," diye karşılık verdi.</p>
	<p class="block_3"> </p>
	<p class="block_2">Gorath ellerini kaldırdı. "Sessiz olun," dedi alçak sesle, sesi yalnızca yol arkadaşlarının duyabileceği kadar buyurgan ve yüksekti. İleriyi işaret etti. "Kayalıklarda," diye fısıldadı. "Ne?" diye sordu Locklear sessizce.</p>
	<p class="block_3"> </p>
	<p class="block_2">Gorath yalnızca işaret etti. Dört parmağını havaya kaldırmıştı.</p>
	<p class="block_3"> </p>
	<p class="block_2">"Belki de haydutlardır," diye fısıldadı Owyn.</p>
	<p class="block_3"> </p>
	<p class="block_2">"Benim dilimi konuşuyorlar," dedi Gorath.</p>
	<p class="block_3"> </p>
	<p class="block_2">Locklear iç çekti. "Demek ki, tüm yolları tutuyorlar." "Nasıl devam edeceğiz?" diye sordu Owyn.</p>
	<p class="block_3"> </p>
	<p class="block_2">Gorath kılıcını çekerek, "Onları öldürelim," dedi. Atıyla ileri atıldı, Locklear ise kısa bir duraklamadan sonra ona katıldı.</p>
	<p class="block_3"> </p>
	<p class="block_2">Owyn uzandı ve hızla sopasına çekerek, kolunun altına bir mızrak gibi yerleştirdi, ardından atını hızla öne sürdü. Patikada bir dönüşü alırken bir bağırma sesi duydu ve yerde yatan bir kara elfin yanından Gorath'ın hızla geçtiği yolun genişleyen kısmına ulaştı.</p>
	<p class="block_3"> </p>
	<p class="block_2">Geride kalan üçünü yakalamak o kadar kolay değildi, atların ulaşamayacağı bir yere, yüksek kayalıklara çıkmışlardı. Locklear tereddüt etmeksizin Owyn'i şaşırtan bir hareketle koşan atın eyerinden atlayarak, bir moredheli tırmandığı kayadan yere düşürdü.</p>
	<p class="block_3"> </p>
	<p class="block_2">Owyn sağında bir başkasının dönüp, hızla yayını çektiğini ve hemen ardından yeni bir ok için sırtındaki sadağına uzandığını gördü. Atını öne doğru sürüyen Owyn, sopasını savurarak, okçunun dizlerinin arkasına bir darbe indirdi. Ayakları yerden kesilen okçu yere düşerek kafasının arkasını kayalara çarptı.</p>
	<p class="block_3"> </p>
	<p class="block_2">Bineği bu ani hareketten ürken Owyn kendisini arkaya doğru yuvarlanırken buldu. "Ahhh!" diye bağırdı ve ardından bir kayadan daha yumuşak bir şeyin üstüne düştü. Çarpışmayla birlikte gelen sersemlemiş bir "uf" sesi duyuldu ve bu iniltiden yaralı bir kara elfin üstüne düştüğünü anladı.</p>
	<p class="block_3"> </p>
	<p class="block_2">Owyn sanki bir aleve değmişçesine, ters döndü ve yukarı tırmanarak oturdu. Bundan hemen sonra, o sırada geri dönen ve patikadan hızla koşan atından bir darbe yedi. "Hey!" diye bağırdı Owyn, sanki hayvanı durdurabilirmişçesine. Ardından bir mücadelenin devam ettiğini ve iki kere darbe yemiş olan moredhelin ayağa kalkmaya çabaladığını fark etti. Owyn bir silah bulmak için etrafına bakındı ve yere düşmüş okçunun yayını buldu. Bunu kavradı ve bir sopa gibi kullanarak, tüm gücüyle moredhelin kafasına indirdi. Yay parçalandı, moredhelin kafasıysa bir kırılma sesiyle arkaya yattı. Owyn, onun bir daha kalkamayacağından emindi.</p>
	<p class="block_3"> </p>
	<p class="block_2">Genç büyücü döndüğünde Locklear'ı artık ölü olan bir moredhelin tepesinde dikilirken gördü, aynı şekilde Gorath da alt edilmiş bir başka düşmanının tepesinde dikiliyordu. Moredhel etrafa sanki başka bir düşman ararmış gibi bakındı. Bir süre sonra kılıcını indirdi ve "Yalnızlar," dedi. "Bunu nereden biliyorsun?" diye sordu Locklear.</p>
	<p class="block_3"> </p>
	<p class="block_2">"Onlar benim halkım," dedi Gorath herhangi bir acı ifadesi takınmadan. "Bu kadar çoğunun kendi diyarlarımızın bu denli güneyinde yolculuk yapması bile olağandışı." Ufak bir ateşin başına doğru ilerledi. "Bizimle karşılaşmayı beklemiyorlardı."</p>
	<p class="block_3"> </p>
	<p class="block_2">"O halde burada ne işleri vardı?" diye sordu Locklear.</p>
	<p class="block_3"> </p>
	<p class="block_2">"Birini mi bekliyorlardı?" "Kimi?" diye sordu Owyn.</p>
	<p class="block_3"> </p>
	<p class="block_2">Gorath, akşamüstünün ışıklarıyla sanki uzaktaki tepelerde ya da patikanın her iki tarafındaki kayalıkların içinde bir şeyler görüyormuşçasına bakındı. "Bilmiyorum. Ama burada bekliyorlardı." Locklear, "Atın nerede, Owyn?" diye sordu.</p>
	<p class="block_3"> </p>
	<p class="block_2">Omzunun üzerinden bakan Owyn, "Oralarda bir yerlerde düştüm," dedi.</p>
	<p class="block_3"> </p>
	<p class="block_2">Gorath gülümsedi, "Oradakinin üzerine düşüşünü gördüm," dedi cesedi işaret ederek.</p>
	<p class="block_3"> </p>
	<p class="block_2">Locklear, "Hızla patikadan aşağı in ve bak bakalım orada mı. Eğer LaMut yolunu tutmuşsa, atları dönüşümlü olarak süreceğiz. Gerektiğinden daha yavaş ilerlemek istemiyorum," dedi. Owyn uzaklaşırken Gorath, "Neden onu geride bırakmıyorsun?" diye sordu.</p>
	<p class="block_3"> </p>
	<p class="block_2">Locklear, onun yüz ifadesini okumaya çalışırmışçasına inceledi ve ardından, "Bu bizim yapacağımız bir şey değil," diye cevap verdi.</p>
	<p class="block_3"> </p>
	<p class="block_2">Gorath alaycı bir şekilde güldü, "Türünüzle olan tecrübem bunun aksinin doğru olduğunu söylüyor." Locklear, "O halde bu benim yapacağım bir şey değil," diye karşılık verdi.</p>
	<p class="block_3"> </p>
	<p class="block_2">Gorath omuz silkti. "Bunu kabul edebilirim." Bir süre Locklear'ın ayağının dibindeki cesedi inceledi ve ardından, "Bu ilginç," dedi. Locklear'ın incelemesi için bir nesne uzattı.</p>
	<p class="block_3"> </p>
	<p class="block_2">"Bu ne?" diye sordu Locklear, bu pek çok yüzlü garip bir mavi tondaki taşa bakarak. "Bir kar safiri."</p>
	<p class="block_3"> </p>
	<p class="block_2">"Safir mi?" dedi Locklear. "Neredeyse bir yumurta kadar büyük!"</p>
	<p class="block_3"> </p>
	<p class="block_2">"Çok değerli bir taş sayılmaz," dedi Gorath. "Dünyanın Dişleri'nin kuzeyinde bunlara çok sık rastlanır." "O halde bu ne? Bir hatıra mı?"</p>
	<p class="block_3"> </p>
	<p class="block_2">"Belki de, ama savaşçı bir grup anavatanımızı terk ettiğinde, çok az eşyayla yola çıkar. Silahlar, erzak, yedek yay telleri ve pek az şey daha. Toplayıcılık yaparak çok rahat yaşayabiliriz."</p>
	<p class="block_3"> </p>
	<p class="block_2">"Belki bu bir savaşçı kafilesi değildir," dedi Locklear. "Belki de buralarda yaşıyorlardır."</p>
	<p class="block_3"> </p>
	<p class="block_2">Gorath başını salladı. "Dünyanın Dişleri'nin güneyinde bulunan halkımın son fertleri Gri Kuleler'de yaşarlardı ve Tsuranilerin gelişiyle Kuzeyelleri'ne kaçtılar. Irkımdan hiç kimse, Krallık bu dağlara gelmeden önce Acı Deniz'e bu kadar yakın bir yerde yaşamadı. Hayır, benim klanımdan olmasalar da bunlar Kuzeyellerinden." Mücevheri belindeki keseye koyup cesetleri incelemeye devam etti.</p>
	<p class="block_3"> </p>
	<p class="block_2">Aradan zaman geçti ve sonunda Owyn, atının tepesinde göründü. "Tüm atlara lanet olsun," diye küfretti. "Sıkılana kadar kendini takip ettirdi."</p>
	<p class="block_3"> </p>
	<p class="block_2">Locklear gülümsedi. "Bir dahaki sefere üzerinden düşme." "Bu seferki planlı değildi," dedi Owyn.</p>
	<p class="block_3"> </p>
	<p class="block_2">Gorath, "Bunları saklamalıyız," dedi. Dört moredhelin cesedini işaret ediyordu. Bir tanesini kaldırdı ve az öteye taşıyarak törensiz bir şekilde cesedi derin uçuruma fırlattı.</p>
	<p class="block_3"> </p>
	<p class="block_2">Owyn, Locklear'a baktı ve genç büyücü atının dizginlerini bir çalılığa bağladı. Etraftaki cesetlerden birinin ayaklarını kavrarken Locklear da yaratığı koltukaltlarından tutarak kaldırdı. Kısa bir süre sonra dört ceset de yüzlerce metrelik uçurumun dibini bulmuştu. Locklear, Gorath ve Owyn'le aynı zamanda atına bindi. O an için moredhellerin bu az kullanılan noktada neyi beklediği gizemini bir yana bırakarak, atlarını sürdüler.</p>
	<p class="block_3"> </p>
	<p class="block_2">Loriel önlerinde belirdi, doğuya uzanan geniş vadiye tünemiş ufak bir şehirdi -aslında büyük bir kasaba demek daha doğru olurdu.</p>
	<p class="block_3"> </p>
	<p class="block_2">Gorath, "Yemeğe ihtiyacımız var," dedi.</p>
	<p class="block_3"> </p>
	<p class="block_2">"Midemin fazlasıyla farkında olduğu bir gerçek," diye yanıtladı Locklear.</p>
	<p class="block_3"> </p>
	<p class="block_2">Owyn, "Babamla karşılaşmak için acele ediyor değilim, ama yolu uzatıyoruz Toprak Beyi," dedi.</p>
	<p class="block_3"> </p>
	<p class="block_2">Locklear güneydeki vadiyi işaret etti. "Orada, dosdoğru Şahin Kovuğu'na giden bir yol var. Orada tutacağımız yol konusunda seçim şansımız olacak, güneyden dar bir bayır yolunu seçebilir, ya da güneybatıdan Kral Yolu'na ulaşabiliriz."</p>
	<p class="block_3"> </p>
	<p class="block_2">Gorath, "Ve ardından Krondor'a mı?" dedi.</p>
	<p class="block_3"> </p>
	<p class="block_2">"Ve ardından Krondor'a," diye onayladı Locklear. "Tüm bu olanlar bende, dostum Jimmy'nin 'bela yumrusu' kaşıntısı diye adlandırdığı kaşıntıyı yapıyor, tıpkı pirelerin saldırısına uğramış gibiyim.</p>
	<p class="block_3"> </p>
	<p class="block_2">"Gorath, bu çalınan yakut, Tsuranili büyücüler, sanki bunların hepsi... bir tesadüften daha öte." "Nasıl?" diye sordu Owyn.</p>
	<p class="block_3"> </p>
	<p class="block_2">"Bilseydim," dedi Locklear, "Bay Alescook'u ziyaret etmek için duraklamazdık. Bir şeyler biliyor ya da tüm bu olanlar hakkında bir şeyler bilen birini tanıyor olabilir, ama bu gizemle ilgili ne kadar çok düşünürsem, arkasında yatan gerçekleri bilmemek o denli rahatsız ediyor beni. "Ama ya bunu bulacağız ya da bu yolda öleceğiz."</p>
	<p class="block_3"> </p>
	<p class="block_2">Owyn bu ikinci seçenekten memnun kalmamıştı; fakat hiç sesini çıkarmadı. Gorath, atlarını aşağıya, yolun kenarındaki bir muhafız kulübesine doğru sürerlerken kasabaya bakmakla yetindi. Yaşı hayli geçkin ve kilolu bir kasaba muhafızı elini kaldırdı ve "Dur!" dedi.</p>
	<p class="block_3"> </p>
	<p class="block_2">Üçlü dizginleri çekti ve Locklear sordu, "Ne var?"</p>
	<p class="block_3"> </p>
	<p class="block_2">"Çevrede kısa bir süre önce hainlerle ilgili bir sorun yaşadık, evlat, o yüzden geliş nedeninizi bildirin." "Güneye doğru yol alıyoruz ve erzak almak için duracağız," dedi Locklear.</p>
	<p class="block_3"> </p>
	<p class="block_2">"Kimsiniz de dağlarda at sürüyorsunuz?"</p>
	<p class="block_3"> </p>
	<p class="block_2">Locklear kendisine Yüzbaşı Belford tarafından verilen belgeyi çıkardı ve "Bu bilmeniz gerektiği kadarını açıklayacaktır, muhafız," dedi.</p>
	<p class="block_3"> </p>
	<p class="block_2">Adam belgeyi aldı ve gözlerini kısarak baktı. Locklear adamın okuyamadığını, fakat incelermiş gibi yaptığını fark etti. En sonunda, en altta bulunan büyük kabartma sayesinde ikna olan muhafız, kâğıdı uzatarak, "Geçebilirsiniz, efendim. Ancak karanlıkta dışarı çıkacaksanız dikkatli olun," dedi. "Neden?" diye sordu Locklear.</p>
	<p class="block_3"> </p>
	<p class="block_2">"Demiş olduğum gibi efendim, son zamanlarda buralardan pek çok eşkıya ve haydut geçti ve bunların arasında Kara Yol Kardeşliği üyeleri de pek az sayılmaz. Buradaki elf dostunuza benzerler, ama uzun siyah tırnaklan ve geceleri parıldayan kırmızı gözleri vardır."</p>
	<p class="block_3"> </p>
	<p class="block_2">Locklear gülmesini zorlukla zapt etmeye çalışırken, "Dikkatli olacağız, muhafız," dedi. Kulübeyi geçtiklerinde Gorath, "O adam hayatı boyunca bir kere bile halkımdan birini görmemiş," dedi.</p>
	<p class="block_3"> </p>
	<p class="block_2">"Ben de öyle düşünmüştüm," diye yorumda bulundu Locklear, "gene de gece gözlerine daha fazla dikkat etmeliyim.</p>
	<p class="block_3"> </p>
	<p class="block_2">Kırmızı parıltıyı gözden kaçırmış olabilirim."</p>
	<p class="block_3"> </p>
	<p class="block_2">Owyn güldü ve çok geçmeden kendilerine bir han buldular. Kirli, kalabalık ve karanlıktı, bu fazla parası olmayan Locklear'a uygundu. Yüzbaşı Belford'dan borç istemeyi düşünmüş, fakat yüzbaşının "Kont Kasumi'yi beklemesi" cevabını vereceğine karar vermişti; her ne kadar Locklear Krondor'a pusulardan korunmak için dolambaçlı bir yoldan gitme konusunda isteksiz değilse de, Kuzeyelleri'nde olanlar hakkındaki gizemi Arutha'ya sunmak konusunda istekliydi.</p>
	<p class="block_3"> </p>
	<p class="block_2">Hiç oda kalmamıştı, bu Locklear'ı şaşırtan bir durumdu, ama hancı salonda uyumalarına izin vermişti. Owyn bundan yakındı, fakat Gorath düşüncelerini kendisine sakladı.</p>
	<p class="block_3"> </p>
	<p class="block_2">O ana kadar, ya niye olduğunu anlamayıp onu bir elfe benzettiklerinden ya da bir moredhelin asilerle bu dağlarda bulunması garip görünmediğinden, moredhelin varlığı yol boyunca bir sorun çıkarmamıştı. Nedeni her ne olursa olsun, Locklear meraklı bakışlarla başa çıkmak zorunda kalmadığı için memnundu.</p>
	<p class="block_3"> </p>
	<p class="block_2">Kalabalık bir masada yemeklerini yediler ve yemeğin ardından sıradan bir ozanı dinlediler. Oynanan bazı şans oyunları vardı ve Locklear pashawa ya da bir pokir oyununda şansını denemek için sabırsızlanıyordu. Bu isteğine karşı koydu, çünkü kaybetmeyi göze alamazdı ve babasıyla büyük kardeşleri kendisine, kaybetmeyi göze alamayacaksa kumara kalkışmaması konusunda nasihatler vermişlerdi.</p>
	<p class="block_3"> </p>
	<p class="block_2">Han durulduğunda ve salonda uyuyanlar artık köşeleri ve masa altlarını sahiplenmeye başladığında, Locklear, siyah sakallı tıknaz biri olan hancıya yaklaştı. Hancı, "Efendim?" diye sordu Locklear'ın iki adamın arasından kendi önüne geçmek için sıyrıldığını gördüğünde.</p>
	<p class="block_3"> </p>
	<p class="block_2">"Söyle, dostum," diye söze başladı Locklear. "Bu kasabada değerli taş alım satımıyla uğraşan bir tüccar var mı?" Hancı başıyla onayladı. "Sağdan üçüncü kapı. İsmi Alescook."</p>
	<p class="block_3"> </p>
	<p class="block_2">"Güzel," dedi Locklear. "Bir hanım için bir hediye satın almalıyım."</p>
	<p class="block_3"> </p>
	<p class="block_2">Hancı sırıttı. "Anlıyorum, efendim. Yalnızca bir kelime söyleyeceğim: dikkat." "Anlayamadım," dedi Locklear.</p>
	<p class="block_3"> </p>
	<p class="block_2">"Kiefer Alescook'un güvenilmez olduğunu söylemiyorum, ama mallarının pek çoğunun kaynağı karanlıktır." "Ah," dedi Locklear, sanki şimdi anlamışçasına başını sallayarak. "Teşekkürler. Bunu aklımdan çıkarmayacağım." Locklear masaya döndü ve "Adamımızı buldum. Yakınlarda ve yarın sabah ilk iş onu göreceğiz," dedi. "İyi," dedi Gorath. "Arkadaşlığın sıkıcı olmaya başlamıştı."</p>
	<p class="block_3"> </p>
	<p class="block_2">Locklear güldü, "Sen de beraber bira içip neşeli şarkılar paylaşılacak biri değilsin, Gorath."</p>
	<p class="block_3"> </p>
	<p class="block_2">Owyn, "İyi, her neyse. Yorgunum ve eğer yerde yatacaksak, ateşten fazla uzağa düşmek istemiyorum," dedi.</p>
	<p class="block_3"> </p>
	<p class="block_2">Locklear pek çok kişinin artık gece için hazırlanmaya başladığını fark edip, "Oraya," diye cevap verdi.</p>
	<p class="block_3"> </p>
	<p class="block_2">İşaret edilen yere yönelip yataklarını serdiler. Locklear, birkaç dakika boyunca hâlâ masalarda oturan birkaç kişinin fısıltılarla süren sohbetini ve insanlar evlerine dönmek için ayrıldığında açılıp kapanan kapının sesini dinledikten sonra derin bir uykuya daldı.</p>
	<p class="block_2"> </p>
	<p class="block_2">Üç adam odadan içen girdiklerinde tüccar onlara baktı. Yaşlılıktan bitap düşmüş denilebilecek derecede narin, ihtiyar bir adamdı. Üçünü de şişmiş gözleriyle inceledi. Bir an Gorath’ı süzdükten sonra, "Eğer altın için geldiysen, ırkından biriyle, iki gün önce kuzeye yolladım," dedi.</p>
	<p class="block_3"> </p>
	<p class="block_2">Gorath, "Altın için gelmedim," diye cevapladı.</p>
	<p class="block_3"> </p>
	<p class="block_2">Locklear, "Bilgi almak için geldik," dedi.</p>
	<p class="block_3"> </p>
	<p class="block_2">Tüccar sessizleşti. Bir süre sonra, "Bilgi mi? Söylenti tacirlerinden birini bulun. Benim işim değerli taşlar ve kaliteli mallarla," diye cevap verdi.</p>
	<p class="block_3"> </p>
	<p class="block_2">"Duyduğumuz kadarıyla da, bu malların kaynakları konusunda pek titiz değilmişsin."</p>
	<p class="block_3"> </p>
	<p class="block_2">"Benim çalıntı eşya işi yaptığımı mı ima ediyorsunuz?" diye sordu yaşlı adam, sesini yükselterek. Locklear elini kaldırdı, "Hiçbir şey ima etmiyorum, belirli bir taşı arıyorum." "Nedir?"</p>
	<p class="block_3"> </p>
	<p class="block_2">"Bir yakut, hem boy hem de yapı itibarıyla olağandışı bir yakut. Onu hiçbir soru sormadan, gerçek sahibine iade etmek istiyorum. Eğer onunla karşılaştıysan, sana hiçbir suç yüklenmeyecek, tabii onu geri almamıza yardım edersen. Eğer bunu yapmazsan, kraliyet yargıçlarından birinin ve Tyr-Sog'dan gelen, durumdan hoşnut olmayan muhafızların seni ziyaret edeceğini söyleyebilirim."</p>
	<p class="block_3"> </p>
	<p class="block_2">Yaşlı adamın çehresi, durumunu hesaplamaya çalışırken değişti. Kelleşmeye başlayan kafası başının üstünde asılı duran tek bir fenerin ışığıyla parlıyordu. Sahte bir kayıtsızlıkla, "Saklayacak bir şeyim yok. Ama size yardımcı olabilirim," dedi.</p>
	<p class="block_3"> </p>
	<p class="block_2">"Ne biliyorsun?" diye sordu Locklear.</p>
	<p class="block_3"> </p>
	<p class="block_2">"Son zamanlarda işler hayli yoğundu, ama bu garip bir ticarettir ve ben elli yıldır bu işi yapıyorum, evlat.</p>
	<p class="block_3"> </p>
	<p class="block_2">"Yakın bir zamandan beri aracılar ve. kuryeler vasıtasıyla tanımadığım gruplarla ticaret yapıyorum. Alışılmamış, ama kârlı. Pek çoğu nadir bulunan ve olağanüstü, kalitesi yüksek değerli taşlar geçti elimden." "Tsurani taşları mı?" diye sordu Locklear.</p>
	<p class="block_3"> </p>
	<p class="block_2">"Aynen!" dedi yaşlı adam. "Evet, bizim kendi yakutlarımıza, safir ve zümrütlerimize yakın, fakat aralarında yalnızca uzman bir kişinin ayırt edebileceği farklılıklar var. Aynı zamanda, bu dünyada bulunanlara benzemeyen diğer değerli taşlar."</p>
	<p class="block_3"> </p>
	<p class="block_2">"Kimi temsil ediyorsun?" diye sordu Locklear.</p>
	<p class="block_3"> </p>
	<p class="block_2">"Tanıdığım biri değil," dedi yaşlı adam. "Son zamanlarda düzensiz aralıklarla, arkadaşınıza benzeyen kara elfler buraya gelip, değerli taşlar bırakmakta. Ardından ise güneyden bir adam gelip bana altın getiriyor. Komisyonumu ayırıp, kara elflerin gelip altınlarını almasını bekliyorum."</p>
	<p class="block_3"> </p>
	<p class="block_2">Gorath, Locklear'a döndü. "Delekhan. Parayı, halkımızı silahlandırmak için kullanıyor."</p>
	<p class="block_3"> </p>
	<p class="block_2">Locklear, sessizlik talep eder şekilde elini havaya kaldırdı. "Daha sonra konuşuruz." Yaşlı adama sordu, "Taşlan kim satın alıyor?"</p>
	<p class="block_3"> </p>
	<p class="block_2">"Bilmiyorum, ama onları teslim alan kişi Isaac olarak tanınır. Şahin Kovuğu taraflarında yaşar." "Sen bu Isaac'i gördün mü?" diye sordu Locklear.</p>
	<p class="block_3"> </p>
	<p class="block_2">"Pek çok kez. Genç bir adam, aşağı yukarı senin boyunda. Omzuna saldığı açık kahverengi saçlan var." "Bir Doğulu gibi mi konuşuyor?"</p>
	<p class="block_3"> </p>
	<p class="block_2">"Evet, sen sorunca fark ettim. Bazı zamanlar sanki saray çevresinde yetişmiş gibi konuşuyor."</p>
	<p class="block_2"> </p>
	<p class="block_2">Locklear, "Teşekkürler. Eğer bu anlattıklarından resmi bir soruşturma çıkarsa yardımından bahsedeceğim," dedi. "Yetkililere yardım etmeye her zaman hazırım. Kanunlara uygun bir iş yapıyorum." "İyi," diyen Locklear, Gorath'ın kesesini işaret ederek, "Ona taşı sat," dedi.</p>
	<p class="block_3"> </p>
	<p class="block_2">Gorath, ölü moredhelden almış olduğu kar safirini Alescook’un önüne bıraktı.</p>
	<p class="block_3"> </p>
	<p class="block_2">Tüccar onu eline alıp inceledi. "Ah, iyi bir parça. Güneyde bunlardan isteyen bir alıcım var. Bunun için size bir altın para veririm." "Beş," dedi Locklear.</p>
	<p class="block_3"> </p>
	<p class="block_2">"Bunlar o kadar da nadir değil," dedi Alescook, Gorath'a doğru taşı ittiğinde, Gorath taşı kaldırmaya davrandı. "Ama, düşündüm de... iki altın para." "Dört," dedi Locklear.</p>
	<p class="block_3"> </p>
	<p class="block_2">"Üç ve bundan fazlasını veremem."</p>
	<p class="block_3"> </p>
	<p class="block_2">Yol boyunca yiyecekleri yemeğin masrafını karşılayacak olan parayı alarak dışarı çıktılar. Locklear, yoldaşlarına, "Krondor'a, Şahin Kovuğu'nun içinden geçerek gideceğiz, yani bir sonraki seçeneğimiz belli. Isaac'i bulacağız," dedi.</p>
	<p class="block_3"> </p>
	<p class="block_2">Gorath, atına binerken, "O halde bu Isaac denen adamı tanıyorsun değil mi?" diye sordu.</p>
	<p class="block_3"> </p>
	<p class="block_2">Locklear yanıtladı, "Evet. Hayatım boyunca tanıdığım ikinci en büyük düzenbazdır. İyi bir içki ve kavga arkadaşıdır.</p>
	<p class="block_3"> </p>
	<p class="block_2">Eğer karanlık bir işe bulaştıysa, şaşmam."</p>
	<p class="block_3"> </p>
	<p class="block_2">Atlarını güneye çevirdiler ve Loriel'in inişli çıkışlı büyük vadisini terk ederek, güneye doğru inen dar nehir koyağına vardılar. Locklear handan, yolculukları için az da olsa biraz yiyecek alabilmişti, fakat ellerindeki paranın azalması onu endişelendirmeye başlıyordu. Avlanabileceklerini biliyor olmasına karşın, içindeki karanlık bir şeyin onlara yaklaştığına dair his gün boyu büyüyordu. Hain bir moredhel şefinin muhtemel bir istila uyarısı getirmesi, paranın silah alınması için kuzeye akması ve Tsuranilerin bir şekilde İşin içine karışması... nereye bakarsa baksın, durum kötüydü.</p>
	<p class="block_3"> </p>
	<p class="block_2">Sezilerini bir kenara bırakamamasına karşın, düşüncelerini kendine sakladı. Gorath elini havaya kaldırarak işaret etti. Hafif bir sesle, "Orada bir şey var," dedi. "Bir şey görmüyorum," dedi Owyn.</p>
	<p class="block_3"> </p>
	<p class="block_2">"Eğer görseydin, seni uyarmak zorunda kalmazdım," diye işaret etti Kara Elf.</p>
	<p class="block_3"> </p>
	<p class="block_2">"Ne görüyorsun?" diye sordu Locklear.</p>
	<p class="block_3"> </p>
	<p class="block_2">"Bir pusu. Şu ağaçlara bakın. Alçaktaki dallarından bazıları koparılmış, ama bir oduncunun balta ya da testeresiyle değil."</p>
	<p class="block_3"> </p>
	<p class="block_2">"Owyn," dedi Locklear, "o kör edici numarayı gene yapabilir misin?"</p>
	<p class="block_3"> </p>
	<p class="block_2">"Evet," dedi Owyn, "eğer kör edeceğim adamı görebilirsem."</p>
	<p class="block_3"> </p>
	<p class="block_2">"Doğrusu, biz burada durup da, onlara bakarken, o çalılıkların ardında her kim varsa birazdan kurduğu pusuyu fark ettiğimizi anlayacaktır-"</p>
	<p class="block_3"> </p>
	<p class="block_2">Locklear'ın sözü çalılıklardan yaya olarak fırlayan altı şeklin hücumuyla yarıda kesildi. "Moredheller!" diye bağırdı Locklear, hücum ederken.</p>
	<p class="block_3"> </p>
	<p class="block_2">Owyn bir kara elfi kör etmeye çalışırken, yanından hızla geçen iç tırmalayıcı enerjiyi hissetti. Büyü etkili olmuştu, kara elf panik içinde gözlerini kapatarak tökezledi.</p>
	<p class="block_2"> </p>
	<p class="block_2">Locklear atının boynuna doğru eğilirken bir ok yanından geçti. "Okçuyu hakla," diye bağırdı Owyn'e.</p>
	<p class="block_3"> </p>
	<p class="block_2">Gorath, saldırganlardan birini kılıcıyla biçerken, bir savaş narası atarak bir diğerine yöneldi. Locklear, atlı bir rakiple karşı karşıya gelmeyi umursamayan bir kara elfle mücadeleye girmişti ve Locklear acı tecrübelerinden, bir moredhelin ne kadar ölümcül olduğunu biliyordu. Kendileri nadiren at sürseler de, yüzlerce yıldır atlı insanlarla karşı karşıya geldiklerinden, sürücülerini nasıl atlarından aşağı alabileceklerini biliyorlardı. Locklear onların taktiklerini bildiğinden, bineğini mahmuzlayarak hızla sola çevirdi. Bu karşı karşıya kaldığı saldırganı devirmiş ve üzerine atlayıp onu aşağıya çekmeye hazırlanan bir diğerini de ortaya çıkarmıştı. Locklear kılıcıyla havayı biçerek, metal göğüs zırhının üzerinden yaratığın gırtlağını kavradı. Atını daireler halinde hareket ettiren Locklear sonraki saldırganla yüz yüze geldi. İç tırmalayıcı his ona, Owyn'in bir kez daha bir rakiplerini kör ettiğini belirtiyordu ve Locklear bunun hedefinin okçu olmuş olmasını diledi. Bu sırada ise yere düşmüş olan moredhel öne atılarak, Locklear'ın bacağına kılıcıyla tehlikeli bir saldırıda bulundu.</p>
	<p class="block_3"> </p>
	<p class="block_2">Locklear kılıcını son anda aşağı indirdi ve sarsıntının tüm koluna yayıldığını hissetti. Kasılmış kaburgaları saldırıyı karşılamasını zorlaştırmış ve kılıcının yanı atının böğrüne çarparak, gerilemesine neden olmuştu.</p>
	<p class="block_3"> </p>
	<p class="block_2">Locklear sol bacağını kullanarak hayvanı tekrar düz bir konuma getirip, vücudunu gözlerini düşmanının üzerinde tutacak şekilde büktü. Bu çabası kaburgalarının ağrımasına, ancak moredhelin saldırısından sonra hayatta kalmasına sebep olmuştu. Saldırıyı savuşturmuş ve rakibinin yüzüne inen ve hasar vermekten çok onu daha da sinirlendiren zayıf bir darbeyle karşılamıştı.</p>
	<p class="block_3"> </p>
	<p class="block_2">Fakat darbe moredheli yavaşlatmış ve Locklear atını tekrar düşmanına çevirmişti. Locklear bu sırada babasının kendisine ve kardeşlerine tekrarladığı bir sözü hatırladı: Silahı olup da kullanmayan bir asker ya aptaldır ya da ölü.</p>
	<p class="block_3"> </p>
	<p class="block_2">Atın kendisi de bir silahtı ve Locklear bacaklarıyla atın yanlarını sıkıştırarak, boştaki eliyle dizginlerini sertçe çekti.</p>
	<p class="block_3"> </p>
	<p class="block_2">Hızlanmaya başlayan at, moredhelin üzerine atlayacakmış gibi görünüyordu.</p>
	<p class="block_3"> </p>
	<p class="block_2">Savaşçı tecrübeliydi ve yana kaçtı, fakat Locklear atını dizginleyerek sertçe sola döndü. Moredhel bu hareketi Locklear'ın geri döndüğü şeklinde yorumladığından, ileri atıldı.</p>
	<p class="block_3"> </p>
	<p class="block_2">Locklear atına dar bir çember çizdirmeye başladı ve genç toprak beyi çemberi aşağıya doğru indirdiği bir kılıç darbesiyle tamamladığında moredhel hatasını anladı. Bu sefer bu yalnızca rahatsız edici bir darbe değildi, darbe moredhelin kafatasının yanını parçalamıştı.</p>
	<p class="block_3"> </p>
	<p class="block_2">Locklear Gorath'a dönüp baktığında iki düşmanın çevresini sardığını gördü, ardından Owyn'e baktı, yüz metre kadar uzakta, yaya bir şekilde sopasıyla bir kılıçlıyı kendinden uzak tutmaya çalışıyordu. Locklear, okçunun Owyn'in büyüsüyle körleştiğini ümit ederek, Owyn'in yardımına koştu.</p>
	<p class="block_3"> </p>
	<p class="block_2">Atını sertçe dürttü ve hayvan öyle bir ileri atıldı ki, moredhel onun geldiğini işittiğinde, artık dörtnala yaklaşıyordu. Kara Elf ikinci rakibini görmek için döndüğünde, Owyn'e sopasının altıyla vuruşunu yapması için bir açıklık sağlamıştı. Owyn yaratığın çenesini kırdı ve yere yığılmasına neden oldu.</p>
	<p class="block_3"> </p>
	<p class="block_2">Locklear atını öyle bir hızla dizginledi ki, hayvan toynaklarını yere bindirdi ve neredeyse oturdu. Atını çevresinde döndüren Locklear, Owyn'e el sallayarak, "Okçuyu bizden uzak tut!" diye bağırıyordu.</p>
	<p class="block_3"> </p>
	<p class="block_2">Sanki Şans Tanrıçası kulaklarını kendisine tıkamışçasına, Locklear eyerinden bir okla havalandı. Sertçe yere çarptı, yuvarlanarak kemiklerinin kırılmasına son anda engel oldu. Sol omzundaki ok gerilerek bölündü ve acısı görüşünü bulandırarak nefesini kesti.</p>
	<p class="block_3"> </p>
	<p class="block_2">Kısa bir an Locklear bilincini kaybetmemek için mücadele etti, ardından gözlerini odakladı ve omzundaki acıyı aklından uzaklaştırdı. Arkasından gelen bir haykırışla geriye döndü. Tepesinde bir moredhel, vuruşunu yapmak üzere kılıcını kaldırmıştı. Aniden Gorath, moredhelin arkasına geçti ve kılıcını sırtına sapladı.</p>
	<p class="block_3"> </p>
	<p class="block_2">Owyn, sopasını başının üzerinde çevirerek hızla yanından geçti. Locklear kendisini öldürecek kişi diz üstü yere yığılırken yukarı baktı. Locklear daha konuşmaya fırsat bulamamıştı ki, Gorath dönüp, Owyn'in peşinden koşmaya başladı.</p>
	<p class="block_3"> </p>
	<p class="block_7">Titreyen bacaklarının üzerinde doğrulurken, Locklear, Owyn'in ileri doğru atılarak o sırada görüşünü temizlemek için gözlerini ovuşturan okçuya darbesini indirdiğini gördü. Dizlerinden darbe yiyen okçu kısa bir süre sonra Gorath'ın ölümcül saldırısıyla yere yığılmıştı.</p>
	<p class="block_8"> </p>
	<p class="block_2">Gorath geride başka bir düşman ararmışçasına etrafında döndü, fakat Locklear altısının da öldüğünü görmüştü. Gorath elinde kılıcı ayakta duruyordu, yüzünde kızgın bir ifade vardı, ardından öfkeyle bağırdı. "Delekhan!" Locklear yalpalayarak Kara Elfe yaklaştı ve "Ne?" dedi.</p>
	<p class="block_3"> </p>
	<p class="block_2">"Geldiğimizi biliyorlardı!" dedi Gorath.</p>
	<p class="block_3"> </p>
	<p class="block_2">"Bir şekilde güneye haberi ulaştırmışlar mı?" dedi Owyn. Kılıcını kınına sokan Gorath, "Nago," dedi.</p>
	<p class="block_3"> </p>
	<p class="block_2">"Ne?" diye sordu Locklear.</p>
	<p class="block_3"> </p>
	<p class="block_2">"Ne değil, kim," dedi Gorath. "Nago. Delekhan'ın büyücülerinden biridir. O ve erkek kardeşi Narab o katile hizmet ediyorlardı. Kendi başlarına kuvvetli şeflerdir, fakat şu anda Delekhan'ın isteklerini yerine getiriyorlar. Onların yardımı olmaksızın, Delekhan bu denli güçlü olamaz ve diğer klanların şeflerini deviremezdi. Onların yardımı olmaksızın, bunlar-" eliyle dairemsi bir hareket yaparak ölü Moredhelleri gösterdi "-burada bekliyor olmazlardı." Ölenlerden birinin yanına çömeldi ve "Bu benim kuzenimdi, benim akrabamdı," dedi. Bir diğerini işaret etti. "Bu benim klanımla nesillerdir savaşta olan bir klanın üyesi. Her ikisinin de bu canavara hizmet ediyor olması, gücü hakkında ipuçları veriyor."</p>
	<p class="block_3"> </p>
	<p class="block_2">Locklear omzunu işaret ederek yere çöktü. Owyn yarayı inceleyerek açıklamada bulundu, "Okun başını çıkartabilirim, ama acı verecek."</p>
	<p class="block_3"> </p>
	<p class="block_2">Locklear, "Zaten acıyor. Devam et," dedi.</p>
	<p class="block_3"> </p>
	<p class="block_2">Owyn, Locklear'ın tedavisini yaparken, Gorath, "Hem Nago'nun hem de Narab'ın zihinsel konuşma güçleri vardır. Özellikle de birbirleriyle. Loriel denilen kasabanıza giderken öldürdüklerimizden biri ya da yolda bizi gözleyen bir başkası, bu iki kardeşten birine haber ulaştırmış olmalı. O da bunun üzerine bunlara yerimizi bildirmiş," dedi. Locklear, "O halde bir tanesi ölmeden önce, Nago'nun yerimizi öğrenmesini sağlamış olabilir mi?" diye sordu.</p>
	<p class="block_3"> </p>
	<p class="block_2">"Neredeyse kesinlikle."</p>
	<p class="block_3"> </p>
	<p class="block_2">"Harika," dedi Locklear Owyn hançeriyle okun ucunu kesmeye çalışırken, sıktığı dişlerinin arasından. Gözleri yaşardı ve görüşü bir kez daha bulandı, fakat yavaşça nefes alarak, kendinden geçmemeyi başardı.</p>
	<p class="block_3"> </p>
	<p class="block_2">Owyn, belindeki bir keseden çıkardığı otları yaranın üzerine serpti ve bir kumaş parçasıyla örttü. "Bunu burada tut; sıkıca bastır," diye talimat verdi. En yakındaki cesedin yanına giderek, kıyafetinden bir parça kumaş kesti ve geri dönüp, sıkıca Locklear'ın omzuna bağladı. "Kaburgalarındaki ve omzundaki yaralara baktığımda diyebilirim ki, sol kolun neredeyse işe yaramaz durumda, toprak beyi."</p>
	<p class="block_3"> </p>
	<p class="block_2">"İşte tam duymak istediğim şey," diye karşılık verdi Locklear, sol kolunu hareket ettirmeye çalışıp Owyn'in gözleminin doğru olduğunu gördüğünde. Acı, hareketini durdurmadan önce yalnızca birkaç santimetre oynatabiliyordu. "Atlar?" "Kaçtılar," dedi Owyn.</p>
	<p class="block_3"> </p>
	<p class="block_2">"Harika," dedi Locklear. "Ben eyerimden düşürüldüm, ya sizin özrünüz ne?" diye sorguladı ikisini.</p>
	<p class="block_3"> </p>
	<p class="block_2">Gorath, "Hayvanın üstünde dövüşmek çok elverişsiz," diye yanıtladı.</p>
	<p class="block_3"> </p>
	<p class="block_2">Owyn, "Eyerin üstündeyken büyü yapamıyorum. Özür dilerim," dedi.</p>
	<p class="block_3"> </p>
	<p class="block_2">Locklear ayağa kalktı. "O halde yürüyeceğiz."</p>
	<p class="block_3"> </p>
	<p class="block_2">"Şahin Kovuğu'na ne kadar yolumuz var?" diye sordu Owyn. "Çok fazla," dedi Locklear. "Eğer bizi bekliyorlarsa, çok daha fazla."</p>
	<p class="block_4" id="calibre_pb_2"> </p>
</body></html>
