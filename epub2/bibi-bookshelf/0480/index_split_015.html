<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">KEŞİF</p>
	<p class="block_3"> </p>
	<p class="block_2">Okçular geldi. Altı okçu sessizce William'ın arkasına sıralandı. Az sonra Yüzbaşı Treggar ve altı adamı da onlara katıldı. "Durum nedir, Will?" diye sordu Treggar.</p>
	<p class="block_3"> </p>
	<p class="block_2">William durumu, yerdeki tozun üzerine iblisin bulunduğu yeri çizerek özetledi. Treggar bir küfür savurdu, "Onu dışarı çıkarmak bize pahalıya mal olacak. O kapıdan ilk girecek adamlarımız neredeyse kesinlikle ölecek," dedi. William, "Durmazlarsa böyle olması gerekmez," dedi.</p>
	<p class="block_3"> </p>
	<p class="block_2">"Aklından neler geçiyor?" diye sordu Treggar.</p>
	<p class="block_3"> </p>
	<p class="block_2">"Tavşan ve tazı?"</p>
	<p class="block_3"> </p>
	<p class="block_2">Treggar gülümsedi. "Eğer iblis onları takip ederse, tavşanlar onu ahıra getirebilir. Sonra da onu Prens'e doğru yönlendirebiliriz."</p>
	<p class="block_3"> </p>
	<p class="block_2">William zırhını çıkarmaya başladı. "Onlar değil, ben."</p>
	<p class="block_3"> </p>
	<p class="block_2">"Sen mi?"</p>
	<p class="block_3"> </p>
	<p class="block_2">"Yolu biliyorum. Burada sizin dışınızda hiç kimse de bilmiyor yüzbaşı ve tüm saygımla, sizden hızlı olduğumu söylemek isterim."</p>
	<p class="block_3"> </p>
	<p class="block_2">Treggar, "Dün sana yetişmiştim ama" dedi.</p>
	<p class="block_3"> </p>
	<p class="block_2">William gülümsedi. "Ki bundan dolayı size sonsuza dek müteşekkir kalacağım, tabii yaşayacak sonsuz bir hayatım olursa." Kınını askerlerinden birine verdi, fakat kılıcı elindeydi. Artık üzerinde yalnızca tuniği, pantolonu ve çizmeleri kalmıştı. Meşale istediğini belirten bir hareket yaptı ve arkalarda duran askerlerden biri kendisine meşaleyi verdi. "Şimdiki zaman gibisi yok," diye yorumda bulundu William. William koridor boyunca koşturdu ve iblisin içinde dinlendiği odaya girdiğinde durmadı. Arkasına baktığında odanın ortasına kadar gelmişti. Korku içinde iblisin, öfkeyle böğürerek peşine takılmış olduğunu gördü.</p>
	<p class="block_3"> </p>
	<p class="block_2">William, önceki günün karmaşasından ve Arutha ile yaptığı zorlu at yolculuğundan dolayı halen acı içindeydi, fakat şu anda vücudu yalnızca tek bir talimata uyuyordu: canını kurtarmak için kaçmak.</p>
	<p class="block_3"> </p>
	<p class="block_2">Duraksamadan koşmaya devam etti ve içgüdülerinin kendisini yanlış yöne sapmaktan alıkoymasını umut etti. Önce uzun bir taş koridordan, ardından geniş ve boş bir odadan, sonra da bir başka tünelden geçti. İblis tüm yol boyunca peşinden ayrılmamıştı.</p>
	<p class="block_3"> </p>
	<p class="block_2">William ahıra daldığında, neredeyse karşısına çıkan ocağa çarparak ölecekti. Taş ocağın üzerinden zıpladı ve bacasını oluşturan metal huninin altında başını eğdi. Buna çarpıp düşseydi, iblisin kendisini kolaylıkla ele geçireceğini biliyordu.</p>
	<p class="block_3"> </p>
	<p class="block_2">İblisin çok da çevik olmadığını anlayınca şükran duydu, çünkü birkaç saniye sonra, ağır bir cüssenin ocağa ve bacasına çarptığını ve ardından gelen öfke dolu çığlığı duydu.</p>
	<p class="block_3"> </p>
	<p class="block_2">William, ahırın sonunda içeri girmekte olan güneş ışığını görmüştü ve son bir kez hızlandı. Otuz metrelik bir mesafe kalmıştı, fakat bu ufak mesafeyi geçmek sonsuza dek sürecekmiş gibi görünüyordu.</p>
	<p class="block_3"> </p>
	<p class="block_2">Kendisini yan yarıya körleştiren gün ışığına doğru koştu. Bir anlığına gözlerini eliyle gölgelediğinde, Prens Arutha ve atlılarının tam karşısında olduğunu gördü. Arkasında, tam gün ışığının ulaştığı yerde de yaratık durmuştu.</p>
	<p class="block_3"> </p>
	<p class="block_2">Yaratığın özellikle zeki olduğu söylenemez, diye düşündü William, ama aptal da sayılmazdı. Kendisine kurulan pusuyu anlamıştı ve yemi yutmayı kabul etmiyordu.</p>
	<p class="block_3"> </p>
	<p class="block_2">William, kılıcının ucunu öne doğru tutarak döndü. Derin bir nefes alarak meydan okurcasına bağırdı.</p>
	<p class="block_3"> </p>
	<p class="block_2">İblis aniden öfkeyle böğürdü, fakat bunun William'ın meydan okumasıyla alakası yoktu. Nedeni, arkasında ahırda bulunan altı okçunun oklarını üzerine yağdırmasıydı. İblis kendi etrafında döndüğünde, William sırtına saplanan üç okla böğrüne saplanmış bir oku gördü. Bunların dışında, saplanamamış oklardan kalan pek çok ufak yara da mevcuttu. Yaratık gerisingeri ahıra yöneldi ve William da peşinden koştu. Ahırın içinde, iblis merkez koridorda duruyor, okçular da iblise oklarını yağdırıyorlardı. William, yaratığa isabet eden okların pek azının saplandığını fark etti. Okların geri kalanı ya üzerinden sekiyor, ya da büyüyle güçlendirilmiş derisine çarptığında parçalanıyordu.</p>
	<p class="block_3"> </p>
	<p class="block_2">Oklardan biri az kalsın William'a geliyordu. Bağırdı, "Atışı kesin! Diğer taraftakilerden birini öldüreceksiniz!" Ok atışı kesildi. Ardından William bir kez daha kılıcını çekti ve saldırdı.</p>
	<p class="block_3"> </p>
	<p class="block_2">Kılıcını olabildiğince sertçe yaratığın sırtına geçirdi, fakat çarpmanın etkisini kollarında, sanki yaşlı bir çınar ağacına çarpmış gibi hissetti. Yaratık acı ve öfke içinde bir çığlık attı ve elinin tersiyle onu yakalamak üzere bir dönüş yaptı. William, kellesi elden gitmeden tam zamanında kendini arkaya bıraktı.</p>
	<p class="block_3"> </p>
	<p class="block_2">Yuvarlanıp, ayaklarının üzerinde doğruldu. İblisin kendisini mi izlediğinden, yoksa dikkatini ahırdaki diğer askerler üzerine mi çevirdiğinden emin değildi, fakat tam kapıya ve gün ışığına ulaşmıştı ki, sırtına aldığı sert darbe, iblisin nerede olduğunu gösterdi.</p>
	<p class="block_3"> </p>
	<p class="block_2">William yerde, öne doğru sürünerek ilerledi, kolu ve elleri yaralandı. Ardından mümkün olduğunca çabuk ayağa kalkmaya çalıştı. Arkasından gelen çığlık, kendisi kaçabilsin diye bir başkasının iblisin dikkatini çekmeye çalıştığını gösteriyordu. Bir hamleyle ayağa kalktığı sırada, bir gurup atlının kendisine doğru gelmekte olduğunu gördü.</p>
	<p class="block_3"> </p>
	<p class="block_2">Toprağın altındaki kayaların aktardığı titreşim ve her saniye seviyesi artan nal sesleri, William'ın kaçacak yer bulmak için iki tarafa birden bakmasına neden oldu.</p>
	<p class="block_3"> </p>
	<p class="block_2">Bu şartlar altında yapabileceği tek şeyi yaptı: dimdik, hareketsiz bir şekilde durdu ve atlıların çevresinde dolanmaları için dua etmeye başladı.</p>
	<p class="block_3"> </p>
	<p class="block_2">Sürücüler atlarının dizginlerini çekip eyerlerinden atladılar. En yakın sürücü William'ın bir metre kadar ötesinde inmişti. Yılların verdiği tecrübenin sonucu, beş kişilik her gruptan bir kişi atları dizginleyip geri alırken, diğer dördü de silahlarını çekmiş, aynı hizada duruyorlardı. Arutha kendilerine ulaşana dek beklediler ve onun işaretiyle hücuma geçtiler.</p>
	<p class="block_3"> </p>
	<p class="block_2">William da kılıcını eline aldı ve onlarla birlikte hücum etti.</p>
	<p class="block_3"> </p>
	<p class="block_2">İblis okçuların geriye, ahıra doğru çekilmelerine neden olmuştu, ama yeni gelen bir sürü askerin sesleriyle durum tersine döndü. Krondorlu askerler hızla açılarak iblisin etrafında, ellerinde ustalıkla kullandıkları kalkanlarıyla bir çember oluşturdular.</p>
	<p class="block_3"> </p>
	<p class="block_2">Arutha, "Arkasını gördüğünüzde, saldırın!" diye bağırdı.</p>
	<p class="block_3"> </p>
	<p class="block_2">Arutha'nın sesiyle iblis döndü ve arkasındaki iki kişi öne atılarak, mümkün olduğunca sert bir şekilde kılıçlarıyla darbe vurdular. Yaratık hızla arkasını dönerken, bu sefer diğer adamlar arkadan saldırmıştı.</p>
	<p class="block_3"> </p>
	<p class="block_2">Kısa bir süre sonra, iblis olduğu yerde dönmeye başlamıştı, sırtı kanayan yaralarla dolmuştu.</p>
	<p class="block_3"> </p>
	<p class="block_2">Verilen hasara karşın, bu taktiğin bedeli yok değildi. En azından üç adam öyle sert darbe almışlardı ki, odanın öte tarafında artık ölü olarak uzanıyorlardı; iki tanesi de ölümcül biçimde yaralanmıştı. İblis, pençelerini düzensiz hareketlerle bir o yana bir bu yana savururken, ya bir kalkanı, ya kalkanın üstünden bir zırhı ya da açıkta kalmış eti parçalıyordu.</p>
	<p class="block_3"> </p>
	<p class="block_2">Adamlar lanet yağdırıp kan kaybediyorlardı, birkaç tanesi daha ölmüştü, fakat dövüşe devam ettiler.</p>
	<p class="block_3"> </p>
	<p class="block_2">William pozisyon aldı ve belkemiğini parçalayabilecek bir şiddetle, iki eliyle kullandığı kılıcını savurdu, bu çabasının karşılığını, içinden çeşme gibi siyah ve duman tüten bir sıvının aktığı derin bir kesiği görerek aldı. Yaratık etrafında döndü ve pençesini William'a savurduğunda, bu saldırıyı kılıcıyla savurdu. Siyah pençeleri çelik kılıca sürtündüğünde kıvılcımlar yayıldı, fakat yaratık diğer pençesiyle saldırmak için geri çekildiğinde, çığlık atarak geri döndü, bu kez de arka taraftan bir darbe dikkatini dağıtmıştı.</p>
	<p class="block_3"> </p>
	<p class="block_2">William bir adım kadar geriledi. Tam başka bir darbe savurmaya hazırlanıyordu ki, arkasından bir ses duydu. "Nasıl gidiyor, teğmen?"</p>
	<p class="block_3"> </p>
	<p class="block_2">Prens'in sesini tanıyan William yanıtladı: "Kanlı, Majesteleri. Yaratık kan kaybediyor, fakat ölmeyi pek istemiyor gibi." Arutha, William'ın yanına geldi, kılıcı hazır durumdaydı.</p>
	<p class="block_3"> </p>
	<p class="block_2">O anda William'ın aklında kuzeninin yalnızca devlet işleri için zırhlara bürünen saray idarecilerinden olmadığı, aksine kendisinden iki kat daha yaşlı savaşçılardan bile daha fazla çarpışmaya şahit olmuş bir savaşçı olduğu geldi</p>
	<p class="block_3"> </p>
	<p class="block_2">Arutha hiçbir şey söylemedi ve William'ın önüne geçerek kılıcını öne doğru uzattı. İblisin böğründe, sol kolun altında bir bölüm açıkta kalmıştı ve Arutha kılıcını öyle bir hızla savurdu ki, William bu darbeyi Prens kılıcını geri çekerken anca fark edebildi.</p>
	<p class="block_3"> </p>
	<p class="block_2">İblis bir an için yerinde donup kalmış gibi göründü, ardından titredi ve diğerlerinden daha yüksek bir çığlık attı. Ama bu seferki çığlık, öfkeden çok korku doluydu. İblis, Arutha ile yüz yüze geldi. Gözleri, odadaki tek düşmanı sanki oymuşçasına Prens'in üzerine kilitlenmişti.</p>
	<p class="block_3"> </p>
	<p class="block_2">Yaratığın arkasındaki askerler vakit kaybetmeden yaklaşarak, yaratığın çoktan kan içinde kalmış ve lime lime olmuş sırtına saldırmaya başladılar. Fakat iblisin alev alev yanan gözleri sadece Arutha'ya dikilmişti ve pençesini, tırmalarcasına bir hareketle aşağı savurdu.</p>
	<p class="block_3"> </p>
	<p class="block_2">Arutha becerikli bir hareketle arkaya sıçradı, ardından meçiyle saldırarak, iblisin pençe biçimindeki elinde, üzerinde duman tüten ve kan sızan bir yarık açtı. İblis, elinin tersiyle bir darbe savurdu, bu William'ın geriye sıçramasına neden olmuştu. Arutha ise sadece yarım adım yana çekildi ve sonra yaklaşarak yaratığın göğsünü boydan boya kesti. William bağırdı, "Kılıcınız! Her nasılsa daha fazla hasar veriyor!" Arutha, "Bir ara bunu babana sorarsın. Şu anda meşgulüm," dedi.</p>
	<p class="block_3"> </p>
	<p class="block_2">Krondor Prensi, William'ın o ana kadar gördüğü en hızlı kılıç kullanan kişiydi ve hız olarak bakıldığında iblis, onun yanına bile yaklaşamazdı.</p>
	<p class="block_3"> </p>
	<p class="block_2">William diğerlerine katıldı. Yaratık çevik hükümdara yaklaşmaya çalışırken, onlar da böğrünü deşip duruyorlardı. Ahır boyunca bu kanlı dans devam etti, ta ki yaratık gün ışığının sınırına gelene kadar. Tereddüt etti, sağdakilere hırlayarak döndü ve William bir adım geri çekildi. Ardından, artık açık biçimde zayıf düşmüş olan yaratık, Arutha'ya yaklaşmak isteyerek ışığa doğru bir adım daha attı.</p>
	<p class="block_3"> </p>
	<p class="block_2">William’ın kolları ve omuzları yorgunluktan tutulmaya başlamıştı, fakat yine de yaratığın böğrüne darbeler indirmek için kendini zorluyordu. İblisin böğrü ve sırtı lime lime olmuştu. Bir keçininkini andıran bacakları koyu bir kanla kaplanmıştı ve her adımda titriyorlardı.</p>
	<p class="block_3"> </p>
	<p class="block_2">Arutha ise iblis yavaşladıkça daha da hızlanıyormuş gibi görünüyordu. Kılıcı saplanıp duruyor ve her hamleyle iblise acılar veriyordu. En sonunda iblis sendeledi ve yere yığıldı.</p>
	<p class="block_3"> </p>
	<p class="block_2">Tereddüt etmeksizin Arutha bir adım öne atıldı ve kılıcını, iblisin boynunun omzuyla birleştiği noktaya sapladı. Sertçe ileri iterek kılıcını sapına kadar soktu ve ardından çekti.</p>
	<p class="block_3"> </p>
	<p class="block_2">Yaratık iniltiyle kıvrandı ve bir süre sonra hareketsiz kaldı. Arutha'nın kılıcından yaratığın dumanı tütmekte olan kanı damlıyordu. İblisin boynundaki yaradan ufak bir alev çıktı. Artık iblisin etrafına doluşmuş bulunan askerler, havayı çürümüş et ve yanan sülfür kokusuyla dolduran yeşil alevler hızla yayılırken bir adım geri çekildiler.</p>
	<p class="block_3"> </p>
	<p class="block_2">Adamların pek çoğu öksürüyor, bazıları kusuyorlardı. Ama kısa bir süre içinde iblis ortadan yok olmuş, geride yalnızca yerde vücudunun hatlarını gösteren bir karartıyla, havada kötü bir koku bırakmıştı.</p>
	<p class="block_3"> </p>
	<p class="block_2">Prens'e eşlik etmekte olan saray hizmetlisi, efendisinin yardımına koştu. Arutha, saray hizmetlisinin belindeki çantayı açtı ve bir tomar sargı bezi çıkardı. Kılıcını sildi, iblisin kanının kumaşa değdiği yerler kararıyor ve buralardan duman çıkıyordu. Sohbet edercesine Arutha, "Adamlara, iblisin kanını silerken dikkatli olmalarını söyleyin, teğmen," dedi.</p>
	<p class="block_3"> </p>
	<p class="block_2">"Efendim!" diye yanıtladı William, fakat çevrede bulunan herkes, Prens'in yaptıklarını zaten görmüştü.</p>
	<p class="block_3"> </p>
	<p class="block_2">Ardından Arutha, "Neyse, daha kötü pislikler görmüştüm, ama çok değil," dedi. Etrafında hazır durumda dikilmekte olan askerlere baktı ve "Yüzbaşı Treggar," dedi. "Efendim!" dedi Treggar öne doğru bir adım ilerleyerek.</p>
	<p class="block_3"> </p>
	<p class="block_2">"Tebrikler, yüzbaşı. Şimdi haberi yayın. Yapmamız gereken pek çok iş var. Tepelere, her yöne, bu katliamda yakalanmamış olabilecek katillerin bulunması için devriyeler çıkarılmasını istiyorum." "Emredersiniz, Majesteleri," dedi Treggar talimatları vermek için geri dönerken.</p>
	<p class="block_3"> </p>
	<p class="block_2">"Teğmen," dedi Arutha.</p>
	<p class="block_3"> </p>
	<p class="block_2">"Majesteleri," diye yanıtladı William.</p>
	<p class="block_3"> </p>
	<p class="block_2">"Cesaretinizi göz ardı edemem, ama o ahıra koşmanız gibi aptalca bir şeyi bir daha yaptığınızı görürsem, emekli olana dek size, Prenses'in çamaşırhanesi nöbeti veririm. Tamamen zırha bürünmüş düzinelerce adamımız vardı ve siz hiç zırh giymemiştiniz. Bu pek de akıllıca bir hareket değil, teğmen."</p>
	<p class="block_3"> </p>
	<p class="block_2">Yüzüne yapışmış kir ve kanın altında kızaran William, "Üzgünüm, Majesteleri," dedi.</p>
	<p class="block_3"> </p>
	<p class="block_2">Arutha, hafifçe tebessüm etti. "Hepimiz hatalar yaparız. Onlardan bir şeyler öğreniriz... tabii kurtulabilirsek."</p>
	<p class="block_3"> </p>
	<p class="block_2">Etrafına bakınan William, "Bunun gibi bir başka yer olmasa da olur," dedi.</p>
	<p class="block_3"> </p>
	<p class="block_2">Arutha elini William'ın omzuna koydu. "İlk iblisimle karşılaştığımda, Krondor'un başına geçmemin üzerinden daha bir sene bile geçmemişti. O zafer de beni bu dövüşe fazla hazırlamadı. Tıpkı bu dövüşün beni bir sonrakine tam olarak hazırlayamayacağı gibi." Yalnızca William'ın duyabileceği hafif bir sesle ekledi, "Asla hazır olmazsın, Will. Sadece ilerledikçe uyum sağlarsın. En iyi planlar, dövüşün başladığı anda etkisiz hale gelir. İyi bir general, doğaçlama yapmayı ve adamlarını hayatta tutmayı bilen kişidir." Sesini yükselterek, "Anlıyor musunuz, teğmen?" diye sordu.</p>
	<p class="block_3"> </p>
	<p class="block_2">"Sanırım anlıyorum, Majesteleri."</p>
	<p class="block_3"> </p>
	<p class="block_2">"İyi. Şimdi, bakalım içeride neler bulacağız." Treggar, etrafı çevreleyen tepelere atlı birliklerini gönderdiği sırada, Arutha da William ile birlikte kaleyi araştırırken kendilerine eşlik edecek bir düzine kadar adama işaret etti. Kanla kaplanmış ahırın içine girdiklerinde, William, "James burada olmalıydı. Bu yerin büyük bölümünü keşfeden o," dedi.</p>
	<p class="block_3"> </p>
	<p class="block_2">Arutha gülümsedi. "Yanılmıyorsam, James şu anda sakince uyuyor olmalı ve uyuyabileceği her bir saniyeyi hak etti." William, evet anlamında başını salladı. "Hırpalanmış görünüyordu."</p>
	<p class="block_3"> </p>
	<p class="block_2">"Tıpkı Crydee'deki yaşlı at ustamın söylediği gibi, 'koşması için zorlanıp terli terli yerine kaldırılmış'. " William güldü. "Bu Algon muydu, efendim?" Arutha'nın kaşları soru sorar biçimde kalktı.</p>
	<p class="block_3"> </p>
	<p class="block_2">"Babam, zaman zaman Crydee'de geçen çocukluğuna dair hikâyeler anlatırdı ve hocalarıyla ilgili sayısız hikâye dinledim.</p>
	<p class="block_3"> </p>
	<p class="block_2">Kulgan en komiklerini anlatırdı."</p>
	<p class="block_3"> </p>
	<p class="block_2">Arutha etrafına bakındı. "Hiç şüphesiz." Yaşlı büyücünün insanı en utandıracak zamanlarda ortaya çıkardığı keskin alaycılığını hatırlamıştı.</p>
	<p class="block_3"> </p>
	<p class="block_2">Eski cephaneliğe girdiler, William yine midesinde ne var ne yoksa dışarı çıkartacak gibi hissetti kendisini. Pek çok asker bu katliam karşısında kusmaya başladı.</p>
	<p class="block_3"> </p>
	<p class="block_2">İblisin en fazla hasar verdiği yer burasıydı. Arutha fısıldadı, "Onlar kalpleri kararmış katillerdi, ama hiç kimse bunu hak etmez."</p>
	<p class="block_3"> </p>
	<p class="block_2">Bakışlarını kaçırmadı, aksine katliamı, zihnine yerleştirmek için incelemeye başladı. Neredeyse açıkta bulunan tüm yüzeylere kan sıçramıştı. Tüm vücutlar parçalara ayrılmıştı. Akla gelebilecek her organ açıktaydı ve üzerlerinde sinek bulutları meydana geliyor, çürümenin getirdiği mide bulandırıcı o hastalıklı koku havayı dolduruyordu.</p>
	<p class="block_3"> </p>
	<p class="block_2">"İşimiz bittiğinde, burasının ateşe verilmesini istiyorum," dedi Prens alçak bir sesle.</p>
	<p class="block_3"> </p>
	<p class="block_2">William başıyla onayladı ve adamlardan ikisine döndü. "Atlarınıza binin ve bulabildiğiniz kadar tahta bulun," diğer iki kişiye, "Güneydeki odalarda kavanozlarda yağ var; onları bulup buraya getirin," dedi.</p>
	<p class="block_3"> </p>
	<p class="block_2">Arutha, başrahibin ölürken bir kenara atmış olduğu büyük kitabı gördü ve kendisine getirilmesi için işaret etti. Askerlerden biri denileni yaptı ve Arutha kitabı incelemeye başladı. "Burada ne tür karanlık kelimelerin yazılı olduğunu bir başkası söylemek zorunda."</p>
	<p class="block_3"> </p>
	<p class="block_2">"Majesteleri, izin verirseniz?" diye sordu William.</p>
	<p class="block_3"> </p>
	<p class="block_2">Arutha kitabı uzattı. "Ben bir büyü uygulayıcısı değilim, efendim, fakat bir öğrenciydim." William, Arutha'ya yarım bir gülümseme fırlattı. "Siz zaten bunu pek çoklarından daha iyi biliyorsunuz," diye ekledi, utanmış bir halde.</p>
	<p class="block_3"> </p>
	<p class="block_2">William yalnızca birkaç satır okumakla yetindi, ardından hızla kitabı kapattı. "Bu dili bilmiyorum, ama bu yazılar güç barındırıyor." Ekledi, "Yalnızca kelimelere bakmak bile ürpermeme yetti. Sanırım bu bir rahibin işi. Güvenlik için Majesteleri, koruyucu büyüler yapılmadan bunu kimsenin okumasına izin vermeyin."</p>
	<p class="block_3"> </p>
	<p class="block_2">Arutha başıyla onayladı. Kitabı bir askere uzattı ve "Bunu atımdaki eyer çantasına koy ve başında kal," dedi. Asker selam verdi ve kitabı götürmeye başladı. William'a bakan Arutha, "Bir tek bu bile saray büyücüsü mevkisini yeniden kurma fikrimin doğru olduğunu gösteriyor. Eğer yeni büyücümüz burada olsaydı, ne derdi sence?" Prens'in sorusunun cevabını düşünürken, William'ın yüzünden pek çok duygunun izleri hızla geçti. İçindeki, Jazhara hakkında ters ya da küçümseyici bir şey söyleme isteği ile mücadele etti. Ama en sonunda, adamlar etrafı incelemek için dağıldıklarında, William, "Bu konuda yalnızca bir tahminde bulunabilirim, Majesteleri. Ama onun, burada olup bitenler konusunda pek çok şey söyleyebileceğini biliyorum. O..." Kısa bir tereddüdün ardından, "Büyü sanatları konusunda olağanüstü bir öğrencidir ve bu irfan konusunda çok bilgilidir," dedi.</p>
	<p class="block_3"> </p>
	<p class="block_2">"O halde, burada olması konusundaki dileğim iki katına çıktı," dedi Arutha.</p>
	<p class="block_3"> </p>
	<p class="block_2">Bir koridordan ilerleyerek, yatakhane olduğu anlaşılan odalara ulaştılar. Hızla odaları araştıran adamlar, çok sayıda deri kaplı kitap buldular. Arutha, bunların da aynı şekilde Krondor'a götürülmesi emrini verdi. Kısa koridorun en sonundaki odaya ulaştılar, içeride iki asker ahşap bir sandığı karıştırıyor, yakında açılmamış bir başka sandık duruyordu ve Arutha içeri girdiğinde bir asker, "Üzerinde bir mühür var Majesteleri. Kurcalamamanın daha uygun olacağını düşündüm," dedi.</p>
	<p class="block_3"> </p>
	<p class="block_2">"İyi düşünmüşsün," dedi Arutha. "Krondor'a götürün, orada bir uzmana inceletiriz."</p>
	<p class="block_3"> </p>
	<p class="block_2">Arkalarından gelen bir ses, "Burada bir uzman dururken, Krondor'a gitmek neden, Majesteleri?" dedi.</p>
	<p class="block_3"> </p>
	<p class="block_2">Arkalarını döndüklerinde, eliyle kapının pervazına dayanmış olan James'i gördüler. Elinde bir çift iyi görünümlü deri çizme tutuyordu. "Bunları almadan dönmeye niyetim yoktu," dedi. "Burada bulunacak kadar iyi durumda mısın?" diye sordu Prens.</p>
	<p class="block_3"> </p>
	<p class="block_2">"Buradayım, değil mi?" diye yanıtladı James, omzunu silkerek ve zayıf bir cesaret gösterisiyle. "Siz öldürürken, iblisin çıkardığı sesler arasında uyumamı beklemiyordunuz, değil mi?"</p>
	<p class="block_3"> </p>
	<p class="block_2">Arutha gülümsedi ve hafifçe başını salladı. "Bana bu sandık hakkında ne söyleyebilirsin?"</p>
	<p class="block_3"> </p>
	<p class="block_2">James dizlerinin üzerine çöktü ve mühür ile kilide dikkatle baktı. Bir süre daha menteşelerine, metal işlemelerine ve yanlarına baktıktan sonra, "Bunu Krondor'a geri götürmenin iyi bir fikir olduğunu söyleyebilirim. Bir rahip, mühür kırıldığında tatsız bir şeyin çıkmamasını garanti ettikten sonra kilidi açarım. Aletlerim, saraydaki dairemde, efendim." Sandığı incelemekte olan askerlerden biri bir parşömen uzattı ve "Efendim, sanırım bunu okusanız iyi olur," dedi.</p>
	<p class="block_3"> </p>
	<p class="block_2">Arutha belgeye baktı ve "Sen bunun ne olduğunu biliyor musun?" dedi.</p>
	<p class="block_3"> </p>
	<p class="block_2">Asker, "Majesteleri, Krallık Dili dışında üç Keshia dilini de okuyup yazabiliyorum. Yazı, bir çöl kabilesininkine benziyor, ama okuyabileceğim kadar benzemiyor... Fakat buradaki bir kelimeyi tanıyabiliyorum, Majesteleri," dedi.</p>
	<p class="block_3"> </p>
	<p class="block_2">William merakını bastırdı, fakat James Prens'in omzunun üzerinden okumaya çalıştı. "Nedir o, efendim?"</p>
	<p class="block_3"> </p>
	<p class="block_2">Alçak bir sesle Arutha, "Bu bir isim: Olaskolu Radswil," dedi. Hızla dönerek ekledi, "William, burada kal ve her odayı araştır. Buradaki her belgenin saraya götürüldüğünden emin ol. James, sen benimle geliyorsun. Bir an önce Krondor'a doğru yola çıkıyoruz."</p>
	<p class="block_3"> </p>
	<p class="block_2">William hızla emirleri verdi ve adamlar koşuşturmaya başladı.</p>
	<p class="block_3"> </p>
	<p class="block_2">Sakin tavırlarına ve adımlarına karşın, odanın içerisindeki adamların hiçbiri, Krondor Prensi'nin yaydığı telaşı gözden kaçırmamıştı.</p>
	<p class="block_3"> </p>
	<p class="block_2">William, Arutha ile James'in koridorda kaybolmalarını izledi ve ardından bu iğrenç yuvanın içindeki son araştırmaları yönetmeye koyuldu. Daha şimdiden adamlar ellerinde çıra ve yağla gelmeye başlamışlardı ve ayrılma zamanı geldiğinde, William burayı ateşe verecek kişinin kendisi olmasından hoşnuttu.</p>
	<p class="block_3"> </p>
	<p class="block_2">Bir anlık gelen bu düşüncesinden kurtulduğunda William araştırmaları, sanki Arutha orada kalmış ve kendisini gözetliyormuş gibi titizlikle yapmaya koyuldu.</p>
	<p class="block_5" id="calibre_pb_15"> </p>
</body></html>
