<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">MEYDANA ÇIKIŞ</p>
	<p class="block_3"> </p>
	<p class="block_2">James, köşeden baktı.</p>
	<p class="block_3"> </p>
	<p class="block_2">Gökkuşağı Papağanı'nı terk ederken görmüş olduğu adam, sokağın öbür köşesinden dönüyordu. James, William'ın beklemesi için elini havaya kaldırdı. Tam da toprak beyinin beklediği gibi, bir süre sonra, kısa bir an için adam yeniden ortaya çıkarak, başını köşeden uzatıp birinin kendisini izleyip izlemediğine baktı. "Bu bir tuzak," dedi James. William kılıcını çekti. "Yürüyüp gidecek miyiz, yoksa tuzağı harekete mi geçireceğiz?"</p>
	<p class="block_3"> </p>
	<p class="block_2">"Hiçbiri," dedi James, "iki kişi olduğumuzu biliyorlar, bu yüzden sana ve kocaman kılıcına da hazırlıklı olacaklardır." Yukarı göz attı. "Tırmanma yeteneğin nasıldır?"</p>
	<p class="block_3"> </p>
	<p class="block_2">"Ne?" diye sordu William, yukarı bakarak. "Burada mı?"</p>
	<p class="block_3"> </p>
	<p class="block_2">"Başka neresi olacaktı?" diye yanıtladı James, göz ucuyla çatının izlediği çizgiyi izleyerek. "Beni takip et," diye talimat vererek, geldikleri yönden geri ilerledi.</p>
	<p class="block_3"> </p>
	<p class="block_2">Geçtikleri mahallenin yarısı kadar bir mesafede bir sokak vardı. "Fazla vaktimiz yok," dedi James. "İki dakika daha bekleyecekler, sonra tuzağı fark ettiğimizi anlayacaklar."</p>
	<p class="block_3"> </p>
	<p class="block_2">James aradığı şeyi bulmuştu, üst kattaki kapılardan birine uzanan bir merdiven. Hızla merdivenleri tırmanıyor, gereğinden fazla ses çıkarmamaya özen gösteriyor, William ise hemen arkasından kendisini izliyordu. William'a göre kendi çizmelerinin ahşap basamaklarda çıkardığı ses, hem içeridekileri uyandıracak hem de bir mahalle ötede kendilerini bekleyenleri uyaracak kadar yüksekti. Ama James bundan endişelenmiyor gibiydi. Merdivenlerin tepesindeki kapıya uzandı ve çıkıntı oluşturan çatıyı işaret etti.</p>
	<p class="block_3"> </p>
	<p class="block_2">"Bana destek ol," diye fısıldadı James.</p>
	<p class="block_3"> </p>
	<p class="block_2">William ellerini bir üzengi gibi tutarak James'i kolaylıkla yukarı kaldırdı ve hızla çatıya oturmasını sağladı. James döndü ve William'ı yukarı kaldırmak için uzandı. "Çabuk ol!" diye fısıldadı.</p>
	<p class="block_3"> </p>
	<p class="block_2">William, James'in elini kavradı ve kolayca yukarı çıktı. Kısa bir süre sonra ikisi de iyice çömelmiş öbür köşeye doğru ilerliyorlardı. James, bir kez daha yere yatarak köşeden aşağıya baktı. Elini havaya kaldırarak, gözlerini aşağıdaki adamlardan ayırmadan dört parmağını gösterdi.</p>
	<p class="block_3"> </p>
	<p class="block_2">James geri çekilirken, William aşağıya bakmayı göze alamadı.</p>
	<p class="block_3"> </p>
	<p class="block_2">"Daha önce hiç çatıdan atlamış mıydın?"</p>
	<p class="block_3"> </p>
	<p class="block_2">"Ne, yani altı metreden mi?"</p>
	<p class="block_3"> </p>
	<p class="block_2">"Onun gibi bir şey."</p>
	<p class="block_3"> </p>
	<p class="block_2">"Düşme hızımı yavaşlatacak bir şey varsa, evet."</p>
	<p class="block_3"> </p>
	<p class="block_2">James sırıttı. "Aşağıda dört tane birden var."</p>
	<p class="block_3"> </p>
	<p class="block_2">Kılıcını çekti ve çatının kenarına oturdu. Sol eliyle saçakları tutabilecek şekilde kaydı. Kendini kısa bir süre orada tutarak, ayağıyla yer arasındaki mesafeyi neredeyse yarı yarıya azalttı, ardından kendini öne iterek, ayaklarıyla en arkadaki adamın omuzlarına indi. Pusu kuran bu adam ölü ya da kendinden geçmiş bir halde yere yapışırken, James kıvrıldı ve sokaktaki sert kaldırım taşlarının üzerinde yuvarlandı. William, James'in hareketini tekrarlarken, bunun yol açacağı morlukları ya da batacak kıymıkları düşünmedi. Eliyle çatıya tutunamadı ve yavaşlamak yerine William aşağıdaki başka bir adamın üzerine düşerek, yere çarpan adamın bel kemiğini kırdı. Bir an için başı döndü, fakat o tekrar kendine gelirken, eğitimi ve refleksleri denetimi ele aldı. Bir ölünün üzerinde oturuyordu; düşünmeksizin kendini kurtardı ve yere çömelmiş bir dövüşçünün üzerinden atladı.</p>
	<p class="block_3"> </p>
	<p class="block_2">Yeteneklerini geri kazandığında, William kendini elinde kılıcıyla buldu, kılıcın ucu korku içinde bakan bir adama çevrilmişti ve onun da kılıcı hazırdı. James ise o sırada ya kaçmak için çevresinden dolanmaya çalışan, ya da dövüşmek için daha uygun bir pozisyon arayan bir adamla mücadele ediyordu. James'in tepesine indiği adam ise kaldırım taşlarının üzerinde inliyordu.</p>
	<p class="block_3"> </p>
	<p class="block_2">William’ın bir liman işçisinin kaslarına sahip tıknaz rakibi, kılıcıyla öne atıldı. Düşüş nedeniyle halen biraz sersem olmasına rağmen William, kolaylıkla hamleyi savurup, karşı atak yaptı. Adamın kendisine doğru düşmesine izin verip, ardından onu omzu ile karşılayarak geriye yuvarlanmasını sağladı.</p>
	<p class="block_3"> </p>
	<p class="block_2">Adam sendeledi, fakat daha William aralarındaki mesafeyi kapatamadan kendine geldi. William görüşünü düzeltmek için gözlerini kırpıştırdı, her şey daha net görünmeye başladığında, rakibinin silahını bırakıp, ellerini kaldırarak avuçlarını öne doğru tuttuğunu gördü. Tam arkasında James, silahının ucu adamın sırtına dayanmış halde duruyordu.</p>
	<p class="block_3"> </p>
	<p class="block_2">"İşte böyle," dedi James. "Diğerleriyle birlikte ölmenin gereği yok değil mi?" Adam hiçbir şey söylemedi. Kaçmak istiyormuş gibi öne doğru ufak bir adım attı, ardından tüm ağırlığıyla geri atılarak, kendini James'in kılıcına geçirdi.</p>
	<p class="block_3"> </p>
	<p class="block_2">William şaşkınlıkla baktı. "Ne?"</p>
	<p class="block_3"> </p>
	<p class="block_2">James kılıcını kurtardı ve düşerken adamı yakaladı. Adamın gözlerinin içine baktı ve "öldü," dedi.</p>
	<p class="block_3"> </p>
	<p class="block_2">"Neden?" Elini adamın tuniğinin içine soktu ve bir tılsım çıkardı. Karanlık bir metalden yapılmış, üzerine bir şahin kabartması işlenmişti.</p>
	<p class="block_3"> </p>
	<p class="block_2">"Geceşahinleri," dedi James. "Bir kez daha." Etrafına bakındı. "Burada bekle."</p>
	<p class="block_3"> </p>
	<p class="block_2">James gecenin içinde koştururken William hiçbir şey söylemedi. Zaman çok ağır ilerliyor, William, James'in ne yapıyor olabileceğini düşünüyordu. Kılıcını hazır durumda tutarak bekledi. Tam, acaba oradan ayrılıp şehir muhafızlarını arasa mı diye düşünmeye başlamıştı ki, James yanında şehir asayişinden iki adamla ortaya çıktı. "İşte burada," dedi cesetleri göstererek. "Birinizin onlara muhafızlık etmenizi, diğerinizin de hızla gidip bir araba getirmesini istiyorum. Onları saraya getirin."</p>
	<p class="block_3"> </p>
	<p class="block_2">"Emredersiniz, toprak beyi," dedi asayiş görevlisi. Arkadaşına baktığında, adam tamam anlamında bir işaret yapıp, koşarak karanlığın içinde kayboldu.</p>
	<p class="block_3"> </p>
	<p class="block_2">"Ya şimdi?" diye sordu William.</p>
	<p class="block_3"> </p>
	<p class="block_2">"Araba gelir gelmez saraya dönüyoruz."</p>
	<p class="block_3"> </p>
	<p class="block_2">Asayiş görevlisi ölü kiralık katilleri incelerken, William, aniden vücudunu uyuşturmuş olan yorgunlukla onları izledi. James sessiz kalmaktan memnundu, William’ın da konuşmaya ihtiyacı yoktu. Ama içten içe, dükün güvenliğini sağlama konusundaki şüphesi ve üstlenmek üzere oldukları işin büyüklüğü karşısında, kendisini bekleyen görevlere uygun olup olmadığını merak ediyordu. Derin bir nefes alarak, hazır olsun ya da olmasın, elinden gelenin en iyisini yapmaya ve çabalarının yeterli olup olmadığını tanrıların hükmüne bırakmaya karar verdi.</p>
	<p class="block_3"> </p>
	<p class="block_2">Arutha, dört ölü adam bir çift asker tarafından soyulup incelenirken, karanlık mahzende duruyordu. James ve William da yanında izleyip, bekliyorlardı.</p>
	<p class="block_3"> </p>
	<p class="block_2">Her kıyafet parçası, silah ya da özel eşya, bu adamların nereden geliyor olabileceğine dair bir ipucu bulmak amacıyla inceleniyordu. Beklendiği gibi, inceleme pek az şeyi ortaya çıkardı. Adamların hepsinde aynı şahin tılsımı ve zinciri vardı. Silahların ve bir adamın parmağındaki bir yüzükle, bir diğerinin taşıdığı altın kesesinin dışında, adamları birbirinden ayırt edebilecek hiçbir şey yoktu. Nereden geldiklerine dair bir iz yoktu. Arutha gömleklerden birini işaret ederek, "Onu bana verin," dedi.</p>
	<p class="block_3"> </p>
	<p class="block_2">Bir asker gömleği getirdi ve Arutha ona yakından baktı. "Keşke kıyafetler konusunda eşimin gözleri bende olsaydı, ama bu sanırım bir Keshia dokuması," dedi.</p>
	<p class="block_3"> </p>
	<p class="block_2">James, "Çizmeler!" dedi.</p>
	<p class="block_3"> </p>
	<p class="block_2">Arutha elini salladı ve ölü adamların çizmeleri getirildi. Arutha, James ve William bunları inceledi ve pek çok çizmecinin işaretini gördüler.</p>
	<p class="block_3"> </p>
	<p class="block_2">"Bunları tanıyamıyorum," dedi Arutha. "Bu yüzden Krondor yapımı olmadıklarını söyleyebilirim, bundan eminim."</p>
	<p class="block_3"> </p>
	<p class="block_2">James, "Bunların kopyasını çıkarmak için kâğıt kalem getireceğim. Yarın akşama kadar bunları yapanlar kim, öğreniriz," dedi.</p>
	<p class="block_3"> </p>
	<p class="block_2">Arutha başıyla onayladı ve James bir saray hizmetlisini gönderdi. Beş dakikadan kısa bir süre içinde geri döndüğünde, "Toprak beyi, tüm akşam boyunca arandığınız söylendi," dedi. Arutha baktı ve "'Arayanlar' kim?" diye sordu.</p>
	<p class="block_3"> </p>
	<p class="block_2">"Gardiyan Morgon, efendimiz ve adamları."</p>
	<p class="block_3"> </p>
	<p class="block_2">Arutha hafif bir gülümsemeyle sordu, "Gardiyan seni neden arıyor olabilir, James?"</p>
	<p class="block_3"> </p>
	<p class="block_2">James, "Gidip öğreneyim," dedi. Kâğıt ve kalemi William'a uzatıp, "Elinden gelenin en iyisini yap," dedi.</p>
	<p class="block_3"> </p>
	<p class="block_2">James, dört ölü adamın incelenmesini Prens'e bırakarak, saray hizmetkârının peşinden ilerledi. Saray hizmetkârı sarayın ana katma çıkmak için merdivenleri tırmandığında yolları ayrıldı ve James dönerek aşağı, zindanlara doğru ilerledi. Gardiyanın ufak dairesinin kapısına geldi ve kapıyı vurdu.</p>
	<p class="block_3"> </p>
	<p class="block_2">"Kim o?" diye bir ses geldi içeriden.</p>
	<p class="block_3"> </p>
	<p class="block_2">"Toprak Beyi James. Beni mi çağırttınız?"</p>
	<p class="block_3"> </p>
	<p class="block_2">"Ah, evet," dedi ses. Kapı açıldı ve Başgardiyan Morgon kapıdan baktı. Flanelden yapılmış gri bir yatak kıyafeti giymişti. "Tam da yatıyordum, toprak beyi. O çocuğu saatler evvel sizi bulması için yollamıştım."</p>
	<p class="block_3"> </p>
	<p class="block_2">"Saraya daha yeni geldim, dışarıdaydım. Sizin için ne yapabilirim?"</p>
	<p class="block_3"> </p>
	<p class="block_2">Gardiyan, "Benim için değil, ama aşağıda kilit altında bir serseri sizinle konuşması gerektiğini iddia ediyor." Morgon, yaşı geçkince, dar çehreli bir adamdı, fakat James'in sarayda geçirdiği tüm o yıllar boyunca saçları bir üniforma gibi hep siyah kalmıştı. Düz bir şekilde alnının üstünden kulak hizasına kadar kestiği saçları, kulaklıkları olan bir şapka gibi görünüyordu. "Bana sorarsanız biraz garip. Neredeyse üç haftadır kilit altında ve hiç kimseye tek bir kelime dahi etmedi. Ama mahkemesi yarına ve birdenbire sizin isminizi sayıklamaya başladı."</p>
	<p class="block_3"> </p>
	<p class="block_2">"Adını biliyor musun?"</p>
	<p class="block_3"> </p>
	<p class="block_2">"Sormadım," dedi Morgon, esnemesini zorlukla bastırarak. "Sormalı mıydım?"</p>
	<p class="block_3"> </p>
	<p class="block_2">"Gidip kimmiş bakacağım. Görev başında kim var?"</p>
	<p class="block_3"> </p>
	<p class="block_2">"Sakes. Sizi ona götürür."</p>
	<p class="block_3"> </p>
	<p class="block_2">"İyi geceler, Morgon."</p>
	<p class="block_3"> </p>
	<p class="block_2">"İyi geceler, toprak beyi," dedi gardiyan, kapısını kapatırken.</p>
	<p class="block_3"> </p>
	<p class="block_2">James, aşağıdaki zindana giden merdivenlere uzanan dar geçitte hızla ilerledi. Zindanın iki seviyesi vardı. Üst kattaki seviye, hücrelerdeki dar pencerelerin içeriye ışık sızdırabileceği, böylelikle hücresinde ölümü bekleyenlerin saray avlusundakiler tarafından da gözlenebileceği şekilde kazılmıştı.</p>
	<p class="block_3"> </p>
	<p class="block_2">Alt kattaki seviye ise zifiri karanlıktı. Burada saray zindanı, içinde dört büyük metal kafesin bulunduğu geniş bir galeri görünümündeydi, metal çubuklar tabandan tavana dek uzanıyordu. İki yolun kesişimi, hücreleri birbirinden ayırıyordu. Merdivenlerin dibinde geçitlerden birinin sonundaki meşale, bu geniş zindanın tek ışık kaynağıydı. Meşalenin altında bir asker duruyordu ve James merdivenlerden inerken ona doğru döndü. "Toprak beyi," dedi selamlayarak.</p>
	<p class="block_3"> </p>
	<p class="block_2">"Aşağıda birisi beni mi arıyor?" diye sordu James. "Şu en son hücredeki herif. Sizi oraya götüreyim."</p>
	<p class="block_3"> </p>
	<p class="block_2">James, meşaleyi duvardaki yuvasından çıkarıp alan askeri izlemeye başladı, asker kendisini boş olan ilk iki hücrenin yanından geçirdi. Sonraki iki hücre bir sürü adamla tıka basa doluydu, pek çoğu uyuyordu, birkaç kadın, birbirlerini koruma düşüncesi ile bir araya sıkışmışlardı. Burçlar kavga çıkaranlar, sarhoşlar ve Prens'in adaletine teslim edilmeyi gerektirecek kadar sorun çıkarmış olanlardı. Tutukluların bir kısmı yüksek sesle, James'in duymazdan geldiği sorular sormaya başladılar.</p>
	<p class="block_3"> </p>
	<p class="block_2">Asker, James'i en sondaki hücreye götürdü ve James iki eliyle demir parmaklıkları tutmuş olan iri adamı gördü.</p>
	<p class="block_3"> </p>
	<p class="block_2">Önünde durduğunda James, adamın, "Seni görmek çok güzel, Jimmy," dediğini duydu.</p>
	<p class="block_3"> </p>
	<p class="block_2">James, "Ethan. Senin buradan çoktan ayrıldığını düşünmüştüm," dedi.</p>
	<p class="block_3"> </p>
	<p class="block_2">Eski Ishap Başrahibi, Şakacılar'ın eski sopacısı, "Ben de öyle, ama tanrıların bizim için başka planları var," diye karşılık verdi. "Biz mi?"</p>
	<p class="block_3"> </p>
	<p class="block_2">Çenesiyle arkasını işaret etti. "Kat ve Limm yanımda."</p>
	<p class="block_3"> </p>
	<p class="block_2">"Duruşmanız ne zaman?"</p>
	<p class="block_3"> </p>
	<p class="block_2">"Yarın."</p>
	<p class="block_3"> </p>
	<p class="block_2">"Suçlama nedir?"</p>
	<p class="block_3"> </p>
	<p class="block_2">"Bir tane değil. Kanunsuz kaçış, tutuklamaya karşı koymak, darp, ayaklanma ve muhtemelen ihanet." James muhafıza döndü ve "Onları buradan çıkartın ve benim odama getirin," dedi.</p>
	<p class="block_3"> </p>
	<p class="block_2">"Toprak beyi?"</p>
	<p class="block_3"> </p>
	<p class="block_2">"Size onları buradan çıkarıp odama götürmenizi söyledim. Ben onları size geri yollayana kadar, kapıma adamlarınızı koyun."</p>
	<p class="block_3"> </p>
	<p class="block_2">Muhafız hâlâ emin görünmüyordu.</p>
	<p class="block_3"> </p>
	<p class="block_2">"Bir koşu gidip Prens'i kişisel imzalı emri için rahatsız etmemi ister misin?"</p>
	<p class="block_3"> </p>
	<p class="block_2">Muhafız, garnizondaki hemen herkes gibi, toprak beyinin isterse Prens'in iznini alabileceğini bildiğinden, kaçınılmazı geciktirmemenin daha iyi olacağını düşündü ve "Onları size getirmeleri için adamlarımızdan birkaçını çağırtayım," dedi. "Yukarıda görüşürüz, Ethan," dedi James ve oradan ayrıldı.</p>
	<p class="block_3"> </p>
	<p class="block_2">Kısa bir süre sonra James'in kapısı çalındı. Graves, Kat ve Limm karşısında duruyordu, zincirler Ve demir kelepçelerle bağlanmışlardı. "Kelepçeleri çıkarın ve dışarıda bekleyin," diye emir verdi James.</p>
	<p class="block_3"> </p>
	<p class="block_2">"Emredersiniz, toprak beyi," diye yanıtladı kıdemli muhafız.</p>
	<p class="block_3"> </p>
	<p class="block_2">Kelepçeler çıkarılıp kapı kapandığında, James onlar gelmeden getirtmiş olduğu, üzerinde bir sürahi bira, peynir, ekmek ve soğuk et bulunan tepsiyi işaret etti. Limm anında tepsinin içine gömülmüştü. Graves kendisine ve Kat'e bir tabak doldururken, Kat de iki kadehi dolduruyordu.</p>
	<p class="block_3"> </p>
	<p class="block_2">"Seni son gördüğümde Ethan, Kat'i alıp Kesh'e gidecektin." Graves başını evet anlamında salladı. "Plan buydu."</p>
	<p class="block_3"> </p>
	<p class="block_2">"Ne oldu?"</p>
	<p class="block_3"> </p>
	<p class="block_2">Graves, "Kat'i bulmam neredeyse bir haftamı aldı, ardından Durbin'e yolculuğumuzu ayarladım. Saklanıyorduk, yoksul mahallesinde ufak, güzel bir yerimiz vardı, gemimizin kalkacağı günü bekliyorduk. Ardından cinayetler baş gösterdi." Limm'e baktı ve hikâyeye çocuğun devam etmesini işaret etti.</p>
	<p class="block_3"> </p>
	<p class="block_2">Limm konuşmaya başladı, "Bu Sürüngen ve adamlarına bir süredir hasar veriyorduk, toprak beyi. Geçen ay Yaşlı Donk'un ölü bulunmasını hatırlıyor musunuz?"</p>
	<p class="block_3"> </p>
	<p class="block_2">James, bu Yaşlı Donk'un kim olduğu ve ne zaman öldüğü konusunda fikir sahibi olmamasına karşın başını salladı.</p>
	<p class="block_3"> </p>
	<p class="block_2">"O halde rıhtımdaki sopacıların öldürülmelerinden de haberdar mısınız?"</p>
	<p class="block_3"> </p>
	<p class="block_2">James bunun, Walter Blont'un anlattığı, "kendi gurubu ile Sürüngen’in adamları arasındaki savaşla ilgili olduğunu varsayarak, başını salladı.</p>
	<p class="block_3"> </p>
	<p class="block_2">"Peki, o halde, Sürüngen’in adamları Annenin Yeri'ni vurduklarında hepimiz dağıldık. Saklandıkları sırada Kat ve Graves'in, Kesh'e gitmek için gereken ıvır zıvırlarına getir götür işlerini yapıyordum. Ardından Geceefendisi öldürüldü. Cesedini limanda suda buldular. Gündüzefendisi, Mick Giffen, Reg deVrise ve Uzunparmak Phil başka bir yere gittiler, döndüklerinde Dürüst Adam'ın ölmüş olduğunu söylediler. Ardından bildiğimiz tek şey, kanallarda bir savaşın sürdüğüydü. Çocukların büyük kısmı öldü, sopacıların tümü de öyle." Limm, nefes almak için durakladı, ardından devam etti. "Graves, Kat ve ben, normal bir aile gibi görünerek Kesh'e giderken, limandaki bir ayaklanmanın ortasında yakalandık. Gerisini zaten biliyorsunuz."</p>
	<p class="block_3"> </p>
	<p class="block_2">James, "Son zamanlarda buralarda tahammül edebileceğimden fazla cinayet işlendi," dedi. Paylaşmak istediği kadarını onlara anlatırken, Krallığın güvenliğini tehlikeye atabilecek, yakın zamandaki olaylara ilişkin detayları kendisine sakladı.</p>
	<p class="block_3"> </p>
	<p class="block_2">James sözünü bitirdiğinde, Graves, "Bu İzmali katilleri beni şaşırtmadı. Yukarı çıkıp kendimizi bir hücreye atılmış bulmadan önce, rıhtıma ulaşmaya çalışırken kanallardan geçtiğim sırada, birkaç sert görünümlü Keshialı görmüştüm.</p>
	<p class="block_3"> </p>
	<p class="block_2">Ne yaptıklarını öğrenmek için onlarla karşı karşıya gelmediğimi söylememe gerek yok sanırım."</p>
	<p class="block_3"> </p>
	<p class="block_2">Limm araya girdi, "Sokak çocuklarını öldürenlerden bazıları da Keshialıydı." James sessizce, geçmişte yoldaşı olan bu kişilerle bilgisinin ne kadarını rahatlıkla paylaşabileceğini tartıyordu. En sonunda sordu, "Neden büyücüleri öldürüyor olabilirler?" Graves durdu, bir süre için dudaklarını ısırdı. Gözleri irileşmiş bir halde yutkundu ve "Bağlantı kurabildiğim tek nokta, Ishap Tapınağı ile ilgili. Kardeşlikten dönmüş olabilirim, ama bazı sırları açıklamam. Bu, tapınağa karşı değil, tanrılara karşı görevimle ilgili."</p>
	<p class="block_3"> </p>
	<p class="block_2">James, "Bunun, sarayın batı kapısının karşısındaki bir eve yerleşilmesiyle ilgisi olabilir mi?" diye sordu.</p>
	<p class="block_3"> </p>
	<p class="block_2">Graves hiçbir şey söylemedi, ama gözlerinde anlık bir pırıltı meydana gelmişti.</p>
	<p class="block_3"> </p>
	<p class="block_2">"Önemli değil," dedi James. "Geride bıraktığım yılların azlığına karşın, pek çok yaşam boyu yetecek kadar rahip ve yemin gördüm. Baskı yapmayacağım. Ama bu cinayetler konusunda yapabileceğin her yorum memnuniyetle karşılanacaktır." "Senin tarafından mı?"</p>
	<p class="block_3"> </p>
	<p class="block_2">James sırıttı. "Krallık tarafından."</p>
	<p class="block_3"> </p>
	<p class="block_2">"Bizi o hücreden çıkartıp, Yüce Kesh'e gitmemize yetecek kadar mı?"</p>
	<p class="block_3"> </p>
	<p class="block_2">"Eğer Prens duyduklarından tatmin olursa, hemen bu gece." "O halde beni Prens'e götür," dedi Graves.</p>
	<p class="block_3"> </p>
	<p class="block_2">James başıyla onayladı. Kat ve Limm'e dönerek, "Burada bekleyin," dedi. Ardından kapıyı açtı ve muhafıza kapıyı gözlemeye devam etmesini söyledi. Graves'i, Arutha ve William'ın dört ölü adamı inceledikleri yere götürdü, Graves'i tanıttı ve sözlerini, "Bu bilmecenin bazı parçalan onda olabilir," diyerek bitirdi. Arutha, "Neymiş onlar?" dedi.</p>
	<p class="block_3"> </p>
	<p class="block_2">"Güvenli geçiş?" diye sordu Graves, James'e.</p>
	<p class="block_3"> </p>
	<p class="block_2">"Güvenli geçiş mi?" Arutha'nın bir kaşı havaya kalktı.</p>
	<p class="block_3"> </p>
	<p class="block_2">James, "Yarın sabah çözümlenecek küçük bir düzen bozma meselesi," dedi.</p>
	<p class="block_3"> </p>
	<p class="block_2">"Bu sabah demek istiyorsun," dedi Arutha. "Güneşin doğmasına yalnızca üç saat var." Graves'e dönen Arutha, "Eğer yeteri kadar değerli bir istihbarat verirsen, sanırım ufak bir kavgayı göz ardı edebiliriz," diye ekledi.</p>
	<p class="block_3"> </p>
	<p class="block_2">James, "Daha çok ufak bir ayaklanma, ama ha öyle ha böyle," dedi.</p>
	<p class="block_3"> </p>
	<p class="block_2">Graves, "O halde şunu bilin ki, Majesteleri, ben bir zamanlar Malac Kavşağı'ndaki Ishap Tapınağı'nın Başrahibi olarak çağrılan kişiydim. Yeminlerime ihanet ettim ve kardeşlerime ihanet ettim, şimdi ise tanrıların cezasına havale edildim," dedi.</p>
	<p class="block_3"> </p>
	<p class="block_2">Arutha, "Vereceğin bilginin değerinin artık çok daha fazla olması gerekiyor, Başrahip Graves. Bu ismi biliyorum ve bana verilen sorumluluklar gereği seni bağlayıp adalet adına tapınağa teslim etmeliyim," dedi.</p>
	<p class="block_3"> </p>
	<p class="block_2">Graves, "Size söyleyebileceğim şu: bu toprakların civarında bazı güçler var, hayal bile edemeyeceğiniz bir şekilde size zarar vermek isteyen karanlık oluşumlar, Majesteleri. Gölgeler arasında ilerliyorlar ve hangi güçlere hizmet ettiklerinden haberi bile olmayan kişileri çalıştırıyorlar."</p>
	<p class="block_3"> </p>
	<p class="block_2">"Çok yakında çok önemli bir mesele belirecek. Sanırım bunun ne olduğunu ve neden bundan bahsedemeyeceğimi biliyorsunuz."</p>
	<p class="block_3"> </p>
	<p class="block_2">Prens başıyla onayladı. "Devam et."</p>
	<p class="block_3"> </p>
	<p class="block_2">"O meseleyle ilgili, işlerin ters gitmesinden çıkar sağlayacak kişiler var. Bu karanlık oluşumlar için, başarıp başarmamaları değil, sadece tapınakların düşmesi önem taşıyor."</p>
	<p class="block_3"> </p>
	<p class="block_2">"Benden tapınakları uyarmamı mı istiyorsun?" diye sordu Arutha.</p>
	<p class="block_3"> </p>
	<p class="block_2">Graves gülümsedi. "Majesteleri, söylediklerimin hiçbirisi, Ishap Tapınağı'na bağlı belli bir düzeyde biri ya da başka kardeşliklerin üst düzey yetkililerince bilinmeyen bir şey değil. Ben bir noktayı vurgulamaya çalışıyorum: düşmanlarınız size zorluk çıkarmanın dışında bir hedefleri olmadığından rastlantısal hatta karmaşık bir biçimde hareket ediyor gibi görünebilirler."</p>
	<p class="block_3"> </p>
	<p class="block_2">Arutha, "Şu ana kadar yeni bir şey duymadım," dedi.</p>
	<p class="block_3"> </p>
	<p class="block_2">"O halde bilmediğiniz bölüm şu. Sürüngen olarak tanıdığınız bir adam tarafından kontrol edilen bir organizasyon var. Krondor'daki Şakacılar'ı yerinden etmek istiyor, tıpkı diğer şehirlerdeki suç faaliyetlerini ele geçirmek istediği gibi. Hedefi basit görünüyor: zenginlik ve güç. Fakat bu hedeflere erişmesi için, Geceşahinleri ile ittifak kurdu." Graves, Prens'in tepkisini ölçmek için durakladı.</p>
	<p class="block_3"> </p>
	<p class="block_2">"Devam et," dedi Arutha.</p>
	<p class="block_3"> </p>
	<p class="block_2">"Bu huzursuz bir ittifak, çünkü Geceşahinleri'nin kendi emelleri olduğu ortada, daha önceden bahsetmiş olduğum karanlık güçlere hizmet etmek de bunlardan biri. Şakacılar'ı şehir dışına kaçıranlar Sürüngenin adamlarıydı. Geceşahinleri de büyücüleri öldürüyordu."</p>
	<p class="block_3"> </p>
	<p class="block_2">"Olasko Dükü'ne yapılan saldırıdan haberin var mı?"</p>
	<p class="block_3"> </p>
	<p class="block_2">"Zindanlarınızda dahi söylentiler duyulabiliyor. Bu, ya Sürüngenin ya da Geceşahinleri'nin bir tuzağının sonucu. Eğer Sürüngen yapmışsa, dükün planları için engel olabileceğini düşünmesinden olabilir. Eğer Geceşahinleri ise, dükün ölümünün bu bahsetmiş olduğum karanlık güçlerin işine yarayacak olmasındandır."</p>
	<p class="block_3"> </p>
	<p class="block_12">"Geceşahinleri için çalışan büyücüler var mı?" diye sordu James.</p>
	<p class="block_4"> </p>
	<p class="block_2">"Duyduğum kadarıyla hayır, ama sonuçta Sürüngen için de çalışmıyorlar. Hırsızlar büyü sanatlarıyla uğraşanlara pek güvenmez, bunu sen de iyi bilirsin, Eliuzun Jimmy," diye yanıtladı Graves.</p>
	<p class="block_3"> </p>
	<p class="block_2">Arutha bu isim geçtiğinde gülümsedi. "James aynı zamanda gerçekleri ortaya çıkarmak için nasıl soru sorulacağını da bilir."</p>
	<p class="block_3"> </p>
	<p class="block_2">"Peki o halde sana dükün hayatına kastedenlerin büyücüler olduğunu ve hedeflerinin gerçekte dük değil de tacın varisi olduğunu söylersek, ne dersin?"</p>
	<p class="block_3"> </p>
	<p class="block_2">Graves, "O halde işin içinde üçüncü bir grup olmalı. Belki de bu karanlık güçler emellerine kavuşmak için, Geceşahinleri ve Sürüngen'in yaptıklarına bakmaksızın başka aracılar gönderiyorlardır," dedi.</p>
	<p class="block_3"> </p>
	<p class="block_2">Arutha öfkeyle derin bir iç çekti. "Kahretsin, böyle zamanlarda görünür bir düşmanım olmasını istiyorum." "Majesteleri," dedi Graves, "Sanırım size en azından bir tane sağlayabilirim." "Ne?" diye sordu Arutha.</p>
	<p class="block_3"> </p>
	<p class="block_2">Graves en yakınındaki cesede yaklaştı. "Ölü bir adam, her zaman hayattaki görünümünü yansıtmaz, ama bunu tanıyorum. Adı, ya da benim onu tanıdığım adı, Jendi'ydi. Jal-Pur'dan gelen bir akıncı ve geçmişte Dürüst Adam'ın iş yaptığı biriydi. Bir katil, köle tüccarı ve soyguncudur." Prens'e baktı. "Buraya nasıl geldi?" "İstemediğim halde, benimle sohbet etmeye çalışıyordu," diye cevap verdi James. Graves gülümsedi. "Kafasındaki sohbetin konusu, senin ona bildiğin ne varsa anlatman, onun da seni öldürmeye karar verinceye kadar dinlemesiydi." Arutha, "Demek bu adamı tanıyorsun. Kim için çalışıyor sence?" dedi.</p>
	<p class="block_3"> </p>
	<p class="block_2">"Derler ki Jendi sıradan bir serseriyken, zaman zaman daha tehlikeli adamlarla çalışırmış, Geceşahinleri gibi kişilerle."</p>
	<p class="block_3"> </p>
	<p class="block_2">"Bu nasıl olabilir?" diye sordu Arutha. "Geceşahinleri'nin başkalarıyla çalışmadığını sanıyordum."</p>
	<p class="block_3"> </p>
	<p class="block_2">"Ah, öyledir, ama dışarıdaki dünyayla da ilişkiye ihtiyaçları var, bu yüzden rüşvet verebildiklerini ya da korkutarak sadakatini sağlayabildiklerini kullanırlar. Kâr elde etmek için öldürmek gerektiğinde, birisi onlar adına pazarlık yapmalı."</p>
	<p class="block_3"> </p>
	<p class="block_2">"Bir kiralık katilin hizmetinden faydalanmak için, kurbanın adını belli bir yere bıraktığını, onların seninle bağlantıya geçip bir fiyat verdiklerini sanıyordum," dedi James.</p>
	<p class="block_3"> </p>
	<p class="block_2">Graves, "Evet, ama birilerinin o ismi alması ve fiyatı ulaştırması gerekir. Bunu kendileri yapmaz," dedi.</p>
	<p class="block_3"> </p>
	<p class="block_2">Arutha, "Geceşahinleri'nin arasında Keshialılar var mı, biliyor musun?" diye sordu.</p>
	<p class="block_3"> </p>
	<p class="block_2">Graves, "Onlar herhangi bir ülkeye bağlı olmayan bir kardeşlik, Majesteleri. Krallıktaki kiralık katil gurupları, güneydeki İzmali klanlarını kendi soylarından görürler," diye cevapladı.</p>
	<p class="block_3"> </p>
	<p class="block_2">Arutha, "En azından bu Keshialı katilleri, Geceşahinleri ile aynı yere koyar," dedi. "Kelimesi kelimesine," dedi Graves.</p>
	<p class="block_3"> </p>
	<p class="block_2">"Bu ne demek?"</p>
	<p class="block_3"> </p>
	<p class="block_2">"Bu demek ki, hem Krallıktakileri hem de Keshialı Geceşahinlerinizi, buradan bir haftalık at sürüş mesafesinde bulabilirsiniz."</p>
	<p class="block_3"> </p>
	<p class="block_2">"Nerede?" diye sordu Arutha. "Bunu söylersen, tüm suçların affedilecek ve güvenli geçişin sağlanacak."</p>
	<p class="block_3"> </p>
	<p class="block_2">Graves, "Shandon Körfezi'nin güneyinde, uzun zamandır kullanılmayan eski bir kervan yolu var. Bu yolun daha da güneyinde, üzerinde bir zamanlar çok eski bir Keshia kalesinin yer aldığı bir dizi tepe yer alır. Bunu biliyorum, çünkü bu adam -cesedi işaret etti- sarhoşken, ipe sapa gelmez konuşmaları sırasında bana anlatmıştı. Eski bir haritada bunun yeri belirtilmiş olabilir. Ama şunu bilin ki, yüksek siperlikler ve kuleler çoktan yıkıldılar, şu anda geride kalanlar sadece yeraltı tünelleri."</p>
	<p class="block_3"> </p>
	<p class="block_2">James, "Cavell Kalesi'ni kullanma şekillerine benziyor," dedi.</p>
	<p class="block_3"> </p>
	<p class="block_2">Graves devam etti. "Orada suları var; eski bir kaynak. Kim olduklarını gizleyerek Karanın Sonu ya da Shamata'da bunu yiyecekle değiştirebiliyorlar. Krondor'a diledikleri gibi saldırabilecekleri kadar yakın bir yer. Ne aradığını bilmiyorsan, katillerle dolu bölgenin farkına bile varmadan, yanlarından geçip gidebilirsin."</p>
	<p class="block_3"> </p>
	<p class="block_2">Arutha, sessizce dinlemekte olan William'a döndü ve "Çabuk daireme git, bulabildiğin kadar adam al, elimizde bulunan tüm eski haritaları gözden geçirip, Keshia kalesine dair bir ipucu bulmanı istiyorum," dedi. Graves, "Keshia dilini okuyabiliyor musun, evlat?" diye sordu.</p>
	<p class="block_3"> </p>
	<p class="block_2">William başıyla onayladı. "Okuyabilirim."</p>
	<p class="block_3"> </p>
	<p class="block_2">Graves, "O halde 'Kayıp Adamlar Diyarı' denilen yeri ara. Oradan parmağını doğuya kaydır. Eğer kale haritaya işaretlenmişse, adı, 'Umutsuzların Mezarı' olabilir," dedi.</p>
	<p class="block_3"> </p>
	<p class="block_2">"Sanırım pek gözde bir görev bölgesi değilmiş," dedi James alaycı bir şekilde.</p>
	<p class="block_3"> </p>
	<p class="block_2">Graves, "Orasını bilemem, ama bunun o sarhoş katilin söylediği isim olduğunu biliyorum. Mezarı koruması için bir garnizonun orada ölüme terk edilmiş olduğunu ya da buna benzer bir efsaneyi anlatmıştı. Denildiğine göre, askerlerin ruhları, kan içicilerle ve başka saçmalıklarla doluymuş," dedi.</p>
	<p class="block_3"> </p>
	<p class="block_2">James, "Geceşahinleri'nde gördüklerimizin bir kısmını bile görmüş olsaydın, Ethan, böyle konuşmazdın. Bir kişiyi öldürüp birkaç dakika sonra yeniden öldürmek zorunda kalmak, şaşırtıcı olabiliyor," dedi.</p>
	<p class="block_3"> </p>
	<p class="block_2">Graves eliyle bir işaret yaptı. "Size karanlık güçlerle karşı karşıya olduğunuzu söylemiştim, Majesteleri. En karanlık anlamında kullanıyorum bu lafı."</p>
	<p class="block_3"> </p>
	<p class="block_2">Arutha, "Sabahki davanı düşüreceğiz Graves, ama sen bir süre daha benim konuğum olarak kalacaksın. Eğer senin bu hikâyende gerçek payı varsa, sana Durbin veya Queg, ya da gitmek istediğin yer neresiyse oraya giden bir gemi ayarlayacağız. James, onu hücresine geri götür," dedi.</p>
	<p class="block_3"> </p>
	<p class="block_2">James selam verdi, "Efendim."</p>
	<p class="block_3"> </p>
	<p class="block_2">Graves'i odadan çıkardı ve "İyi gitti," dedi.</p>
	<p class="block_3"> </p>
	<p class="block_2">Graves, "Eğer sen öyle diyorsan," diye karşılık verdi.</p>
	<p class="block_3"> </p>
	<p class="block_2">"Seni Ishapialılara teslim etmedi ve asılmanı emretmedi, değil mi?"</p>
	<p class="block_3"> </p>
	<p class="block_2">Graves gülümsedi. "Tabii, o da var."</p>
	<p class="block_3"> </p>
	<p class="block_2">Limm ve Kat'i alıp aşağıdaki hücreye dönmek üzere birlikte James'in odasına yürüdüler. Rahat olmaktan çok uzak olsa da, bu yer, Krondor'daki en güvenli yerlerden biriydi. Tabii eğer şu günlerde Krondor'da herhangi bir yere güvenli denilebilirse, diye düşündü James.</p>
	<p class="block_5" id="calibre_pb_9"> </p>
</body></html>
