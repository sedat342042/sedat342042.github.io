<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">GİZLENME</p>
	<p class="block_3"> </p>
	<p class="block_2">James bir kez daha itti.</p>
	<p class="block_3"> </p>
	<p class="block_2">Yine hiçbir şey olmadı.</p>
	<p class="block_3"> </p>
	<p class="block_2">"Sorun ne?" diye sordu Treggar.</p>
	<p class="block_3"> </p>
	<p class="block_2">"Açılmıyor," dedi James. Parmaklarını kapının kenarlarında, ardından yukarısında, ardından sağ taraftaki duvarın üzerinde dolaştırdı.</p>
	<p class="block_3"> </p>
	<p class="block_2">"Neden açılmıyor?" diye sordu William.</p>
	<p class="block_3"> </p>
	<p class="block_2">"Bunu biliyor olsaydım, açabilirdim," dedi James tersleyerek.</p>
	<p class="block_3"> </p>
	<p class="block_2">Treggar, "Farkındaysan toprak beyi, saklanacak hiçbir yerimizin olmadığı çok uzun bir tünelin uçundayız. Eğer bu kapıyı önümüzdeki bir dakika içinde açamazsan, geçmiş olduğumuz o koridorlardan birine geri dönüp, buradan çıkmanın başka bir yolunu aramak zorunda kalacağız," dedi.</p>
	<p class="block_3"> </p>
	<p class="block_2">James dikkatini yoğunlaştırmıştı, fakat hareketlerinde bir telaş vardı. "Bilemiyorum..."</p>
	<p class="block_3"> </p>
	<p class="block_2">Hızla kapının sol tarafına yöneldi ve incelemeye devam etti. Bir süre sonra, "Gidelim," dedi.</p>
	<p class="block_3"> </p>
	<p class="block_2">Geçit boyunca ilerledi ve ilk koridordan sola döndü. "Nereye gidiyoruz?" diye sordu William.</p>
	<p class="block_3"> </p>
	<p class="block_2">James, "Bilmiyorum, bu kadar büyük bir kalenin içinde, saklanabileceğimiz boş yerler vardır mutlaka," dedi.</p>
	<p class="block_3"> </p>
	<p class="block_2">"Peki, neden bu yöne gidiyoruz?" diye sordu Treggar.</p>
	<p class="block_3"> </p>
	<p class="block_2">"Çünkü daha önce olduğumuz yönün ters yönü."</p>
	<p class="block_3"> </p>
	<p class="block_2">Treggar, cevabın kendisini tatmin etmesinden dolayı hiçbir şey söylemedi.</p>
	<p class="block_3"> </p>
	<p class="block_2">Aralıklarla aydınlatılmış bir koridoru terk edip, zifiri karanlık başka birine girdiler ve bir kez daha James, elindeki mumu yaktı.</p>
	<p class="block_3"> </p>
	<p class="block_2">"Bunu nasıl yapıyorsun?" diye sordu William.</p>
	<p class="block_3"> </p>
	<p class="block_2">James, "Saklanacak bir delik bulabilirsek size gösteririm," dedi.</p>
	<p class="block_3"> </p>
	<p class="block_2">Bir süre sessizce ilerlediler, James tapınaktan mümkün oldukça uzaklaşmak istediğinden pek çok kez yön değiştirdiler. Aniden James durdu. Mumu yere yakın bir yere tuttu ve "Toz. Burada birkaç senedir pek fazla trafik olmamış," dedi. Doğruldu ve ilerlemeye devam ettiler.</p>
	<p class="block_3"> </p>
	<p class="block_2">Az sonra, bir zamanlar depolama amacıyla kullanılıyormuş gibi görünen bir odaya geldiler. Kapının çerçevesi çürümüş, menteşeler yerinden çıkmıştı. Kapıya her ne olmuşsa, bir sır olarak kalacaktı.</p>
	<p class="block_3"> </p>
	<p class="block_2">James odaya girdi ve elindeki mumu yukarı doğru tuttu. Titreyen ışık boşluğu doldurdu: oda kabaca bir tahminle altı metre genişliğinde ve en az yarısı kadar yükseklikteydi, bir kaya düşmüş olduğundan gerçek boyutları belli olmuyordu. James, "Buraya gelin," dedi ve kapıdan mümkün olduğunca uzakta bir köşede oturmalarını işaret etti. "Buraya bir süre hiç kimse gelmeyebilir, ama Ruthia (Şans Tanrıçası) zaman zaman kararsız bir kadın olabiliyor, hem tesadüfen buradan geçen birinin bu kullanılmayan odanın içinde ışık görmesini istemiyorum."</p>
	<p class="block_3"> </p>
	<p class="block_2">Treggar yere düşmüş olan kayalara baktı ve "Kullanılmıyor, çünkü güvenli değil. Şu kütüklere bakın," dedi. James, düşmüş eşiklerden birine ışığını yaklaştırdı ve "Bir kâğıt kadar kuru," dedi. Büyükçe bir kayanın üzerine oturabilmek için birkaç parçasını yana itti.</p>
	<p class="block_3"> </p>
	<p class="block_2">"Eskiyen tahtanın sertleştiğini sanırdım," dedi William.</p>
	<p class="block_3"> </p>
	<p class="block_2">"Bazen," diye yanıtladı Treggar. "Bazı eski binalarda kütüklerin çelik kadar sert olduğunu gördüm." Ufak bir parçayı aldı ve parmaklarının arasında ufaladı. "Bazen de yalnızca yaşlanır." "Saat kaç sizce?" diye sordu James.</p>
	<p class="block_3"> </p>
	<p class="block_2">Treggar, "Şafak yaklaşıyordur," dedi.</p>
	<p class="block_3"> </p>
	<p class="block_2">"Oradaki dostlarımızın gündüz boyunca uyuduklarına eminim. Onların işi genellikle geceleri olur. Dışarı sızıp etrafa bakacağım. Eğer başka bir çıkış bulamazsam, o kapıya yeniden bakacağım. Burada fazla kalamayız." "Su bulabilir misin bir bak," dedi William. "Kurudum."</p>
	<p class="block_3"> </p>
	<p class="block_2">James başıyla onayladı. Teçhizatlarını geride bırakıp, yeni oyulmuş giriş kapısından bu eski yere geçmelerinin üzerinden saatler geçmişti. "Bakarım."</p>
	<p class="block_3"> </p>
	<p class="block_2">"Ayrılmadan önce söyle: bu ışığın sırrı nedir?" diye sordu William.</p>
	<p class="block_3"> </p>
	<p class="block_2">James yanmakta olan mumu uzattı ve "İzle," dedi. Belindeki kesesine uzandı ve bir başka uzun mum çıkardı; meşaleleri ve fenerleri yakmak için kullanılan, uzun süre yanabilen kalın, çürümüş tahtalara benziyordu. "Bunlara sürülmüş bir madde var." Ardından cam bir şişe çıkardı ve içindeki sıvıyı ağaç parçasının üzerine döktü. Bir an için hiçbir şey olmamıştı, ardından ucunda bir alev belirdi. "Bunları bir süre evvel Krondor'da bir sokak sihirbazından almıştım. Çok işe yarıyor. Hem çakmaktaşı ve çelik de kullanmanız gerekmiyor -kuvvetli rüzgârda bile kullanılabiliyor-."</p>
	<p class="block_3"> </p>
	<p class="block_2">William sırıttı. "Ben de yaşlı Kulgan'ın sana o parmak ateşi numarasını öğretmiş olabileceğini düşünmüştüm." "Çok zor," dedi James. "Bunları sizle bırakırdım, ama ışığa sizden daha çok ihtiyaç duyabilirim. Olduğunuz yerde kalın." James ayağa kalktı, kapıdan geçti ve gözden kayboldu.</p>
	<p class="block_3"> </p>
	<p class="block_2">William elinde James'in bırakmış olduğu yanan mumu tutuyordu, sonunda Yüzbaşı Treggar, "Onu söndürsen iyi olacak teğmen," dedi.</p>
	<p class="block_3"> </p>
	<p class="block_2">William buna uydu ve odayı karanlığa gömdü. "Sizce sakıncası yoksa çakmaktaşı, çelik ve çırayı her ihtimale karşı hazırda tutacağım." "Benim için fark etmez."</p>
	<p class="block_3"> </p>
	<p class="block_2">William onun karanlığın içinde hareket etmekte olduğunu hissedebiliyordu, ardından Treggar, "Burada o tahta parçalarından var. Eğer hızla bir meşale yapmak istersen, bunlar çabucak alev alacaktır," dedi.</p>
	<p class="block_3"> </p>
	<p class="block_2">"Teşekkürler, yüzbaşı."</p>
	<p class="block_3"> </p>
	<p class="block_2">Bunu uzun bir sessizlik izledi. Treggar konuşmaya başladı. "Bu toprak beyi çok sıradışı biri, değil mi?"</p>
	<p class="block_3"> </p>
	<p class="block_2">William, "Duyduklarıma bakılırsa öyle. Onunla yalnızca, babam beni ziyaret için Krondor'a getirdiği sıralarda vakit geçirmiştim. Siz uzun yıllardır Krondor'dasınız. Onu, benim tanıdığımdan daha iyi tanıdığınızı sanmıştım," dedi. "Pek sayılmaz," dedi Treggar. Bunu uzun bir sessizlik daha izledi, ardından, "O, Prens'in toprak beyi. Bazıları ona 'evcil toprak beyi' diyor, tabii ki yüzüne karşı değil. Pek çok ayrıcalığı var. Bildiğim kadarıyla, onları kendisi kazanmış."</p>
	<p class="block_3"> </p>
	<p class="block_7">"Öyle görünüyor, değil mi?" William, "Yüzbaşı?" dedi. "Ne var?"</p>
	<p class="block_10"> </p>
	<p class="block_2">"Yalnızca görevlerime daha sıkı sarılacağımı söylemek istedim. Bu ilk hafta ortalarda olmamam... şey, benim fikrim değildi."</p>
	<p class="block_3"> </p>
	<p class="block_2">Yüzbaşı, "Ben de bu izlenimi edinmeye başladım. " diyerek gülümsedi. Bir kez daha sessizlik.</p>
	<p class="block_3"> </p>
	<p class="block_2">William, "Şey, aslında Krondor'da görevlendirilmeyi istememiştim," dedi. "Gerçekten mi? Neden?"</p>
	<p class="block_3"> </p>
	<p class="block_2">"Prens'le gerçek anlamda akrabalık ilişkim yok. Babam, onun hanedanına Lord Borric tarafından evlat edinilerek alınmıştı, yıllar önce."</p>
	<p class="block_3"> </p>
	<p class="block_2">"Bu seni kraliyet hanedanının bir üyesi yapar, evlat."</p>
	<p class="block_3"> </p>
	<p class="block_2">"Bana da öyle deniliyor. Ama ben yalnızca bir asker olmak istiyorum, yüzbaşı. Kendi yolumu çizmek istiyorum." "Askerlik hayatı zordur," dedi Treggar, bir süre sonra. "Pek çok asil genç saraya gelir ve kılıçustası tarafından eğitim görüp, terfilerini alır ve ailelerine dönerler. Resmi törenlerde parıltılı zırhlarıyla, hayatım boyunca asla binmeyeceğim bir atın üzerinde boy gösterirler ve..." Sessizliğe gömüldü.</p>
	<p class="block_3"> </p>
	<p class="block_2">"Göz ardı edildiğinizi mi düşünüyorsunuz?"</p>
	<p class="block_3"> </p>
	<p class="block_2">"Öyle de diyebilirsin. Bir asker olarak işe başladım, Gediksavaşı'nın ilk yıllarında orduya katıldım. Dulanic'in garnizonundaydım ve Dük Guy şehre gelince Yabon'daki cepheye alındım."</p>
	<p class="block_3"> </p>
	<p class="block_2">Bu olaylar gerçekleştiği sıralarda William henüz bir bebekti, ama bu hikâyeyi duymuştu.</p>
	<p class="block_3"> </p>
	<p class="block_2">"Senin Toprak Beyi James, o zamanlar hırsız bir veletti ve ben de korku içinde bir askerdim. Elimde mızrağım, gözlerinde korkudan eser olmayan Tsuranili manyakları izleyen diğer korku dolu askerlerin yanında bekliyordum." William hiçbir şey söylemedi.</p>
	<p class="block_3"> </p>
	<p class="block_2">"Her neyse, uzun bir savaştı ve askerlerin çoğu bunu atlatamadı. O dağlardaki ikinci kışta, çavuş olmuştum. Üçüncüsünde teğmen olmuştum, üstelik Krondor Prensi'nin garnizonunda olduğum için bu beni bir 'şövalye-teğmen' yapmıştı." Bir süre sessiz kaldıktan sonra, "Kendim hakkında konuşmak. Bunu pek yapmam," dedi.</p>
	<p class="block_3"> </p>
	<p class="block_2">"Sesiniz için teşekkürler, yüzbaşı. Bu karanlığı daha az sinir bozucu hale getiriyor." "Garnizondaki en yaşlı bekâr benim, Will."</p>
	<p class="block_3"> </p>
	<p class="block_2">William, kendisine adıyla hitap ettiğini fark etti. Treggar ilk kez kendisine rütbesiyle hitap etmemişti. "Bu zor olmalı, yüzbaşı."</p>
	<p class="block_3"> </p>
	<p class="block_2">"Ben genç kızlarla tanışması için danslara davet edilmeyen bir subayım. Doğumla birine bağlı olmayan bir subayım.</p>
	<p class="block_3"> </p>
	<p class="block_2">Babam bir rıhtım işçisiydi."</p>
	<p class="block_3"> </p>
	<p class="block_2">Birdenbire William, yüzbaşının korkmakta olduğunu fark etti. O kaba görünüşünün içinde başka bir şeyler olduğunu göstermesi, korkusunu paylaşmanın bir yoluydu. "Babam da bir aşçı yamağı olarak işe başlamış," diyebildi yalnızca.</p>
	<p class="block_3"> </p>
	<p class="block_2">Treggar güldü. "Ama öyle kalmadı, değil mi?"</p>
	<p class="block_3"> </p>
	<p class="block_2">William kıkırdadı. "Orası öyle. Seçim şansınız olsaydı, siz ne yapardınız?"</p>
	<p class="block_3"> </p>
	<p class="block_2">"Bir kadınla tanışmak isterdim. Öyle asillerden biri olmasına gerek yok. Yalnızca iyi bir kadın olsun yeter. Kendi işime baktığım bir mevkiim olsun. Kılıçustasının, şövalye-mareşalin, dükün ya da başka birinin sürekli arkamda, öfkelenip bir acemiyi dövüp dövmeyeceğimi izlemeyeceği bir yer olsun. Ben yalnızca işimi yapmak istiyorum. Shandon Körfezi'nde teçhizatımızı tamamladığımız o küçük karakol bile olur. Elli adam, bir çavuş, haydutları kovalar, hırsızları benzetir, yemeğe de evimize dönerdik."</p>
	<p class="block_3"> </p>
	<p class="block_2">William güldü. "Eğer buradan çıkabilirsek, sizinle gelmekten ve yalnızca işimi yapmaktan memnun olacağım. Ama geçen hafta Prens'in benden bazı beklentileri olduğunu öğrendim." "Bu bir yük. Kraliyet ailesinden olmaktan bahsediyorum."</p>
	<p class="block_3"> </p>
	<p class="block_2">"Öyle diyorlar."</p>
	<p class="block_3"> </p>
	<p class="block_2">İkisi de sessizliğe gömüldü.</p>
	<p class="block_3"> </p>
	<p class="block_2">Sonunda William, "James ne yapıyor acaba?" diye sordu.</p>
	<p class="block_3"> </p>
	<p class="block_2">James yapabildiği kadar sessizce, karnının üzerinde sürünerek ilerlerken, en yakınındaki kiralık katil gurubunun olduğu noktanın arkasına bir yol bulmuştu. Ama William ve Treggar’ın buradan fark edilmeden asla geçemeyeceklerini biliyordu; kendisi bile buradan görünmeden geçmek için tüm yeteneklerini zorlamıştı. Şimdi bir başka yol bulmaya çalışıyordu ve kırık bir kanalizasyon borusu, daha fazla daralmadığı sürece işini görecekti.</p>
	<p class="block_3"> </p>
	<p class="block_2">Yapı eskiydi. Kesh, tarihin içinde kaybolmuş bir nedenden dolayı kaleyi yüzyıllar önce terk etmişti. Ya İmparatorluk, ya da Keshia Konfederasyonu devletlerinden birindeki ayaklanma buna neden olmuştu. Belki de nedeni İmparatorluk'un merkezindeki bir güç mücadelesiydi.</p>
	<p class="block_3"> </p>
	<p class="block_2">Zaman zaman yaktığı mumun titrek ışığında James, incelemek için daha fazla vaktinin olmasını dilediği pek çok şey gördü. Pek çoğu yakın zamanda konulmuş, diğerleri eski zamanlara ait olan kemiklerin bulunduğu bir oda bulmuştu.</p>
	<p class="block_3"> </p>
	<p class="block_2">James, kalenin yeni sakinlerinin bu kemikleri buraya taşıdığını düşündü.</p>
	<p class="block_3"> </p>
	<p class="block_2">Aynı şekilde yukarıdan getirilmiş, eskitilmiş, güneşten beyazlaşmış taşlara da rastladı, bunların pek çok büyük odada istiflenmesi -birinin subayların yemekhanesi, diğer üçünün ise kışla odaları olduğunu tahmin ediyordu- kendisini şaşırtmıştı. Katillerin, eski kaleden geriye kalmış bazı yapıları bulduğunu ve birilerinin kendi yuvalarını bulabilecekleri fikriyle izleri silmeye çalıştıklarını düşündü.</p>
	<p class="block_3"> </p>
	<p class="block_2">James ileride bir ışık gördü ve daha dikkatli bir biçimde hareket etmeye başladı. Tam ışığın altına gelene dek santim santim ilerledi. Borunun üst kısmı, yerdeki bir deliğin tam altında kırılmıştı. James, tam zeminin altındaydı ve karnının üzerinde yatıyordu. Yavaşça döndü ve daha da yavaşça doğrulmaya başladı.</p>
	<p class="block_3"> </p>
	<p class="block_2">Oda boştu. Ayağa kalktı.</p>
	<p class="block_3"> </p>
	<p class="block_2">Bir nevi muhafız odasının içerisindeydi, odanın üç duvarında hücre kapıları vardı. Muhafız odasının kapısı, başka bir uzun koridora açılıyordu. James usulca, en yakındaki hücrenin demir kapısının üzerindeki sürgülü kapaktan içeri baktı. Karşı duvara dayanmış yalnız bir adam, üzerinde beyaz ketenden bir tulum giymiş, oturuyordu. "Hey!" diye fısıldadı James.</p>
	<p class="block_3"> </p>
	<p class="block_2">Adam kafasını kaldırdı ve ufak pencereyi dolduran James'in hatlarını gözlerini kısarak seçmeye çalıştı. "Kimsin sen?" diye sordu Krallık Dili'nde. "James, Krondor toprak beyi."</p>
	<p class="block_3"> </p>
	<p class="block_2">Adam zorlukla ayağa kalktı ve James'in yüz hatlarını görebileceği kadar pencereye yaklaştı. "Ben iz sürücülerden Edwin."</p>
	<p class="block_3"> </p>
	<p class="block_2">James başıyla onayladı. "Birkaç saat önce yoldaşlarınızdan birini kurban ettiklerini gördüm."</p>
	<p class="block_3"> </p>
	<p class="block_2">"O Benito'ydu," dedi. "Evvelki gece Arawan'ı öldürdüler. Buradan çıkarmazsan sırada ben varım." "Sabır," dedi James. "Seni şimdi kurtarırsam, kontrol etmek için buraya geldiklerinde bizim kalede olduğumuzu anlarlar." "Kaç kişisiniz?"</p>
	<p class="block_3"> </p>
	<p class="block_2">"Üç. Ben ve iki subay daha. Prens'in gelmesini bekliyoruz."</p>
	<p class="block_3"> </p>
	<p class="block_2">"Kiralık katiller de öyle," dedi Edwin. "Ne planladıklarını bilmiyorum ama konuşmalarından, Majesteleri'nin yolda olduğunu bildiklerini ve ona bir karşılama hazırladıklarını anlıyorum." "İblis," dedi James.</p>
	<p class="block_3"> </p>
	<p class="block_2">"İblis mi?" diye fısıldadı Edwin. "Bunun kara büyü ile ilgisi olduğunu anlamıştım..."</p>
	<p class="block_3"> </p>
	<p class="block_2">"Geri döneceğim," dedi James. "Eğer bu gece seni kurban etmeyi planlıyorlarsa, çıkış yolu bulmam için tam bir günüm var demektir."</p>
	<p class="block_3"> </p>
	<p class="block_2">"Dışarı çıkan bir yol biliyorum! Beni kalelerinin doğu kapısında yakaladılar. Eski bir kapıyı açtılar, belki de bir saldırı kapısıydı. İki atlı yan yana içinden geçebiliyordu."</p>
	<p class="block_3"> </p>
	<p class="block_2">"Bir başka yol bulduk, eski ana kapının yanına kayalar kesilerek yapılmış bir yol. Ama onu içeriden nasıl açabileceğimizi kestiremiyorum."</p>
	<p class="block_3"> </p>
	<p class="block_2">"Size yardımcı olamam, toprak beyi. Ne yapmayı planlıyorsunuz?"</p>
	<p class="block_3"> </p>
	<p class="block_2">"Bana bulmuş olduğun girişten bahset."</p>
	<p class="block_3"> </p>
	<p class="block_2">"Cephaneliğin yanında, hayvanlarını barındırdıkları bir yeraltı ahırı var. Oradan kısa fakat geniş bir koridor, kurumuş küçük bir hendeğin üzerinden iner-kalkar bir kapıya uzanıyor.</p>
	<p class="block_3"> </p>
	<p class="block_2">Bu bayırın doğu yüzünde, zekice gizlenmiş gözlem yerleri var, o yoldan yaklaşan biri kapıya ulaşmadan uzun süre önce görülecektir."</p>
	<p class="block_3"> </p>
	<p class="block_2">James bu sözler üzerine düşündü. Bu yerin tam bir planı gözünün önüne gelmekteydi. "Seni almak için geri geleceğim. Kurban töreninden kaç saat evvel senin için gelecekler?"</p>
	<p class="block_3"> </p>
	<p class="block_2">"Bir saat. Bize -bana- günde bir kez yemek veriyorlar. Bu da bir iki saat içinde gelir."</p>
	<p class="block_3"> </p>
	<p class="block_2">"Yemeği ye. Tüm gücüne ihtiyacın olacak. Onlar senin kaybolduğunu anlamadan buradan ayrılacağız." Acıyla şaka karışık bir ifadeyle iz sürücü, "Burada olacağım, toprak beyi," dedi.</p>
	<p class="block_3"> </p>
	<p class="block_2">James ötedeki koridordan aceleyle ilerledi. Duvar boyunca hızla hareket ettikten sonra bir kesişime geldi, ardından karanlığın içinde kayboldu.</p>
	<p class="block_3"> </p>
	<p class="block_2">William ve Treggar, hareket sesini duyduklarında hançerlerini çekmişlerdi. Yaklaşmakta olan ses kendilerini yerlerinden sıçrattığı sırada, konuşmalarının ardından düşünceleri içinde kaybolmuş haldeydiler. "Sakin olun," diye James'in kısık sesi karanlıktan geldi. Az sonra mumlarından birini yakarak, "Bir sorunumuz var," dedi. "Yalnızca bir tane mi?" diye sordu Treggar.</p>
	<p class="block_3"> </p>
	<p class="block_2">"Büyük bir sorun. İz sürücülerimizin sonuncusu, biz daha evvel kendisini kurtaramazsak bu gece yarısı kurban edilecek."</p>
	<p class="block_3"> </p>
	<p class="block_2">"Onu çıkartabilir miyiz?" diye sordu William.</p>
	<p class="block_3"> </p>
	<p class="block_2">"Evet."</p>
	<p class="block_3"> </p>
	<p class="block_11"> "O zaman çıkartalım," dedi Treggar.</p>
	<p class="block_3"> </p>
	<p class="block_2">"Bu kolay olmayacak. Hiç yemeğimiz, suyumuz, atlarımız yok ve Arutha'nın buraya gelmesi de en az iki gün sürer -bizi nerede bulacağını bilse bile. Burada üç kiralık katilin yuvalanmış olduğunu bilmiyorum, ama en azından üç yüz, belki de daha fazlasının olduğunu sanıyorum." James elindeki mumu William'a verdi. "Tut şunu."</p>
	<p class="block_3"> </p>
	<p class="block_2">Parmağıyla tozlu zeminin üzerine çizmeye başladı. "Burası şu anda bulunduğumuz yer," dedi, "ve tam buranın doğusunda Geceşahinleri'ne ya da her kimlerse, onlara ait bir ana merkez var. Kuzeye doğru boşaltılmış bazı odalar var, çoğunlukla depo olarak kullanılıyorlar. Kanalizasyonda dolaşmak için kısa bir zaman ayırdım-" Treggar, "Öyleymiş gibi kokmuyorsun," dedi.</p>
	<p class="block_3"> </p>
	<p class="block_2">James başını salladı. "Kanalizasyonun o bölümü yüzyıllardır kullanılmamış." Çizmiş olduğu bölgenin etrafına kabaca bir dikdörtgen çizdi. "Biz, eski zindanların güneybatı köşesindeyiz. Tapınak olarak kullandıkları cephaneliği gördük. Kışlalar, muhtemelen eski yeraltı mutfakları orada olduğu için, ortak odalar durumuna getirilmiş. Kuzeyde bazı boş odalar var. Doğuda ise ahırları ve ana giriş olarak kullandıkları bir saldırı kapısı bulunuyor." "Ya geldiğimiz yön?" diye sordu William.</p>
	<p class="block_3"> </p>
	<p class="block_2">"Dönerken orayı bir daha kontrol ettim. Sürgülü bir kapı, ama kilit mekanizması gizlenmiş. Onun ilk başlarda, pek inançlı olmayan Katiller Loncası üyelerinin kaçmasını önlemek için o şekilde yapılmış olduğunu düşünüyorum. Kilit mekanizması, kapıya ulaşmadan önceki son kesişimde, sahte bir kayanın arkasında duruyor. Zor bir şey; eğer dışarıdan yanlış bir şekilde açarsanız bir tuzağı harekete geçiriyorsunuz." "Ne tür bir tuzak?" diye sordu Treggar.</p>
	<p class="block_3"> </p>
	<p class="block_2">"Bilmiyorum ve denemek niyetinde de değildim, ama millere bağlanmış çarklar ve teller vardı. Kapıyı yanlış şekilde itmenizle dahi harekete geçecek şekilde hazırlanmış. Dipten iterseniz, başınız dertte."</p>
	<p class="block_3"> </p>
	<p class="block_2">"Senin kapıyı açış şeklinin oldukça zorlu olduğunu düşünmüştüm," diye gözlemledi William. "Yapımı öyle. En rahatsız ^yöntem, doğru yöntemdir." "Bunu nereden anladın?" diye sordu William.</p>
	<p class="block_3"> </p>
	<p class="block_2">"Yaşlı hırsızlar, aptallık yaparak yaşlanmazlar. Akıllı genç hırsızlar, onlar tuzakları nasıl akıllıca etkisiz hale getirdiklerini anlatırken dinlerken. Ben genç ve aptal bir hırsız değildim. Dinledim." Kıkırdadı. "Kapının iki tarafına da menteşe yerine sürgüler yerleştirilmiş, yani normal bir kapı gibi açılmak için yapılmamış. Bunun üzerine, onu en çok açmak isteyeceğin şeklin, seni en rahatlıkla öldürecek şekil olduğunu farz ettim." "Peki ya eski batı girişi?" diye sordu Treggar.</p>
	<p class="block_3"> </p>
	<p class="block_2">James, "Doğrudan bir yol bulamadım. Ama sanırım yukarı çıkan bir yol buldum." Depo olarak kullanılan odanın batı duvarını doldurmuş olan moloz yığınını gösterdi.</p>
	<p class="block_3"> </p>
	<p class="block_2">"Yukarı çıkan yol o mu?" diye sordu William.</p>
	<p class="block_3"> </p>
	<p class="block_2">"Olabilir," diye yanıtladı James. "Ana giriş, manevra alanı ve kalenin etrafındaki dış duvardan oluşuyor diye tahmin ediyorum. Bu yüzden duvar ve kapı tam tepemizde olmalı. O cephanelikten-" koridoru işaret etti "-tepemizdeki alana, kısa yollar olmalı-"</p>
	<p class="block_3"> </p>
	<p class="block_2">Treggar ayağa kalktı ve yığını inceledi. Kayaların pek çoğu kaldırılabilirdi, iri kayalar odanın zemininde kalmıştı. Birini aldı ve hareket ettirmeye çalıştı. Bir süre buna çabaladıktan sonra, bir miktar hareket etmesini sağlamıştı. Bundan vazgeçti.</p>
	<p class="block_8"> </p>
	<p class="block_2">James, "Bunu düşünmüştüm. Buradaki kirişler zayıf. Yanlış kayayı yerinden oynatırsan tavan üzerimize çöker. Buranın kuzeyinde, bundan çok daha fazla kaya ile dolu bir odaya açılan başka bir koridor daha var. Bu yüzden, eğer daha doğuda başka bir yol yoksa tek çıkış geldiğimiz yol ya da doğu kapısı," dedi. "Hangisi?"</p>
	<p class="block_3"> </p>
	<p class="block_2">James, "Geldiğimiz yol en kolayı, ama iz sürücü Edwin'in gitmiş olduğunu görür görmez civardaki tepeleri taramaya başlayacaklardır. Eğer ahırlarından at çalabilirsek, onlara fark atabiliriz. Onlardan evvel Arutha'ya ulaşabilirsek..." Omzunu silkti.</p>
	<p class="block_3"> </p>
	<p class="block_2">"Ahırı gördün mü?" diye sordu Treggar. "Kapıyı nasıl açacağımızı biliyor muyuz? Vinç ve halat usulü bir kapı mı? Demir parmaklıklı kapısı var mı? Karşıt ağırlıklar? Asma köprü bir hendek üzerinde mi, yoksa öteki tarafta yalnızca düz kayalar mı var?"</p>
	<p class="block_3"> </p>
	<p class="block_2">"Ne demek istediğinizi anladım, yüzbaşı," dedi James.</p>
	<p class="block_3"> </p>
	<p class="block_2">"Hem," dedi William. "Kaçıp Prens'e haber iletmeyi başarsak bile ordu geldiğinde onlar halen burada olacak mı?</p>
	<p class="block_3"> </p>
	<p class="block_2">Dağılıp bir başka yerde toplanmak onlar için daha kolay olmaz mı?"</p>
	<p class="block_3"> </p>
	<p class="block_2">James William'a baktı ve ardından, "Evet, muhtemelen," dedi. Arkasına yaslandı. "Düşünmem gerek." Işığı söndürdü, William ve Treggar onun arkasını duvara yaslayıp yerleştiğini duyabiliyorlardı. Bir saat kadar üçü de sessizce oturdular.</p>
	<p class="block_3"> </p>
	<p class="block_2">Ardından James'in sesi karanlığı böldü. "Bir fikrim var!"</p>
	<p class="block_3"> </p>
	<p class="block_2">James, kırık kanalizasyon borusunda hareketsiz uzanmış, dinliyordu.</p>
	<p class="block_3"> </p>
	<p class="block_2">Bir hareket olmadığından emin olduğunda, Edwin'in hücresinin yanındaki muhafız odasına çıktı.</p>
	<p class="block_3"> </p>
	<p class="block_2">İçeri baktı.</p>
	<p class="block_3"> </p>
	<p class="block_2">Edwin ona baktı ve "Şimdi mi?" dedi.</p>
	<p class="block_3"> </p>
	<p class="block_2">"Şimdi," dedi James, kilidi incelerken. Basit bir mekanizmaydı, çok eskiydi ve gözleri bağlı dahi olsa açabilirdi. Beline asılı çantaya uzandı, uzun metal bir sonda çıkartarak kilide soktu. Bir an sonra kendisini tatmin eden "klik" sesini duyarak sondayı çevirdi. Kilit açılmıştı.</p>
	<p class="block_3"> </p>
	<p class="block_2">İz sürücü hemen kapıdan çıktı ve kanalizasyon borusuna giren James'i izledi. Karanlığın içinde sürünerek ilerlerlerken, Edwin, "Kaybolduğumu fark ettiklerinde araştırmaya başlayacaklardır," dedi.</p>
	<p class="block_3"> </p>
	<p class="block_2">James kısık bir sesle cevap verip, devam etti. "Ben de buna güveniyorum."</p>
	<p class="block_3"> </p>
	<p class="block_2">Borunun sonuna eriştiler ve James öne kıvrılıp, borunun ağzını iki eliyle tutarak aşağıdaki zemine kolayca indi.</p>
	<p class="block_3"> </p>
	<p class="block_2">"Altındayım," dedi James fısıltıyla. "Boruya asıl ve kendini bırak. Yalnızca bir metrelik bir mesafe."</p>
	<p class="block_3"> </p>
	<p class="block_2">İz sürücü sessizce taşların üzerine düştü. James elini omzuna koyarak fısıldadı, "Buradan sonra sessiz olmalıyız. Elini omzumda tut, karanlıkta ilerleyeceğiz."</p>
	<p class="block_3"> </p>
	<p class="block_2">James, Edwin'in bu zor durumda sakin ve emin adımlarla ilerliyor olmasından dolayı rahatlamıştı. Ne tereddüt ediyor ne de hızlanıyordu, yalnızca uygun adımda kendisini izliyordu. Böylelikle James'in hızı fazla kesilmedi.</p>
	<p class="block_3"> </p>
	<p class="block_2">Pek çok kez James durup, yakınlarda başka birinin hareket edip etmediğine kulak kabarttı. Edwin'in neden durduklarını bir kez bile sormamasından memnundu.</p>
	<p class="block_3"> </p>
	<p class="block_2">Treggar ve William'a ulaştıklarında, Edwin en sonunda konuştu.</p>
	<p class="block_3"> </p>
	<p class="block_2">"Teşekkürler, James."</p>
	<p class="block_3"> </p>
	<p class="block_2">James bir ateş yaktı. "Bunlardan elimde yalnızca dört tane kaldı, o yüzden idareli kullanmak zorundayız." Treggar, "Seni nasıl yakaladılar?" diye sordu.</p>
	<p class="block_3"> </p>
	<p class="block_2">Edwin omzunu silkti. "Bu bölgeyi bizden daha iyi tanıyorlar. Önlemler aldım, ama arayan birinin rahatlıkla her hareketi görebileceği geniş düzlükler var. Arawan, Benito ve ben, birer gün arayla yakalandık." Treggar, "Prens'in güneye dört kişi gönderdiğini sanıyordum," dedi. Edwin gülümsedi. "Benito. O hâlâ dışarıda."</p>
	<p class="block_3"> </p>
	<p class="block_2">"Onu bulabilir misin?" diye sordu James. Edwin başıyla onayladı. "Bulabilirim."</p>
	<p class="block_3"> </p>
	<p class="block_2">James, "İyi. Sanırım sizleri dışarı çıkartabileceğim bir yer biliyorum, biraz yemek ve su çaldıktan sonra. Burada bekleyin," dedi. Başka tek bir kelime etmeden, ışığı söndürüp kayboldu.</p>
	<p class="block_3"> </p>
	<p class="block_2">"Bunu yapmasından nefret ediyorum," diye homurdandı William.</p>
	<p class="block_3"> </p>
	<p class="block_2">Treggar yalnızca hafifçe gülmekle yetindi.</p>
	<p class="block_3"> </p>
	<p class="block_2">James, aşçının uyku döşeğinin yakınındaki duvara yapışmıştı. Aç ve susamış, özellikle de susamış olduğunun zaten farkındaydı, ama mutfağa yaklaştığı sırada bu kendisini daha da belli etmişti. Garnizonun geri kalanı gün boyunca uyuyor olacaktı, ancak aşçılar günün ilk yemeğini yapmak için birkaç dakika içinde uyanacaklardı.</p>
	<p class="block_3"> </p>
	<p class="block_2">James köşeden usulca baktığında, uyumakta olan aşçının horlayarak döndüğünü gördü. Paçavralar içinde iki çocuk da birkaç metre ileride uzanmıştı. Muhtemelen Durbin'de satın alınmış kölelerdi, ya da çöldeki kervanlardan birinden kaçırılmışlardı. James, kuyuya benzer bir şeyin -tuğladan çember şeklinde örülmüş, yaklaşık bir metre yükseklikte ve aynı çapta bir yapıydı- yakınlarındaki bir duvarda, mandala asılı bir su tulumu gördü. Bu çapta bir garnizonun kendi kuyusunun olması mantıklıydı. James, yukarı baktığında kuyunun tepesinde bir delik gördü ve bunun kalenin merkez avlusundaki eski baca olduğunu anladı.</p>
	<p class="block_3"> </p>
	<p class="block_2">James planını değiştirdi. Bu bacadan haberi yoktu ve işlerini kolaylaştırabilirdi. Sessizce ve hızla kuyuya yaklaştı, kenarına tırmandı, öne eğildi ve ellerini karşı duvara dayadı. Yukarı baktı. Otuz metre kadar yukarıda ufak bir ışık halkası vardı. Kuyu hâlâ yukarıdaki platoya açılıyordu!</p>
	<p class="block_3"> </p>
	<p class="block_2">Kuyunun eski üstyapısı kalenin geri kalanı ile birlikte yıkılmış, fakat baca kısmını kimse doldurmamıştı.</p>
	<p class="block_3"> </p>
	<p class="block_2">Aşağıya bakan James, etrafına halat sarılmış, karanlığa inen bir kanca gördü.</p>
	<p class="block_3"> </p>
	<p class="block_2">James su tulumunu aldı. Doluydu. Kuyunun hemen yanında duran iki boş tulum gördü. Bir tanesini alıp, dolu olanın bulunduğu yere astı. Çocuklardan biri muhtemelen tulumu doldurmamış olduğu için dayak yiyecekti, ama bunun artık bir önemi olmayacaktı.</p>
	<p class="block_3"> </p>
	<p class="block_2">Bir iki güne kadar bu çocuklar ya ölmüş olacak, ya da serbest kalacaklardı.</p>
	<p class="block_3"> </p>
	<p class="block_2">James mutfağın içinden ekmeği, peyniri ve kurutulmuş meyveleri kaparak, sessizce geçti. Hızla ilerledi, tünelde belli bir mesafeyi geride bıraktığında her şeyi yere koydu. Mutfağa hızla geri döndü ve bir kez daha kuyunun kenarında durdu.</p>
	<p class="block_3"> </p>
	<p class="block_2">Yüksekliği göğsüne gelen duvara tırmandı, ardından dizlerini esnetti ve bacaya sıçradı, elleriyle sertçe duvarlarına tutundu. Dar bir bacaydı ve dizlerini hızla yukarı çekip kendini kuyuya sıkıştırırken, kayıp aşağıdaki kuyuya düşmemek için mücadele ediyordu. Yukarı doğru kıvrıldı, dirsekleri ve dizleri kan içinde kalmıştı ve tırmanış boyunca inanılmaz miktarda bir kiri yerinden kaldırmıştı. Aşçının kuyunun etrafında bunu görmemesi için kör olması lazımdı.</p>
	<p class="block_3"> </p>
	<p class="block_2">Mümkün olduğunca yavaş bir şekilde aşağıya kaydı ve ardından kendini bıraktı.</p>
	<p class="block_3"> </p>
	<p class="block_2">Aşağıdaki kuyuya doğru düştü. Kuyunun tepesini geçerken, köşelerinden yakaladı. Gürültü, kulaklarına çok fazla gelmişti, fakat aşçı horlamaya devam ediyordu. Omuzlarındaki ani gerilme, kolları omuzlarından sökülüyormuş gibi hissetmesine neden olmuştu, ama bu şoka ve acıya dayandı. En son böyle bir şey yapmayı denediği zamanın, Geceşahinleri ile ilk karşılaşması olduğunu hatırladı, Krondor'un damlarının üzerinde Prens Arutha'yı bir katilin arbalet oklarından kurtarmış olduğu geceydi. Nedense bu tecrübe, zaman içinde gelişmiyordu.</p>
	<p class="block_3"> </p>
	<p class="block_2">James derin bir nefes alarak, kendisini kuyudan yukarı çekti. Kuyunun ağzına bol miktarda saçmış olduğu tozu yerinden oynatmamaya gayret gösterdi. Sessizce tozun gerisinde bir yere atladı, ardından dönerek bu dağınıklığı inceledi. Ellerinin kuyuya tutunduğu yeri tam olarak belirleyebiliyordu. Hızla tozu etrafa dağıtırken, kimsenin bu yere çok daha dikkatli bakmamasını umut ediyordu.</p>
	<p class="block_3"> </p>
	<p class="block_2">Daha fazla vakit kaybetmeden hızla mutfaktan çıktı, yemeği ve suyu aldı, ardından diğerlerinin kendisini beklediği yere döndü. Yol boyunca iki omzunu da ovuşturuyordu, bu numarayı tekrar denememeye karar verdi.</p>
	<p class="block_3"> </p>
	<p class="block_2">Yemeklerini yerken James, "İki şeyden biri olacak. Ya aşçı kuyunun etrafındaki dağınıklığı fark edecek, ya da kurban töreninden önce muhafızlar seni kontrol edecekler ve alarm verilecek. Ben ilkinin olmasını umuyorum," dedi.</p>
	<p class="block_3"> </p>
	<p class="block_2">"Neden?" diye sordu William kendi payına düşen ekmeği bitirdiğinde.</p>
	<p class="block_3"> </p>
	<p class="block_2">Treggar, "Çünkü önce onun kaybolduğunu fark ederlerse, ardından bu yerdeki her odayı en azından mutfaktaki dağınıklığı görene kadar ararlar. Eğer ilk önce dağınıklığı görürlerse, araştırırlar, mahkûmun kaçmış olduğunu fark ederler ve hemen, mahkûmun bu eski kuyuyu kullandığını düşünerek dışarı çıkarlar," dedi. Edwin, "Peki o halde, biz nasıl çıkacağız?" diye sordu.</p>
	<p class="block_1"> </p>
	<p class="block_2">James, "Çıkmayacağız. Sen çıkacaksın. Arutha buraya iki yüz adamıyla birlikte geliyor. Ama burada en az üç yüz kişi var ve onun gelmesini bekliyorlar. Birileri onu uyarmalı ve bu kaleden dışarı çıkmayı başarabilirsen, en iyi şansımız olarak sen duruyorsun."</p>
	<p class="block_3"> </p>
	<p class="block_2">"Onu nasıl dışarı çıkarmayı düşünüyorsun?" diye sordu Treggar.</p>
	<p class="block_3"> </p>
	<p class="block_2">"Doğu kapısından," dedi James. Yemekle birlikte taşımakta olduğu çıkını aldı ve içinden siyah bir tunik çıkardı. "Dene şunu." Ardından bir pantolon ve başörtüsü çıkardı. "Kaçak mahkûmun peşinde fazladan bir İzmali fanatiği." "Ben gittikten sonra ne yapacaksınız?" diye sordu Edwin.</p>
	<p class="block_3"> </p>
	<p class="block_2">James, "Birisi Arutha'ya kapıları açmak için burada olmalı. Eğer burada üç kişi olursak, birimizin bunu yapacak kadar hayatta kalma şansı daha fazla demektir," dedi.</p>
	<p class="block_3"> </p>
	<p class="block_2">"Kapıyı hiç gördün mü?" diye sordu Treggar. "Koridorun ucundan, samanlığın içinde saklanırken." "Ve?"</p>
	<p class="block_3"> </p>
	<p class="block_2">"İki büyük ahşap kapı, demirle güçlendirilmiş, içe doğru açılıyor. İki atlının yan yana geçebileceği kadar geniş." "Onu nasıl açık tutacağız?" diye sordu William.</p>
	<p class="block_3"> </p>
	<p class="block_2">"Tutmayacağız," dedi James. "Açılmasını istediğimiz vakte kadar kapalı tutacağız." "Anlamıyorum," diye itiraf etti Treggar.</p>
	<p class="block_3"> </p>
	<p class="block_2">James, "İz sürücünün ardından kaç adamınızı gönderirdiniz, yüzbaşı?" diye sordu.</p>
	<p class="block_3"> </p>
	<p class="block_2">"Gönderme imkânım olan herkesi. İz sürücüleri yakaladılar, çünkü onlar bu yöne geliyorlardı. Orada serbest olmaları, saklanmaya çalışmaları, çok farklı bir hikâye olurdu."</p>
	<p class="block_3"> </p>
	<p class="block_2">Edwin, "Eğer kaçabilirsem ve beni takip edenlerle arama bir mil koyabilirsem, beni asla bulamazlar," dedi.</p>
	<p class="block_3"> </p>
	<p class="block_2">"Ya şimdi?" diye sordu William. "Bekliyoruz," dedi James.</p>
	<p class="block_3"> </p>
	<p class="block_2">Fazla beklemelerine gerek kalmamıştı. Bir saat içinde, çevredeki hareketliliğin sesleri duyulabiliyordu. James, "Burada bekleyin," dedi ve araştırmaya gitti.</p>
	<p class="block_3"> </p>
	<p class="block_2">Kısa bir süre sonra geri döndü ve "Orası arı kovanı gibi. Aşçı uyandığında geride bıraktığım izleri görmüş olmalı, şimdi Edwin'in yüzeye çıktığını sanıyorlardır," dedi. William ve Treggar'a dönerek, "Siz burada bekleyin. Eğer bir saat içinde geri dönmezsem, ölmüş olabileceğimi düşünüp, neyi uygun görüyorsanız onu yapın," dedi. Edwin'e, "Benimle gel," dedi.</p>
	<p class="block_3"> </p>
	<p class="block_2">Bir kez daha karanlıkta bırakılmış olan William, "Yüzbaşı?" dedi. "Evet?"</p>
	<p class="block_3"> </p>
	<p class="block_2">"Bir toprak beyinden emir almak sizi rahatsız ediyor mu?"</p>
	<p class="block_3"> </p>
	<p class="block_2">Treggar güldü. "Bunu bana bir hafta kadar önce sormuş olsaydın, bunu asla kabul edemeyeceğimi söylerdim. Ama James, tanıdığım diğer toprak beylerine benzemiyor." Tekrar konuşmaya başladığında sesi kısıldı, "Hem o Prens'in yetkisine sahip ve buna asla karşı çıkamam. Seni rahatsız ediyor mu?"</p>
	<p class="block_3"> </p>
	<p class="block_2">"Bazen," diye kabullendi William. "Ama bu çoğunlukla, kendisinden fazlasıyla emin olmasından kaynaklanıyor." Treggar bir kez daha güldü. "Evet öyle." Bir süre sonra sözüne devam etti, "Ama emin olmak ya da en azından öyle gibi görünmek, bir lider için o kadar da kötü bir şey değil. Bunu hiçbir zaman unutma. Bir general ya da dük olduğunda, adamların sana baktığı zaman, yaptığı şeyden emin birini gördüklerinden emin ol. Bu çok önemlidir." "Bunu hatırlayacağım."</p>
	<p class="block_3"> </p>
	<p class="block_2">Konuşmaları bittiği sırada kalenin içinde alarm sesleri duyulmaya başlamıştı.</p>
	<p class="block_3"> </p>
	<p class="block_2">James ve Edwin, temkinli bir şekilde ilerliyorlardı. Koşmakta olan adamların sesleri kaybolmuştu. James kullanılmayan yolları tüketmişti, şimdi katiller tarafından depo olarak kullanılan bir gurup odadan geçiyorlardı. Bulundukları yerle ahır ve doğu kapısı arasında, iki oda ve bir koridor kalmıştı.</p>
	<p class="block_3"> </p>
	<p class="block_2">Edwin, James'in bir önceki odadan almış olduğu kısa bir kılıcı sıkıca tutuyordu. Üzerindeki çalıntı cüppeyle bir İzmali katilini andırıyordu.</p>
	<p class="block_3"> </p>
	<p class="block_2">Önlerindeki hareketlilik, James'in durmasına neden oldu. İz sürücüye de aynı şeyi yapmasını söylemesine gerek kalmamıştı. Hırsız olmayabilir, diye düşündü James, ama nasıl gizlice hareket edileceğini biliyor.</p>
	<p class="block_3"> </p>
	<p class="block_2">İki adam kendilerine doğru geliyordu. James hızla Edwin'i önüne itti ve duvara yakın durmaya çalıştı, böylelikle katiller bu ikisinin kendilerinden olduklarını sanabilirdi.</p>
	<p class="block_3"> </p>
	<p class="block_2">Bu hile bir an için işe yaradı, ama yaklaştıklarında adamın gözleri irileşti. Edwin'in başka bir uyarıya ihtiyacı yoktu, iki geniş adım attı ve ilk adamın üzerine atladı.</p>
	<p class="block_3"> </p>
	<p class="block_2">İkinci adam tam kılıcını çekmekteydi ki, James'in hançeri onu göğsünden yakaladı. Edwin, ilk katilin üzerine oturdu ve hızla gırtlağını kesti.</p>
	<p class="block_3"> </p>
	<p class="block_2">"Bu cesetleri yoldan çekmeliyiz," dedi Edwin.</p>
	<p class="block_3"> </p>
	<p class="block_2">"Şu odaya," dedi James, birini kollarından çekerken. Odanın içinde boş bir silah sandığı buldular ve cesetleri oraya sakladılar.</p>
	<p class="block_3"> </p>
	<p class="block_2">Görülmediklerinden emin olmak için etrafı bir kez daha kolaçan ettikten sonra, ahırların olduğu yere doğru hızla ilerlediler.</p>
	<p class="block_3"> </p>
	<p class="block_2">Oraya ulaştıklarında, son atlı bölüğün de oradan ayrılmış olmasına rağmen, ortalığın halen karmaşık halde olduğunu gördüler. Ahırdaki kırk at bölmesinden yarım düzine hariç hepsi ve iki büyük ağıl boştu. James, "Neredeyse yüz atlıyı senin peşine takmışlar," diye fısıldadı.</p>
	<p class="block_3"> </p>
	<p class="block_2">"İyi," diye fısıldadı Edwin. "Bu boyuttaki bir karmaşa, iz sürmeyi kolaylaştırır."</p>
	<p class="block_3"> </p>
	<p class="block_2">Bu geniş yeraltı ahırının ortasında bir yerde, bir gurup adam aralarında tartışıyorlardı. Üzerlerinde koyu renk cüppeler vardı, fakat bunlar diğerlerinin giydiği kiralık katil cüppesinden çok, rahiplerin tören cüppelerine benziyordu.</p>
	<p class="block_3"> </p>
	<p class="block_2">En sonunda rahip arkasını döndü ve ahırın batı duvarındaki bir çıkıştan çıktı.</p>
	<p class="block_3"> </p>
	<p class="block_2">Ortadan kaybolduklarında ahır, kapıdaki bir çift muhafız ve atları eyerlemekle meşgul birkaç adam dışında boş kalmıştı. James bunların, kaçağın yakalanması durumunda diğerlerini çağırmaya yollanacak atlı yaverler olabileceğini düşündü.</p>
	<p class="block_3"> </p>
	<p class="block_2">James, atlarını hazırlamakta olan iki adama yöneldi. Ardından o ve Edwin adım adım, karanlığa karışarak, hiçbir şeyden şüphelenmeyen adamlara doğru ilerlediler.</p>
	<p class="block_3"> </p>
	<p class="block_2">İki sürücünün bineklerini hazırlamakta olduğu iki ahır bölmesinin yanındaki yere ulaştıklarında, James Edwin'e işaret vererek dışarı çıktı. Kendisine doğru bakan sürücülerin ilkinin yanından geçti. Adam kiralık katil arkadaşlarından birinin geçtiğini düşünerek dikkatini tekrar eyerinin kayışlarını sıkmaya yöneltti. Beklenmedik bir hareket gözüne çarpınca bir kez daha baktı ve yeni gelmiş olan bu kiralık katilin, diğer odadaki sürücünün arkasına geçmiş olduğunu ve sürücünün yere yığıldığını gördü.</p>
	<p class="block_3"> </p>
	<p class="block_2">Hançer sırtına saplanana dek, James'in arkasında olduğunu anlamamıştı bile.</p>
	<p class="block_3"> </p>
	<p class="block_2">James başıyla bir işaret verdi ve ikisi de atlarını ahırlarından çıkardılar, bindiler ve muhafızlara doğru sürmeye başladılar.</p>
	<p class="block_3"> </p>
	<p class="block_2">Muhafızlardan biri kendilerine baktı, ancak sürücülerden birinin siyah bir kıyafet giymediğini anlaması zaman aldı.</p>
	<p class="block_3"> </p>
	<p class="block_2">Bağırdığında beraberindeki muhafız, arkadaşının neden bağırdığından habersiz baktı.</p>
	<p class="block_3"> </p>
	<p class="block_2">Edwin eyerinden atladı ve ilk muhafızı taş zemine devirdi. İkinci muhafız, James hançerini fırlattığı sırada eğimli palasını çekmekteydi. Adam yana doğru eğildi ve ölümcül bir darbe yerine, bıçak omzunu sıyırıp geçti. "Lanet olsun," dedi James, eyerinden atlayıp kılıcını çekerken. "Yerlerinde durmamalarından nefret ediyorum."</p>
	<p class="block_3"> </p>
	<p class="block_2">Edwin rakibiyle mücadele ediyordu ve kılıcını adamın gırtlağına dayamıştı. Ani bir aşağı çekme ile adamın nefes borusunu parçaladı.</p>
	<p class="block_3"> </p>
	<p class="block_2">James neredeyse palanın ucuna doğru yürümüş, adamın beklenmedik hamlesinden dans edercesine geri çekilmişti. "Şimdi gerçekten delirdim!" diye bağırdı, sert bir darbe ile kılıcı yana iterek, adamın boynuna yandan bir darbe savurdu.</p>
	<p class="block_3"> </p>
	<p class="block_2">Adam geri çekildi, boğazını yalayıp geçen darbenin hızı, adamın şok içinde gözlerini kırpıştırmasına neden olmuştu. Arkaya doğru iki adım sıçradı, ardından kılıcını hazır bir şekilde tutarak çömeldi. James öne ilerleyerek, kılıcını aksi yönde savurdu. Adam hamle yaptığında, James tereddüt etti ve kılıç darbesinin yanından geçip gitmesine izin verdi.</p>
	<p class="block_3"> </p>
	<p class="block_2">Adam gerilerken James, aynı hızda bir kez daha bastırdı.</p>
	<p class="block_3"> </p>
	<p class="block_2">Adam üç kere daha kılıcını savurdu, James bir tereddüdün ardından, öne doğru bastırdı. Dördüncüsünde katil kılıcını savurmaya başlamıştı ki, James birden öne atıldı ve adamı kılıcının ucuna geçirdi. Edwin'e bakan James, "Kendini asla bir ritme kaptırma. Ölmene neden olabilir," dedi.</p>
	<p class="block_3"> </p>
	<p class="block_2">İz sürücü başını bir kere salladı ve sessizce en yakındaki ata bindi. Elini veda niyetine hafifçe salladıktan sonra atı sertçe topukladı. At dörtnala gitmeye başlamıştı.</p>
	<p class="block_3"> </p>
	<p class="block_2">James, kimse ortaya çıkmadan kapıları kapatmak için koşturdu. Kalan son gücü ile iki metal sürgüyü yerine oturttu, sarf ettiği bu güç ter içinde kalmasına neden olmuştu.</p>
	<p class="block_3"> </p>
	<p class="block_2">İki cesedi en yakındaki ahır bölmelerine taşıdı ve üzerlerini samanla örttü, ardından aynı işlemi öldürmüş olduğu iki katil için de tekrarladı.</p>
	<p class="block_3"> </p>
	<p class="block_2">Hız uğruna gizliliği bir kenara bırakarak, ahırdan, kendisini kalenin terk edilmiş bölümüne ulaştıracak olan iki odaya doğru koşmaya başladı.</p>
	<p class="block_3"> </p>
	<p class="block_2">William ve Treggar'a ulaştığında nefesi neredeyse kesilmişti. Oturdu ve elindeki son mumu yaktı. Derin soluklar arasında, "Edwin yolda. Şansımız varsa, Arutha neler olduğunu ve nerede olduğumuzu bir güne kalmadan öğrenir," dedi.</p>
	<p class="block_3"> </p>
	<p class="block_2">"Şansımız varsa," dedi yüzbaşı.</p>
	<p class="block_3"> </p>
	<p class="block_2">"Şimdi ne yapacağız," diye sordu William.</p>
	<p class="block_3"> </p>
	<p class="block_2">James derin bir nefes alıp, ardından sordu, "Yemek yediniz mi?"</p>
	<p class="block_3"> </p>
	<p class="block_2">"Evet," dedi Treggar. "Kendi payımızı yedik. Senin için de bir parça bıraktık. Ne olur ne olmaz diye."</p>
	<p class="block_3"> </p>
	<p class="block_2">"Teşekkürler, ama imkânım olursa daha sonra yiyeceğim." İki yoldaşına baktı. "Arutha'nın yanında iki yüz adamı var.</p>
	<p class="block_3"> </p>
	<p class="block_2">Eğer doğrudan buraya gelirse, Edwin'i aramak için dışarı yollananlardan bazılarını bulabilir."</p>
	<p class="block_3"> </p>
	<p class="block_2">"Kendi payıma düşen Geceşahinleri'ni öldürdüm. Açık bir dövüşte herhangi birinden farkları yok. Onların gücü, ünlerinde, sinsiliklerinde ve korkuda yatıyor. Arutha onları dışarıda yakalarsa, sayıları ne olursa olsun ezip geçecektir."</p>
	<p class="block_3"> </p>
	<p class="block_2">"Peki ya halen burada olanlar?" James, "Eğer bu yeri bulursa ve doğu kapısından girerse, karşısında üzerinde iki kapının bulunduğu çıplak taş bir duvar bulacak. Duvara oyulmuş mazgallar var, bu yüzden kapıyı kırmaya çalışırken adam kaybedecek. Kapı yıkılınca da, odaların içinde sayıca üstün bir kuvvetle karşı karşıya gelecek." Treggar, "Yenilebilir," dedi.</p>
	<p class="block_3"> </p>
	<p class="block_2">William, "Ne yapacağız?" diye sordu.</p>
	<p class="block_3"> </p>
	<p class="block_2">Treggar ve James kılıçlarını çektiler. "Arutha buraya gelmeden katillerin hiçbirinin burayı terk etmemesini sağlayacak ve burada beklerken, karşı tarafın şansını azaltacağız."</p>
	<p class="block_3"> </p>
	<p class="block_2">William önce James'e, ardından Treggar'a baktı ve kılıcını çekti.</p>
	<p class="block_5" id="calibre_pb_12"> </p>
</body></html>
