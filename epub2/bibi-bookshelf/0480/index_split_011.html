<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">DOĞAÇLAMA</p>
	<p class="block_3"> </p>
	<p class="block_2">Treggar ayağa kalktı ve cüppesinin üzerine birikmiş olan kumları silkti.</p>
	<p class="block_3"> </p>
	<p class="block_2">Ufuk doğuda aydınlanmış, şafak hızla yaklaşıyordu. Diğerleri kıpırdanmaya başladığında, yüzbaşı yükselen güneşe doğru bir hareket yaptı. Ardından kuzeye döndü ve bir başka hareket yaptı.</p>
	<p class="block_3"> </p>
	<p class="block_2">"Ne yapıyorsun?" diye sordu James.</p>
	<p class="block_3"> </p>
	<p class="block_2">"Dostlarımızı arıyorum," diye yanıtladı yüzbaşı, batıya dönerken. "Umarım bu bir çeşit sabah ayini gibi görünüyordur." Güneye başka bir hareket yaparak bitirdi ve "Git de 'kadınları' çalıştır."</p>
	<p class="block_3"> </p>
	<p class="block_2">James, William'a bir tekme savurur gibi yaptı ve "Ateşi karıştır da yemek yapmaya başla. Güneş ufuktan yükselirken hareket etmemizi bekleyeceklerdir."</p>
	<p class="block_1"> </p>
	<p class="block_2">William bir an için korku içindeymiş gibi davrandı, bunu ikna edici bir biçimde yapmış olmayı umuyordu, ardından hızla işe koyuldu. Kurumuş dışkıları ateşe attı, az sonra ateş yemek pişirilecek kadar sıcaktı.</p>
	<p class="block_3"> </p>
	<p class="block_2">Diğer "kadınlar" yemek hazırlıyor ve kendilerini işlerine vermiş gibi görünüyorlardı, fakat gözleri sürekli izlendiklerine dair bir işaret arıyordu. James bağdaş kurmuş, kucağında bir tabak, yemek yiyordu. Bir yandan yemeğini çiğnerken, "Eğer tepedelerse, onları göremiyorum," dedi.</p>
	<p class="block_3"> </p>
	<p class="block_2">Treggar, "Tepedeler. En azından biri, göründüğümüz gibi olduğumuza kanaat getirinceye kadar orada olacak. Eğer iz sürücüleri bulmuş ve bizim onlarla ilişkili olduğumuzu düşünüyor olsalardı, ölmüş olurduk," dedi.</p>
	<p class="block_3"> </p>
	<p class="block_2">"Sence iz sürücülere ne olmuş olabilir?" diye sordu William, Treggar’ın omzundan aşağı bardağını bir su tulumu ile doldururken.</p>
	<p class="block_3"> </p>
	<p class="block_2">"Sanırım, kaçamadıkları bir şeyle karşı karşıya geldiler," dedi Treggar. "Ya öldüler ya da gizleniyorlar. Belki de bir daire çizerek, gözleniyor olabileceğimiz düşüncesiyle bizi atlayıp doğrudan Prens Arutha'ya gidiyorlardır." Suyunu içti, ardından ayağa kalktı. "Bilmiyorum. Ama hareket etmemiz gerektiğini biliyorum." İki askere dönerek, "Hazırlanırken, her ikinizin de şu çukurun oraya gidip tuvalet ihtiyacınızı gidermenizi istiyorum." Etrafına bakındı, sanki bir talimat veriyormuşçasına, keçileri işaret etti. "Teğmen, oraya git ve keçilere bir bakıyormuş gibi yap. Bunu yaparken sanki bir işaret ya da mesaj bırakabilecekmişsin gibi davran."</p>
	<p class="block_3"> </p>
	<p class="block_2">William bu emir karşısında biraz aklı karışmış halde baktı, ama emirlere uydu.</p>
	<p class="block_3"> </p>
	<p class="block_2">James, "Planın nedir?" diye sordu.</p>
	<p class="block_3"> </p>
	<p class="block_2">"Sanırım, dağın sırtındaki dostlarımız dün gece evlerine döndü, fakat arkalarında bizi gözlemesi için bir adam bıraktılar. Sanırım biz güvenli bir biçimde yola çıkar çıkmaz, burayı, göründüğümüz gibi kişiler olduğumuzdan emin olmak için eşeleyecek. Onun, çocukların işemekte oldukları kayalığın orda olmasını ya da keçi pisliğini araştırmasını istiyorum, bu sırada ben de Prens'in izcilerinin bulabileceği basit bir işaret bırakacağım."</p>
	<p class="block_3"> </p>
	<p class="block_2">James başıyla onayladı ve ayağa kalkarak arabanın yükünü bağlamaya başladı.</p>
	<p class="block_3"> </p>
	<p class="block_2">Treggar arabaya gitti, su tulumunu alarak ateşin üzerine boşalttı. Su tıslarken ve beyaz duman gökyüzüne yükselirken, ateşin üzerine bir miktar kum tekmeledi ve közü söndürürken, ateşin yandığı çukurun etrafındaki taşlan yerinden oynattı. James yanına yaklaştı ve keçileri işaret etti, sanki onlar hakkında bir şeyler söylüyormuşçasına, "Bu bir mesaj mı?" diye sordu. Treggar, "Evet. Eski bir ordu hilesi. Çemberin hangi bölümünün dağılmış olduğuna bağlı farklı mesajlar. Kuzey, 'burada bekleyin' anlamına gelir. Batı, 'hızla gelin' anlamına. Doğu, 'geri dönün' anlamındadır. Güney ise, 'yardım getirin'. Gözden kaybolur kaybolmaz, arabayı ve hayvanları bırakarak, güneybatıdaki bu kayalıklara geri dönüp, ne bulabiliriz bakacağız," diye yanıtladı.</p>
	<p class="block_3"> </p>
	<p class="block_2">James derin bir iç çekti. "Ben de bundan korkuyordum." Ateşin içinde yanmış olduğu çembere baktı, güney kısmı dağıtılmıştı.</p>
	<p class="block_3"> </p>
	<p class="block_2">Treggar, "Toprak beyi, raporlara bakarak, sizin tehlikelere uzak olmayan maceracı bir genç olduğunuzu söyleyebilirim," dedi.</p>
	<p class="block_3"> </p>
	<p class="block_2">James, "Evet, fakat niyeyse bu şeyleri düşünen ben olduğumda daha az tehlikeli ve aptalca görünüyor," diye karşılık verdi.</p>
	<p class="block_3"> </p>
	<p class="block_2">Treggar keskin bir kahkaha attı, ardından, "Haydi hareket edelim!" dedi.</p>
	<p class="block_3"> </p>
	<p class="block_2">Az sonra, gizlenmekte olan gözcü, paçavralar içinde bir Keshialı yolcu gurubunun batıya doğru yolculuklarına devam ettiklerini gördü.</p>
	<p class="block_3"> </p>
	<p class="block_2">Artık gözetlenmediklerinden emin olmaları günün büyük bir kısmını aldı. Treggar, güneşin batışından yarım saat kadar önce durma emri verdi ve "Yarım mil kadar geride bıraktığımız vadiye hızlı adımlarla geri dönelim ve arabayla hayvanları bırakalım," dedi.</p>
	<p class="block_3"> </p>
	<p class="block_2">James, "En azından gizlenme yerlerini bulduk," dedi. Treggar, "Bunu nasıl anlıyorsunuz, toprak beyi?" diye sordu.</p>
	<p class="block_3"> </p>
	<p class="block_2">James eğildi ve yere bir şeyler çizdi. "Burası-" parmağının ucuyla bir nokta koydu "-sanırım biz kamp kurmadan bir saat kadar önce bizi buldukları yer." Sola doğru birkaç santimlik bir çizgi çizdi ve başka bir nokta koydu. "Burası dün akşam kamp yaptığımız yer." Bir başka nokta daha koydu ve "Burası da görünmeyen dostumuzun bizi izlemeyi bıraktığı yer."</p>
	<p class="block_3"> </p>
	<p class="block_2">"Ve?" dedi yüzbaşı.</p>
	<p class="block_3"> </p>
	<p class="block_2">James, "Haritayı hatırlıyor musun?" diye sordu. Treggar, "Evet," dedi. "Gün ortasına doğru, her yöne doğru millerce görüş alanı sağlayan geniş bir platonun kuzeyine gidiyorduk." "Hayvanları salmak istediğin o vadi, güneydeki tepelere doğru gidiyor. Bulunduğumuz patikadan yarım mil ötede, güneydoğuya kıvrılıyor ve yükselmeye başlıyor, ta ki?" "Platoya!" diye tamamladı William.</p>
	<p class="block_3"> </p>
	<p class="block_2">"Ve o eski kale!" dedi Treggar. "Evet, orası doğal bir saldırı kapısı! Girmek ya da çıkmak için yalnızca tek bir yol var."</p>
	<p class="block_3"> </p>
	<p class="block_2">"Bu civarlardaki tek olası yer orası."</p>
	<p class="block_3"> </p>
	<p class="block_2">"O halde ne yapacağız?" diye sordu William.</p>
	<p class="block_3"> </p>
	<p class="block_2">Treggar, "Toprak beyi, bariz olanı benden daha az tehlikeli ve aptalca bir şekilde anlatmak ister misiniz?" dedi.</p>
	<p class="block_3"> </p>
	<p class="block_2">James yüzünü ekşitti, ardından, "Vadiyi gözleyeceğiz. Eğer Prens Arutha buradan geçerse ve o yöne doğru gittiğimize dair izler görürse, bir tuzağa düşebilir. Bunun böyle olmayacağından emin olmalıyız." "Efendim?" diye izin istedi askerlerden biri.</p>
	<p class="block_3"> </p>
	<p class="block_2">"Evet?" diye yanıtladı Treggar.</p>
	<p class="block_3"> </p>
	<p class="block_2">"Eğer o vadi içeri giriş yoluysa, arabayı ve hayvanları ne yapacağız?"</p>
	<p class="block_3"> </p>
	<p class="block_2">Treggar, James'e baktı. "Onları bu civarlarda bulunabilecekleri bir yerde bırakamayız." William, "O halde biz üçümüz burada mı kalacağız?" diye sordu.</p>
	<p class="block_3"> </p>
	<p class="block_2">James başıyla onayladı. "Bir adamın arabayı sürmesi gerekecek, deveyi de arabanın arkasına bağlayabiliriz. Diğeri ise yol boyunca keçileri gütmek zorunda."</p>
	<p class="block_3"> </p>
	<p class="block_2">Treggar bu emri iki askere verdi. "Gün batınımdan bir saat sonrasına dek hareket etmeye devam edin ve üç gün boyunca kamp kurun. Eğer kimse sizinle bağlantı kurmazsa, en uygun yoldan Krondor'a dönün. Shandon Körfezi'nin güney sahilindeki karargâhı deneyin ya da Karanın Sonu'na gidin. Burada bulduklarımızı rapor edin. Fakat Krondor'a geri dönün," diye bitirdi.</p>
	<p class="block_3"> </p>
	<p class="block_2">Askerler selam verdi, yüzlerindeki neşesiz ifade bu sonuç karşısında ne hissettiklerini belirtiyordu.</p>
	<p class="block_3"> </p>
	<p class="block_2">Üzerindeki ağır cüppeyi çıkartan Treggar, sıradan bir paralı asker gibi görünüyordu; üzerinde bir tunik, deriden dar bir yelek, yanında asılı bir kılıç vardı. Bir başlık ya da kalkan kullanmıyordu.</p>
	<p class="block_3"> </p>
	<p class="block_2">James de bu şekilde giyinmişti; tek fark, onun kılıç kayışına asılı olanın bir meç oluşuydu. William'ın silah tercihi ise sırtında taşıdığı, kabzası bir buçuk el büyüklüğünde bir kılıçtı.</p>
	<p class="block_3"> </p>
	<p class="block_2">Treggar etrafına bakındı ve "Patikanın güney tarafında kalacağız, yalnız olmama ihtimaline karşın kayalara yapışarak ilerleyelim."</p>
	<p class="block_3"> </p>
	<p class="block_2">O sırada gölgelerin boyu da uzamaya başlamıştı. James, "Eğer fazla toz kaldırmazsak, gözden uzak kalabiliriz. Önden ben gideceğim," dedi.</p>
	<p class="block_3"> </p>
	<p class="block_2">Treggar buna karşı çıkmadı. James doğuya doğru ilerlerken, yüzbaşı omzunun gerisinden gözden kaybolmakta olan arabaya ve iki askerine bakıyordu.</p>
	<p class="block_3"> </p>
	<p class="block_2">William bu adamları tanımıyordu, ama yüzbaşının ne düşündüğünü biliyordu: Bu ikisi sağ salim geri dönebilecekler miydi? Dikkatini yukarısındaki kayalara yönelttiğinde, William içlerinden herhangi birinin sağ salim geri dönüp dönemeyeceğini düşündü.</p>
	<p class="block_3"> </p>
	<p class="block_2">Tepelerinde, bu çorak yerde bir şekilde yaşamayı başaran böcekleri arayan yarasalar uçuşuyordu. James karanlığın içinde diz çöktü. Bu loşluğun içinde, zihninin orada olması gerektiğini söylediği şeyi, bir pusu ya da tuzağın belirtilerini arıyordu. O ana kadar hiçbir şey bulamamıştı. Birileri bu üç adamın yaklaştığından haberdarsa bile bu gerçeği belli etmiyorlardı.</p>
	<p class="block_3"> </p>
	<p class="block_2">James elini kaldırdı ve Treggar ile William yaklaştığında onlara döndü. "Bundan hoşlanmıyorum. Kapılarının eşiğine yürüyoruz," diye fısıldadı.</p>
	<p class="block_3"> </p>
	<p class="block_2">Treggar, "Ne öneriyorsun?" diye sordu.</p>
	<p class="block_3"> </p>
	<p class="block_2">"Arka kapısı olmayan bir kale hiç gördün mü?"</p>
	<p class="block_3"> </p>
	<p class="block_2">Treggar, "Doğrusu birkaç tane gördüm, ama bu boyutta değil. Bu denli geniş bir alanı kontrol etmek için, eskiden dahi olsa, Keshialıların burada en az yüz, hatta iki yüz ya da üç yüz adamı garnizonda tutmaları gerekirdi. Bu da, onu bir savaş esnasında ilk hedef haline getirir. Bu da demektir ki, içeri gizlice adam sokup çıkarabilmek için bir yol gerekir," diye yanıtladı.</p>
	<p class="block_3"> </p>
	<p class="block_2">"Ama nerede?" diye sordu James, sinirli bir halde. "Kalenin öteki tarafında mı?"</p>
	<p class="block_3"> </p>
	<p class="block_2">William, "Kale hâlâ ayakta duruyor olsaydı, belki yerini çıkarabilirdik, ama üst yapının olmaması." diye fısıldadı.</p>
	<p class="block_3"> </p>
	<p class="block_2">Düşüncesinin sonunu getirmedi.</p>
	<p class="block_3"> </p>
	<p class="block_2">James, "O halde biraz daha ilerleyelim, bir sonuca varamazsak gerisingeri patikaya çıkıp, platonun doğusundan bir daha başlamayı öneriyorum," dedi.</p>
	<p class="block_3"> </p>
	<p class="block_2">William hiçbir şey söylemedi, ama bunun kayalık yamacı tırmanmak anlamına geleceğini biliyordu. Hareket ederlerken, bunu yapmak zorunda kalmamaları için dua etti. Yükseklikten hiç hoşlanmıyordu. Gecenin içinde yavaşça ilerliyorlardı ki, William'ın aklına bir şey geldi.</p>
	<p class="block_3"> </p>
	<p class="block_2">"Bekleyin," diye fısıldadı.</p>
	<p class="block_3"> </p>
	<p class="block_2">"Ne?" diye sordu Treggar.</p>
	<p class="block_3"> </p>
	<p class="block_2">"Bir şey..." William elini kaldırdı ve ardından gözlerini kapattı. Zihni öteye uzandı ve kayaların arasında hızla ilerlemekte olan bir kemirgenin düşüncelerini yakaladı. Bekle! diye hafif bir şekilde düşüncesini iletti.</p>
	<p class="block_3"> </p>
	<p class="block_2">Farenin düşünceleri ilkel, anlaşılması güçtü. Bu üç iri yaratık potansiyel bir tehditti ve yakınlarında kendisine ilginç gelen hiçbir şey yoktu.</p>
	<p class="block_3"> </p>
	<p class="block_2">Çocukken William kemirgenlerle, özellikle sincap ve farelerle konuşmuştu. Dikkatlerinin ömrünün çok kısa, iletişim yeteneklerinin de az olduğunu biliyordu. Fakat aynı zamanda yuvalarına girip çıkan yollara ne kadar hâkim olduklarını da biliyordu.</p>
	<p class="block_3"> </p>
	<p class="block_2">Ona yakınlarda büyük bir yuva olup olmadığı sorusunu yollamaya çalıştı. Yaratık hızla, büyük bir tünelin aklındaki imgesini geçirdi zihninden, bu da tünelin yerini anlayabilmesi için William'a yetmişti. Ardından fare kaçtı.</p>
	<p class="block_3"> </p>
	<p class="block_2">"Ne oldu?" diye tekrarladı Treggar.</p>
	<p class="block_3"> </p>
	<p class="block_2">"Zannedersem arka girişin nerede olduğunu biliyorum." "Nasıl?" diye sordu yüzbaşı.</p>
	<p class="block_3"> </p>
	<p class="block_2">"Söylesem de bana inanmazdınız," dedi William. "Bu taraftan." Sırtlarını dayayarak çömelmiş oldukları duvarın yukarısını gösterdi. "Ulaşmak için bir miktar tırmanmak zorundayız." Treggar başıyla onayladı ve "Göster bize," dedi.</p>
	<p class="block_3"> </p>
	<p class="block_2">William etrafına bakındı ve yukarıyı işaret etti. "Bu kaya duvarının tepesinde olmalı."</p>
	<p class="block_3"> </p>
	<p class="block_2">James, "Beni izleyin," dedi. Karanlığın içinde tutunabileceği bir yer buldu, elini kaya duvar boyunca yukarı kaldırarak uzandı. Tutabileceği uygun bir çıkıntı bulduğunda kendini yukarı çekip sağ bacağını kaldırdı, bir miktar denemeden sonra ayağıyla tutunabileceği bir başka yer buldu. Acı verici bir şekilde adım adım, yukarı doğru hareket etti. William, Treggar'a dönerek, "Yüzbaşı, bu kaya yüzeyini karanlıkta tırmanmak, bariz biçimde tehlikeli ve aptalca kategorisine uyuyor mu?" diye sordu.</p>
	<p class="block_3"> </p>
	<p class="block_2">"Neredeyse kesinlikle," diye yanıtladı Treggar.</p>
	<p class="block_3"> </p>
	<p class="block_2">William, James'i izlemek üzere yukarı uzandı. "Sadece emin olmak istemiştim." Treggar, William harekete geçene dek bekledi, ardından sessizce takip etti.</p>
	<p class="block_3"> </p>
	<p class="block_2">Tırmandıkları sırada, James kısa sürede içine sığışabilecekleri genişlikte bir kaya oyuğu bulmadan önce, Ortanca Ay yükselmişti. Treggar kendilerine ulaşınca William, "Ne kadar yüksekteyiz?" diye sordu.</p>
	<p class="block_3"> </p>
	<p class="block_2">James, "Fazla değil. Otuz metre civarında," diye yanıtladı.</p>
	<p class="block_3"> </p>
	<p class="block_2">William, duyduklarına inanmaz bir şekilde başını salladı. "Ben bunun en azından iki katı sanıyordum." İçinde bulundukları oyuktan, çıkmamaya duyduğu neredeyse kontrol edilemeyecek düzeyde isteği bir yana itti. O ana kadarki tırmanışını tamamen iradesi sayesinde, kendisini her an içine alabilecek dehşeti göz ardı ederek yapabilmişti. Kör gibi uzanarak, çatlakları ve çıkıntıları el yordamıyla bulup, deneyip, kendini birkaç santim yukarı çekerek, bir ayağını atıp, ayak parmaklarının ucundaki ya da elini attığı kaya parçası ufalandığında endişeye yer vermeyerek yapmış olduğu bu tırmanış, tamamen iradesinin gücüyle gerçekleşmişti.</p>
	<p class="block_3"> </p>
	<p class="block_2">"Öyle gibi geliyor, değil mi?" diye sordu yüzbaşı.</p>
	<p class="block_3"> </p>
	<p class="block_2">"Bakın," dedi James, yukarıyı işaret ederek. Üstlerinde, ay ve yıldızların aydınlattığı gecede, tırmandıkları yamacın tepesine altı metreden az bir mesafe kaldığı açıkça görülüyordu.</p>
	<p class="block_3"> </p>
	<p class="block_2">William'a bu mesafe altmış metre gibi geldi. Aşağıya baktığında karanlığı gördü. Ne kadar ilerlemiş olduğunu görememesinin işleri daha da zorlaştırdığını düşündü. Bir daha aşağıya bakmamaya karar verdi. James, "Pekâlâ, beklemekten bize hayır gelmez," dedi ve tekrar tırmanmaya başladı.</p>
	<p class="block_3"> </p>
	<p class="block_2">"Yavaş git," diye tembihledi Treggar.</p>
	<p class="block_3"> </p>
	<p class="block_2">William tırmanmaya başladı ve "İnanın bana, acele etmeye hiç niyetim yok" dedi.</p>
	<p class="block_3"> </p>
	<p class="block_2">William, kendisini yukarı itmek için yavaşça her iki ayağını da boşluğun iki tarafına koyarak büyük yarığa doğru çıkmaya başladı. Tepeye yaklaştığında, James'in kendisine yardım etmek için aşağı uzattığı elini hissetti. Toprak beyinin kendisini yukarı çekmesine izin verdi, ardından karnının üzerine yatarak, Treggar'ı yukarı çekmek için elini aşağıya uzattı. Her üçü de güvende olduklarında, James önce sağına, ardından dağ sırtının diğer yerlere göre daha düz olduğu sola baktı ve sessiz bir şekilde, "Buradan yürüyerek devam edebiliriz," dedi.</p>
	<p class="block_3"> </p>
	<p class="block_2">"Şimdi nereye?" diye sordu yüzbaşı.</p>
	<p class="block_3"> </p>
	<p class="block_2">William çevresine bakındı. Farenin zihninden almış olduğu tünelin imgesini, bu çevreye bakarak ilişkilendirmek zordu. Orada, gün ışığında duruyor olsa dahi, farenin bakış açısına göre tünelin boyutunun devasa bir mağara olması gibi bazı sorunlar olacaktı ve William bu tünelin, yan yana en fazla iki kişiyi alabilecek bir delik olmasından şüpheleniyordu. "Sanırım şu yönden," dedi William, hızla seğirtirken. Bu gece iki ay çıkacaktı, Ortanca ve Küçük Ay ve Ortanca Ay en tepeye ulaştığında, Küçük Ay onu yakalamış ve dikkatli gözcülerin onları görebileceği kadar etrafı aydınlatmaya başlamış olacaktı.</p>
	<p class="block_3"> </p>
	<p class="block_2">James bir o yana bir bu yana bakıyor, Treggar da sürekli omzunun gerisini gözlüyordu. Üzerinde yürümekte oldukları kayalık girintili çıkıntılıydı. Büyük kaya dikitleri, yüzyıllar boyunca karşı karşıya kaldıkları kum rüzgârları yüzünden aşınmış, hatları yumuşamıştı. Arada bir, kendilerine yürümeleri için çok yer bırakmayan, iğne gibi kayaların etraflarından dolanmak zorunda kalıyorlardı.</p>
	<p class="block_3"> </p>
	<p class="block_2">Bir saat kadar daha bu şekilde ilerledikten sonra William, "Eğer fare dostumuz ne dediğini biliyorsa, giriş aşağıda bir yerlerde olmalı," dedi.</p>
	<p class="block_3"> </p>
	<p class="block_2">"Fare dostumuz mu?" diye sordu Treggar.</p>
	<p class="block_3"> </p>
	<p class="block_2">"Daha sonra anlatırım," dedi James. "Şimdi aşağı inecek bir yol bulmalıyız."</p>
	<p class="block_3"> </p>
	<p class="block_2">William etrafına bakındı, ardından bir ışık gözüne ilişti. "Bu nedir?"</p>
	<p class="block_3"> </p>
	<p class="block_2">James, yoldaşının göstermiş olduğu yöne baktı ve "Ay ışığı bir şey üzerinde yansıyor," dedi. "Sence ne kadar uzakta?"</p>
	<p class="block_3"> </p>
	<p class="block_2">"Altı metre kadar," diye yanıtladı James, yıllar boyunca Krondor damlarında koşuşturması mesafe ölçümünü kesin biçimde yapabilmeyi öğretmişti.</p>
	<p class="block_3"> </p>
	<p class="block_2">"Buradan nasıl aşağıya ineceğiz?" diye sordu Treggar.</p>
	<p class="block_3"> </p>
	<p class="block_2">"Kendimizi aşağıya sallandırıp bırakacağız," diye yanıtladı James.</p>
	<p class="block_3"> </p>
	<p class="block_2">"Parmak uçlarında asılsan dahi bacaklarını kırarsın bu yükseklikten," dedi yüzbaşı. "Orada ne olduğunu bilmiyoruz."</p>
	<p class="block_3"> </p>
	<p class="block_2">James yükselmekte olan aya baktı. "Birkaç dakika bekleyelim."</p>
	<p class="block_3"> </p>
	<p class="block_2">Ay gökyüzünde yükselirken, koyu gölgeler dağılıyordu. Birkaç dakika sonra Treggar, "Bu bir geçit!" dedi.</p>
	<p class="block_3"> </p>
	<p class="block_2">Aşağılarında, iki kaya duvarının arasında, terk etmiş oldukları geniş geçidin yan tarafından eski kaleye uzanan dar bir geçit vardı.</p>
	<p class="block_3"> </p>
	<p class="block_2">James, "William, yere uzan ve beni aşağıya indir, ben oradan atlayacağım. Siz ikinizi tutarım," dedi.</p>
	<p class="block_3"> </p>
	<p class="block_2">Hızla, üç adam da aşağıdaki dar geçide indiler. Treggar, "Umarım aceleyle geri çekilmek zorunda kalmayız," dedi.</p>
	<p class="block_3"> </p>
	<p class="block_2">"Geri çekilmek mi?" diye sordu William.</p>
	<p class="block_15"> </p>
	<p class="block_12">"Dövüşecek alanımız yok, teğmen," diye yanıtladı yaşlı asker.</p>
	<p class="block_4"> </p>
	<p class="block_2">William onun haklı olduğunu gördü. Ellerinde hançerler dahi olsa, bu daracık alanda yapılabilecek tek şey, bir rakibi uzakta tutmak olabilirdi. Her iki taraftaki kayalıklar başlarının üzerinde altı metre kadar uzanıyordu, sağa ya da sola gidebilecekleri birkaç santim vardı ancak.</p>
	<p class="block_3"> </p>
	<p class="block_2">"Bu taraftan," dedi William, kendisini önde bulmuştu. Farklı bir dizilim isteseler dahi birbirlerinin üzerinden tırmanmaları dışında alanları yoktu. Bunu da hiçbiri teklif etmedi.</p>
	<p class="block_3"> </p>
	<p class="block_2">Her iki ay da tam tepelerine yükseldiğinde, William fısıldadı, "Duvarlara bakın!" James kayaları incelemek için durdu. "Bu yeni yapılmış. Keski izlerini görebilirsiniz." Treggar, "Sanırım, dostlarımız," dedi.</p>
	<p class="block_3"> </p>
	<p class="block_2">James, "Bu da demektir ki, eski girişe neredeyse kesinlikle tuzak yerleştirilmiş." Sessizleşti, ardından, "Buradan hiçbir at geçemez, demek ki ya girip çıktıkları üçüncü bir geçit var, ya da bu yakınlarda gizlenmiş bir ahır ya da yemlik," dedi. "Kesinlikle ikincisi olduğunu söyleyebilirim," dedi Treggar.</p>
	<p class="block_3"> </p>
	<p class="block_2">İlerledikçe geçit biraz daraldı, en sonunda ise çıkışı olmayan bir yere vardılar. William, duvara doğru elini kaldırdığında James, "Hiçbir şeye dokunma," dedi.</p>
	<p class="block_3"> </p>
	<p class="block_2">William elini çekti, James, "Geri çekilin ve yandan sıkışıp geçmem için izin verin," dedi.</p>
	<p class="block_3"> </p>
	<p class="block_2">Bunu yaptılar ve James bir süre hareketsiz durdu, kaya yüzeyine yakından bakıyordu. Fısıldadı, "Bir ışık yakma riskini göze alabilseydik keşke."</p>
	<p class="block_3"> </p>
	<p class="block_2">"Yapamayız," diye yanıtladı Treggar.</p>
	<p class="block_3"> </p>
	<p class="block_2">"Sessiz olun," diye tembihledi James.</p>
	<p class="block_3"> </p>
	<p class="block_2">Eliyle sağındaki duvara uzandı, ardından parmaklarını, önünde bulunan duvarla yanındaki duvarın kesiştiği yere uzattı.</p>
	<p class="block_3"> </p>
	<p class="block_2">Yüzeye hafifçe, herhangi bir baskı uygulamadan dokundu ve ellerini hızla geri çekti.</p>
	<p class="block_3"> </p>
	<p class="block_2">Bu incelemeyi soldaki duvardan, parmaklarını önündeki duvarın kesişimine doğru götürerek yineledi ve bir kez daha hızla parmaklarını çekti. Geri dönerek, "Tuzak kurulmuş," dedi. "Nereden biliyorsun?" diye sordu Treggar.</p>
	<p class="block_3"> </p>
	<p class="block_2">James, "Biliyorum," dedi.</p>
	<p class="block_3"> </p>
	<p class="block_2">"Ne tarz bir tuzak?" diye sordu William.</p>
	<p class="block_3"> </p>
	<p class="block_2">"Çok pis bir tuzak olduğundan eminim," dedi James, eğilirken. Duvarın önündeki zemini inceledi, bir kez daha duvarın zeminle birleştiği yeri inceliyordu. "Geri çekilin," diye talimat verdi.</p>
	<p class="block_3"> </p>
	<p class="block_2">Birkaç metre kadar geri çekildiler. "Eğer nasıl bildiğimi öğrenmek istiyorsanız, yüzbaşı, hayatınızın yarısını tuzaklarla geçirin, onlar hakkında bir sezi kazanıyorsunuz. Buradaki tuzak bayağı iyi, ancak hiçbir doğal kaya oluşumunun her iki tarafta da tepeden aşağıya uzanan, aynı boyutta devamlılık sağlayan tabakası yoktur. Biri önümüzdeki bu kayayı yerinden kesip, buraya yerleştirmiş." James aşağıya uzandı ve hafifçe itti. Duvarın tamamı zorlanmaksızın bir an için kendisine doğru eğildi ve ardından arkaya yattı. Parmaklarını gizli kapının alt kenarına soktu ve yukarı kaldırdı. Kapı, sessiz ve kolay bir şekilde havalandı, gizlenmiş iki mile bağlı olarak yere paralel bir konuma gelene dek yükseldi. James omzundan^ geriye bakarak, "Bu kapıyı, şuradaki diğer kayaya benzeyecek şekilde oymuşlar, ama birebir aynı değil. Şimdi zemin haricinde hiçbir şeye dokunmayın. Özellikle de altından sürüneceğiniz bu kapıya," dedi. Ardından, havada duran kapının altından sürünerek, karanlıkta kayboldu.</p>
	<p class="block_3"> </p>
	<p class="block_2">William ve yüzbaşı onu izlediler.</p>
	<p class="block_3"> </p>
	<p class="block_2">Tünel zifiri karanlıktı ve James, "Hareket etmeyin," diye fısıldadı.</p>
	<p class="block_3"> </p>
	<p class="block_2">Acı verecek kadar yavaş geçen bir anın ardından, bir ışık parıldadı, bu James'in yakmış olduğu ufak bir alevdi.</p>
	<p class="block_3"> </p>
	<p class="block_2">"Bunu nasıl yaptın?" diye sordu Treggar.</p>
	<p class="block_3"> </p>
	<p class="block_2">"Daha sonra gösteririm," dedi James. Yanmakta olan ufak bir ince mumu William'a verdi. "Tünel boyunca biraz ilerle." Ardından dikkatle kapıyı önceki konumuna getirdi ve elini ileri uzatarak arkasını döndü. William ince mumu geri verdi. Bu ufak ışık çevrelerindeki alanı aydınlatma görevini çok iyi yapıyor, atacakları adımı görmelerini sağladığı halde, ışığını tünelin çok ötesine vermiyordu. Daha ışıkları fark edilmeden birilerini yakalayabilirlerdi bile.</p>
	<p class="block_3"> </p>
	<p class="block_2">James fısıldayarak, "Şimdi tüm duyularımızı kullanmalıyız. Dikkatli olun," dedi.</p>
	<p class="block_3"> </p>
	<p class="block_2">İlerlemeye başladı. Tünel aşağı meyillenerek, kendilerini yerin daha derinlerine götürüyordu.</p>
	<p class="block_3"> </p>
	<p class="block_7">Sessiz süren uzun bir yürüyüşün ardından, uzakta bir ışık belirdi. James, elindeki ince mumu söndürdü ve kaldırdı. Daha ışığın kaynağına ulaşamadan, içinde bulundukları tüneli kesen bir başka tünelle karşılaştılar. James sağa, ışıktan uzağa döndü ve William ile Treggar'ın kendisini izlemeleri için işaret etti. Bir kez daha karanlığın içine girdiklerinde, mumu yeniden yaktı.</p>
	<p class="block_10"> </p>
	<p class="block_2">Koridor boyunca ilerlediler. Bu açıkça, her iki tarafta sıkı bir şekilde yerleştirilmiş taşlar ve ayaklarının dibindeki iri döşeme taşlarıyla, insan yapımı bir geçitti.</p>
	<p class="block_3"> </p>
	<p class="block_2">William hafif bir sesle, "Sanırım farenin işaret ettiği yön buydu," dedi. "Ne faresi?" diye sordu Treggar.</p>
	<p class="block_1"> </p>
	<p class="block_2">"Muhtemelen mutfağın ya da yiyecek deposunun buradan fazla uzakta olmadığı anlamına geliyor," diye yanıtladı James, soruyu duymazlıktan gelerek.</p>
	<p class="block_3"> </p>
	<p class="block_2">Birkaç metre ötelerinde birinin hareket ettiğini duydular. James hızla elindeki mumu yeniden söndürdü. Bir süre sonra, bir ışığın belirdiğini ve önlerinden iki adamın geçidi boydan boya kesen bir tünelden geçtiğini gördüler. İkisi de konuşmuyordu ve kıyafetlerinin koyu renkte olmasının dışında ne giydiklerini söylemek güçtü.</p>
	<p class="block_3"> </p>
	<p class="block_2">"Ya şimdi?" diye fısıldadı William. "Takip ediyoruz," dedi James.</p>
	<p class="block_3"> </p>
	<p class="block_2">Treggar, "Geri dönüş yolunu unutmayın. Birimizin Prens'e ulaşıp, ona bu yerden bahsetmesi gerek," dedi. Ne James, ne de William cevap verdi. Dikkatle kesişime doğru ilerlediler, ardından iki adamı takip etmek üzere sola döndüler.</p>
	<p class="block_3"> </p>
	<p class="block_2">Koridorun yüz metre kadar ilerisinde, mırıltılar halindeki sesleri duyabiliyorlardı. Işığa yaklaştıklarında, iyi aydınlatılmış bir galerinin girişinde durmakta olan adamlar gördüler. Sırtları bu üç davetsiz misafire dönüktü.</p>
	<p class="block_3"> </p>
	<p class="block_2">James etrafına bakındı ve ardından yukarıya giden merdivenlerin bulunduğu bir geçidi işaret etti. Hızla merdivenlerden yukarı ilerledi ve diğerleri onu takip etti.</p>
	<p class="block_3"> </p>
	<p class="block_2">Kendilerini daire şeklinde bir odada buldular, hizmetkârların yatakhanesi olabilecek ufak bir alandı ve ilk başta bir cephanelik olarak tasarlanmış başka bir bölümün tepesindeydi. Öteki duvarın kenarında, kullanılmamış eski demirci ocakları bulunuyordu.</p>
	<p class="block_3"> </p>
	<p class="block_2">Belli ki eski Keshia kalesinin yerini bulmuşlardı ve bir zamanlar üzerine kurulmuş olduğu, kayaların içine oyulmuş zemininin içindeydiler. Aşağıdan gelen mırıldanma sesleri James'in fısıldamasını maskeliyordu, "Cephanelikte çalışan hizmetkârlar bu tavan arasında uyumuş olmalı." "Aşağıda neler oluyor?" diye sordu William kısık sesle.</p>
	<p class="block_3"> </p>
	<p class="block_2">James kenardan aşağıya bakma riskini göze aldı ve hızla geri çekildi.</p>
	<p class="block_3"> </p>
	<p class="block_2">Aşağıdaki odadan gelen zayıf ışıkta bile William ve Treggar, James'in yüzünün solduğunu görebiliyorlardı. "Bakmadan önce derin bir nefes alın," diye fısıldadı.</p>
	<p class="block_3"> </p>
	<p class="block_2">William usulca aşağıya baktığında, tümü siyah cüppeler ya da pelerinler giyinmiş en azından yüz kadar adamın, saklandıkları yerin tam karşısında yapılmakta olan bir töreni izlediklerini gördü. Eski cephanelik artık bir tapınağa dönüştürülmüştü, duvardaki kahverengi lekeler ise, bu tapınağın karanlık güçlere ithaf edildiğini gösteriyordu. Rahip olduğu belli dört adam bir kurban töreninin ortasındaydılar ve bu kurban arkasına doğru, kocaman bir kayanın üzerine yatırılmış, elleri ve ayakları dört siyah cüppeli adam tarafından sıkıca tutulmuştu.</p>
	<p class="block_1"> </p>
	<p class="block_2">Rahiplerin arkasındaki duvarda, uzun boylu bir adamın boyundan daha büyük görünen, çılgınca bir kâbustan fırlamış gibi duran korkunç bir yaratık görünümünde bir mask asılıydı. Biçimi kabaca bir at kafasıydı, burun kısmı bir tilki gibi çıkıktı, fakat aşağıya doğru iki uzun hortum iniyordu. Gözlerinin olması gereken yerde, iki alev yanıyordu.</p>
	<p class="block_3"> </p>
	<p class="block_2">Öndeki rahip bir ilahi söylemeye başladı ve orada toplanmış olan adamlar hep bir ağızdan buna karşılık verdiler. "Bu hangi dilde?" diye sordu Treggar.</p>
	<p class="block_3"> </p>
	<p class="block_2">"Keshia dili gibi," dedi William, "ama bildiğim bir diyalekt değil."</p>
	<p class="block_3"> </p>
	<p class="block_2">Aniden bir davul sesi duyuldu ve bir boru öttü, aşağıdaki adamlar bağırarak bir ad söylemeye başladılar. James, içinde bir ürpertinin geçip gittiğini hissetmişti.</p>
	<p class="block_3"> </p>
	<p class="block_2">Rahiplerin ilahisinin sesi yükselmeye başladı ve bir tanesi büyük bir kitabı açarak, kurbanın yanına geçti. Diğer rahiplerden biri de yakınlarda durmakta olan bir adamın elinden altın bir çanak aldı. Kurbanın başına doğru gitti ve yanı başında eğildi.</p>
	<p class="block_3"> </p>
	<p class="block_2">İlahi durmuyordu.</p>
	<p class="block_3"> </p>
	<p class="block_2">Ayakta durmakta olan rahipler ilahinin temposunu yakaladılar ve adamlar onlara cevap verdi. Sesler yükseldi ve ilahi daha yüksek, daha kararlı bir hal aldı.</p>
	<p class="block_3"> </p>
	<p class="block_2">Şaşaalı bir şekilde başrahip, kurbanın gözlerinin önünde tuttuğu kara bir bıçak çıkardı. Adam, üzerindeki kuşak dışında çıplaktı ve hareket edemiyordu, ama bıçağı görünce gözleri kocaman açıldı.</p>
	<p class="block_3"> </p>
	<p class="block_2">Ardından becerikli bir hareketle, bıçak adamın gırtlağını kesti ve kan, bir kaynaktan dökülürmüşçesine akmaya başladı. Çanak, kanı içine alabilmesi için yukarı kaldırılmıştı ve ilk damlalar yakalandığında, James bu sefer içinden daha büyük bir ürpertinin geçtiğini hissetti.</p>
	<p class="block_3"> </p>
	<p class="block_2">William, aşağıda ilahi söyleyenler kendisini duyamayacak olmasına rağmen kısık bir sesle, "Ürpertiyi hissettiniz mi?" diye sordu.</p>
	<p class="block_3"> </p>
	<p class="block_2">"Hissettim," dedi Treggar.</p>
	<p class="block_3"> </p>
	<p class="block_2">William, "Büyü. Hem de güçlü," dedi.</p>
	<p class="block_3"> </p>
	<p class="block_2">Aniden oda kararıyormuş gibi göründü, oysa duvardaki yerlerinde duran meşaleler eskisinden daha sönük değildi. Artık vücudu seğirmekte olan kurbanın bulunduğu sunağın arkasında, kara bir duman belirip, biçim kazanmaya başlamıştı.</p>
	<p class="block_3"> </p>
	<p class="block_2">"Geri çekilin!" dedi William, kara duman her geçen saniye daha da belirgin hale gelip, rahiplerin sesleri tek bir ses gibi yükselirken.</p>
	<p class="block_3"> </p>
	<p class="block_2">Hizmetkârlara ayrılmış ufak çatı arası odasına geri çekilirlerken James, "Bu da neydi?" dedi.</p>
	<p class="block_3"> </p>
	<p class="block_2">"Bir iblis," dedi William. "Neredeyse eminim. Saklı kalın. Rahipler gölgelerin içinde bizi fark edemeyebilir, ama o iblis eder." Çömelmiş vaziyette ilerlediler ve merdivenlerden geri inmeye başladılar.</p>
	<p class="block_3"> </p>
	<p class="block_2">Sonradan yapılma bu tapınaktan çığlık sesleri yükseliyordu ve Treggar, "Bu da neyin nesi'" diye sordu. "Kan, sadece onu buraya getirmek için kullanılmıştı," diye fikrini söyledi William. "Şimdi ise inananlar tarafından besleniyor."</p>
	<p class="block_3"> </p>
	<p class="block_2">Treggar'ın sayısız savaşta sertleşmiş ifadesi, yüzündeki kanın çekilmesini gizleyememişti. Dudaklarının arasından,</p>
	<p class="block_3"> </p>
	<p class="block_2">"İsteyerek mi orada kalıp ölüyorlar?" diye mırıldandı.</p>
	<p class="block_3"> </p>
	<p class="block_2">"Fanatikler," dedi James. "Onlarla daha önce de karşılaştık, yüzbaşı. Murmandamus ?"</p>
	<p class="block_3"> </p>
	<p class="block_2">Treggar başıyla onayladı, "Kara Katiller."</p>
	<p class="block_3"> </p>
	<p class="block_2">"Arutha'yı uyarmalıyız," dedi William. "Bu gurubu ezebilecek kadar adamı var, ama onlara bir iblis hizmet ederse iş değişir. Prens'in birliğinde büyücü ya da rahip yok."</p>
	<p class="block_3"> </p>
	<p class="block_2">Sarth Manastırı'nda Prens'e yapılan bir saldırıyı hatırlayan James, "Bu, Arutha'nın bir iblisle ilk karşılaşması olmayacak," dedi.</p>
	<p class="block_3"> </p>
	<p class="block_2">Çığlık seslerinin sayısı artmaya başlamıştı. "Haydi," dedi Treggar. "Geri dönmemiz lazım. Şimdilik dikkatleri dağılmış durumda. Ama bu ne kadar sürer ki?"</p>
	<p class="block_3"> </p>
	<p class="block_2">James başıyla onaylayarak, önden gitmeye başladı.</p>
	<p class="block_3"> </p>
	<p class="block_2">Hızla basamakları indiler ve koridordan girdikleri yolu takip ederek gizli kapının olduğu yere ilerlediler. Yol boyunca ölmekte olan adamların sesleri duyuluyordu. Pek çok kez katliamın durduğunu sandılar, ama bu sessizlik çok geçmeden bir başka çığlık sesiyle parçalandı.</p>
	<p class="block_3"> </p>
	<p class="block_2">Tünellerin karartılmış bölümüne bir kez daha ulaştıklarında, James mumunu yeniden yaktı.</p>
	<p class="block_3"> </p>
	<p class="block_2">William, "Taşın üzerindeki o adam hiç çığlık atmadı," dedi.</p>
	<p class="block_3"> </p>
	<p class="block_2">Treggar, "Atmazdı. O, bizim iz sürücülerden biriydi," dedi.</p>
	<p class="block_3"> </p>
	<p class="block_2">James hiçbir şey söylemedi.</p>
	<p class="block_3"> </p>
	<p class="block_2">Çıkışa ulaştıklarında James onlara durmalarını işaret etti ve elindeki ışığı William'a uzattı.</p>
	<p class="block_3"> </p>
	<p class="block_2">Uzun süren bir incelemenin ardından, James ellerini gizli kapıya dayadı ve açmak için itti. Hiçbir şey olmadı.</p>
	<p class="block_5" id="calibre_pb_11"> </p>
</body></html>
