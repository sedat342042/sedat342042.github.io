<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">KAÇIŞ</p>
	<p class="block_3"> </p>
	<p class="block_2">Takibin sesleri karanlık tünellerin içinde yankılanıyordu.</p>
	<p class="block_3"> </p>
	<p class="block_2">Limm kendisini öldürmeye kararlı bu kişileri atlatmaya çabalarken neredeyse nefessiz kalmıştı. Genç hırsız, Hırsızların Tanrısı Ban-ath'a, kendisini takip edenlerin Krondor kanalizasyonlarını kendisi kadar bilmemeleri için dua etti. Onları atlatamayacağını ve onlarla dövüşemeyeceğini biliyordu; tek umudu onları zekâsıyla alt etmekti.</p>
	<p class="block_3"> </p>
	<p class="block_2">Çocuk, paniğin düşmanı olduğunu biliyordu; kendisini içi korku dolu bir çocuğa çevirebilecek bu korkunç dehşetle mücadele ediyor, gölgelere karışarak kendisini öldürecek adamları beklerken, tutunacak bir şeyler arıyordu. Bir an için iki büyük kanalın kesiştiği yerde durakladı, ardından soldakine girdi, tek ışık kaynağı olan kapaklı bir fenerle, derin kanalların loşluğunda yolunu el yordamıyla bulmaya çalışıyordu. Sürgülü camını, ışığın ancak aradan sızabileceği şekilde tutuyordu, çünkü ne tarafa yöneleceğini bulması için çok az ışığa ihtiyacı vardı. Kanalların, tepeden ışığı sızdıran suyolları, mazgallar, kırık yol taşları ve gedikler gibi pek çok bölümü vardı. Şehrin altındaki pis kokulu yollarda, ufacık bir ışık bile uzun bir yol kat edebiliyordu. Yine de, gözsüz doğmuş biri kadar kör kalacağı zifiri karanlık bölümler de vardı.</p>
	<p class="block_4"> </p>
	<p class="block_2">Kanalizasyonun daire şeklindeki tünelinin, atığın akışını yavaşlatmak için daraldığı bir yere erişti. Limm bunun bir nevi 'baraj' olduğunu düşündü. Ufak açıklığa başını vurmamak için eğildi. Çıplak ayakları, daha büyük olan kanalın içinde seviye yükselip, kirli ve paslı borudan aşağı dökülene kadar toplanan kirli suya çarpıyordu.</p>
	<p class="block_3"> </p>
	<p class="block_2">Bacaklarını açan Limm sallanarak ilerliyordu. Üç metre ötesinde tehlikeli bir ağzın atığı altı metre kadar aşağıdaki büyük bir kanala boşalttığını bildiğinden, yuvarlak geçidin kenarlarının üst kısmına basıyordu. Sertleşmiş nasırları, taşların üzerindeki tortul tabakaların kırıklarının tabanlarında yaralar açmasına engel oluyordu. Görüş mesafesinin uzadığı bir tünelin kesişiminden geçerken çocuk fenerin sürgüsünü kapattı; nerede olduğunu kesin olarak biliyordu ve en ufak bir ışığın dahi kendisini takip edenler tarafından görülmesinden korkuyordu. Bir köşeyi el yordamıyla döndü ve bir sonraki geçide girdi. Geçidin uzunluğu yüz metre kadardı ve en ufak bir kıvılcım dahi diğer ucundan rahatlıkla görülebilirdi.</p>
	<p class="block_3"> </p>
	<p class="block_2">Bu korkunç haliyle mümkün olduğunca hızla koşarken, içinde bulunduğu boruya gürültüyle dökülen suyun meydana getirdiği hava akımını hissetti. Yakınlarda bulunan ve yerel hırsızlar tarafından 'kuyu' olarak bilinen pek çok ağız boşaltılmıştı. Çarpan suyun sesi, ufak borunun içerisinde yankılanıyor, bu da sesin tam olarak meydana geldiği yeri bulmayı imkânsız kıldığından, çocuk yavaşça ilerliyordu. Burası öyle bir yerdi ki, on santimlik bir yanlış hesaplama dahi kendisine ölüm getirebilirdi.</p>
	<p class="block_3"> </p>
	<p class="block_2">Üç metre daha ilerlediğinde, Limm bir ızgarayla karşı karşıya geldi, arkasından gelenlerin seslerine öylesine odaklanmıştı ki neredeyse çarpacaktı. İçeri doğru aynalarla güçlendirilmiş bir ışık tutulması olasılığına karşı çömelerek, kendini mümkün olduğunca ufak bir hedef "haline getirdi. Kısa süre içinde bazı sesler duydu, başlangıçta bunlar anlaşılmaz kelimelerdi. Ardından bir adamın, "- fazla uzaklaşmış olamaz. Yalnızca bir çocuk o," dediğini duydu.</p>
	<p class="block_3"> </p>
	<p class="block_2">"Bizi gördü," dedi liderleri, çocuk konuşanın kim olduğunu son derece iyi biliyordu. Arkasını dönüp kaçmaya başlamadan yalnızca birkaç saniyeliğine bakmış olmasına karşın, adamın ve ona hizmet edenlerin görüntüsü hafızasına kazınmıştı. Adamın adını bilmese de, mizacını tanıyordu. Çocuk hayatı boyunca bu tür adamların yanında yaşamıştı, ama bu denli tehlikeli olabileni pek azdı.</p>
	<p class="block_3"> </p>
	<p class="block_2">Limm kendi yeteneklerinin sınırının farkındaydı; bu tarz adamlarla başa çıkamayacağını biliyordu. Genellikle bir cesaret gösterisi içerisindeydi, ama bu kendisinden daha güçlü görünenlere gerçekte olduğundan daha zorluymuş gibi görünmek içindi. Ölümün gözlerinin içine bakmaktaki iradesi çocuğun hayatını pek çok kez kurtarmıştı; ama aptal da değildi: Limm bu adamların kendisine blöf yapmayı deneyecek kadar dahi vakit tanımayacağını biliyordu. Korkunç bir suç işlediklerini bildiği için, gözlerini bile kırpmadan onu öldürürlerdi.</p>
	<p class="block_3"> </p>
	<p class="block_2">Çevresine bakınırken genç kaçak yukarıdan akan suyu gördü. Fark edilme tehlikesini göze alarak, mümkün olan en cılız ışıkla tepesindeki yeri bir anlığına aydınlattı. Izgaranın tepesi tünelin çatısına ulaşmıyordu ve tam ızgaranın diğer kısmında yukarı tırmanan bir geçit vardı.</p>
	<p class="block_3"> </p>
	<p class="block_2">Genç adam tereddüt etmeden ızgaranın tepesine tırmandı ve serbest kalan kolunu içeri soktu, tecrübeleri kendisinin bu denli küçük bir geçitten geçme ihtimalinin gayet yüksek olduğunu gösteriyordu. Bu tür bir şeyi son yapışından beri fazla büyümemiş olması için Ban-ath'a dua ederek, Limm kendini yukarı itti ve döndü. Önce kafası girdi. Hafifçe döndürerek yüzünü en üstteki çubukla tepedeki taşların arasına itti. Tecrübeleri, kafasını çekmeye çalışırken kulakları arkaya bükük değilse daha az acı çekeceğini söylüyordu. Kendisini takip edenlerin yaklaştıklarını hissettiğinde, duyduğu acının yerini telaş aldı. Yine de, kendini boşluktan içeri iterken yanaklarında duyduğu acı giderek artıyordu. Kanın ve terin, tuzlu ve demirimsi tadını aldı, kafasını boşluğun içinde oynatmaya devam etti. Gözyaşları boşalıyordu, yine de kulaklarından biri taşa, diğeri ise kirli demire sürtünerek yaralandığında, sessizliğini korudu. Bir an için, kendini takip eden adamların onu bu ızgara üzerinde sıkışmış bulup yakaladıkları gözlerinin önüne geldi ve içini panik kapladı.</p>
	<p class="block_3"> </p>
	<p class="block_2">Başı en üstteki çubuğu geçmişti. Kolunu kıvırarak kolaylıkla geçirdi ve omzunu hareket ettirdi. İçinden geçebilmek için eklemlerini yerlerinden çıkarmasına gerek kalmayacağını umarak, genç hırsız devam etti. Omzu geçmiş, nefesini vererek göğsü takip etmişti. Feneri arkadan gelen kolunda tutuyordu ve bunun delikten geçmeyeceğini fark etti. Derin bir nefes alan çocuk, vücudunun geri kalanını kıvırarak geçirirken, feneri elinden bıraktı. Artık ızgaranın öteki tarafındaydı, fener taşların üzerine takırdayarak düştüğünde, ızgaralara bir merdivenmiş gibi tutunuyordu.</p>
	<p class="block_3"> </p>
	<p class="block_2">"Orada!" diye bir bağırtı geldi yakınlardan ve tünel bir ışıkla aydınlandı.</p>
	<p class="block_3"> </p>
	<p class="block_7">Limm bir an için asılı kaldı ve yukarı baktı. Tepesindeki delik yaklaşan cılız ışıkta zorlukla görülebiliyordu. Avuç içlerini tünel duvarlarına yapıştırarak kendini yukarı itti, ayakları sağlam bir şekilde ızgaranın üzerindeydi. Ellerini dikey bacanın yanlarına sertçe bastırdı. Izgaradan çıkabilmek için tutunacak sağlam bir yere ihtiyacı vardı. Eliyle etrafı kolaçan etti ve bir tarafta iki taşın arasındaki derin bir katmana parmaklarını soktu, tam bir tane daha bulmuştu ki çıplak ayağına bir şeyin değdiğini hissetti.</p>
	<p class="block_3"> </p>
	<p class="block_2">Bir anda ayağını iteledi ve küfreden bir ses duydu. "Lağım farelerine lanet olsun!" Bir başka ses, "Oradan geçemeyiz!" dedi.</p>
	<p class="block_3"> </p>
	<p class="block_2">"Ama kılıcım geçebilir!"</p>
	<p class="block_3"> </p>
	<p class="block_2">Tüm gücünü kullanarak genç hırsız kendini bacanın içerisine çekti ve tehlikeli bir hareketle, ızgaranın üst kısmında tuttuğu yeri bıraktı, ellerini yanına alarak kendini yukarı itti. Avuçlarını arkaya doğru yapıştırıp, sırtını da arkaya dayayarak destek aldı ve ayaklarını kaldırarak akrobatik bir hareketle ötedeki duvara dayadı. O sırada birisinin kılıcını ızgaradan içeri sokmasıyla çıkan, demiri sıyıran çeliğin sesini duydu. Limm, tereddütlü hareket etmiş olsa, o uzun kılıcın ucuna mıhlanmış olacağını biliyordu.</p>
	<p class="block_3"> </p>
	<p class="block_2">Biri bir küfür savurdu ve "Bacadan kayboldu!" dedi.</p>
	<p class="block_3"> </p>
	<p class="block_2">Bir başka ses, "Bir kat yukarıda bir yerden çıkacak olmalı!" diye karşılık verdi.</p>
	<p class="block_3"> </p>
	<p class="block_2">Bir an için Limm, sırtındaki gömleğin duvarda ve ayağının kaygan taşların üzerinde kaydığını hissetti. Ayağını duvara daha da sertçe bastırdı ve yerini koruyabilmesi için dua etti. Bir an için aşağıya doğru kaydıktan sonra, durdu.</p>
	<p class="block_3"> </p>
	<p class="block_2">"Gitti!" diye bağırdı onu takip edenlerden biri. "Düşecek olsa, şimdiye kadar çoktan düşmüş olurdu!" dedi. Çocuk, liderlerinin sesini tanımıştı. " Üst kata çıkın ve dağılın! Onu her kim öldürürse ikramiye alacak! O sıçanın sabah olmadan ölmesini istiyorum!"</p>
	<p class="block_4"> </p>
	<p class="block_2">Limm yukarı doğru hareket etti, önce bir elini ve ayağını ardından diğer elini ve diğer ayağını hareket ettirerek santim santim ilerliyor, neredeyse almış olduğu her üç santimde kayarak bir santim kaybediyordu. Yavaş ilerliyor, bu sırada her kası dinlenmek için adeta yalvarıyordu, fakat kendini zorlayarak devam etti. Tepesinden gelen serin bir hava akımı, lağımın bir üst kademesine yakın olduğunu gösteriyordu. Bunun, içinde yolunu bulabileceği kadar geniş bir boru olmasını diledi, aşağıya inen bir başka geçidi denemeye, ızgaranın bulunduğu yere dönmeye niyeti yoktu. Bacanın ağzına vardığında durakladı, derin bir nefes aldı ve kenara tutunarak döndü. Bir eli kalın ve yapışkan bir şeyden kaydı, fakat diğer eliyle sağlamca tutunmuştu. Yıkanmaktan hiç mi hiç hazzetmemesine rağmen, bu çamuru üzerinden atıp temiz kıyafetler bulacağı anı iple çekiyordu.</p>
	<p class="block_3"> </p>
	<p class="block_2">Çocuk, sessizliğin içinde asılı kalarak bekledi. Kendisini takip edenlerin kısa süre içinde ortaya çıkabileceklerini biliyordu. Etrafı dinledi.</p>
	<p class="block_3"> </p>
	<p class="block_2">Doğuştan içgüdüleriyle hareket eden çocuk, bu tip tehlikeli durumlarda aceleci davranmanın getireceği tehlikeleri öğrenmişti. Şakacılar'ın güvenli sığınağı Annenin Yeri'ne, birkaç hafta arayla yedi oğlan gelmişti. Diğer altısı ölmüştü. İkisi kazayla ölmüştü: çatıdan yuvarlanarak. Üçü adi hırsızlar olarak, Prens'in hâkimleri tarafından yakalanıp asılmıştı. Geriye kalan son çocuk da önceki gece, şimdi Limm'i takip etmekte olan adamlar tarafından öldürülmüştü. Genç hırsız işte bu cinayete şahit olmuştu.</p>
	<p class="block_3"> </p>
	<p class="block_2">Çocuk küt küt atan kalbinin ve patlamak üzere olan ciğerlerinin dinlenmesi için vakit tanıdı. Kendini yukarı doğru, büyük borunun içerisine çekti ve sağ elini duvara değdirerek karanlıkta ilerlemeye başladı. Bu civardaki tünellerde gözleri bağlı olsa dahi yolunu bulabileceğini biliyordu, fakat yanlış bir yerden döner ya da yan tünellerden birini kaçırırsa, tamamen kaybolabileceğinin de farkındaydı. Şehrin bu mahallesinde merkezi bir sarnıç vardı, buna göre kendisinin nerede olduğunu biliyor olması Limm'e, bir haritanın kazandırabileceği kadar yardım sağlıyordu, ama tabii ki akıllıca davranması ve konsantrasyonunu kaybetmemesi gerekiyordu.</p>
	<p class="block_3"> </p>
	<p class="block_2">Kısa mesafelerle ilerledi; uzaktan akan suyun sesini dinliyor, yakınlardaki taşlardan yankılanan bir su sesinin yarattığı yanılma değil de, kanalizasyondan akan suyun sesi olduğundan emin olmak için başını bir o yana bir bu yana çeviriyordu. Körü körüne ilerlediği sırada, birkaç haftadır şehirde boy gösteren çılgınlığı düşünmeye başladı. Başlangıçta her şey ufak bir sorun gibi görünüyordu: zaman zaman kendilerini gösteren diğerleri gibi, yeni bir rakip çete vardı. Genellikle Şakacılar'ın sopacılarının bir ziyareti, ya da şerifin adamlarına yapılan bir ihbarla sorun ortadan kalkardı.</p>
	<p class="block_3"> </p>
	<p class="block_2">Bu sefer farklı olmuştu.</p>
	<p class="block_3"> </p>
	<p class="block_2">Yeni çete kendisini rıhtımda göstermeye başladı, içlerinde çok sayıda Keshialı serseri vardı. Tek başına bu da dikkat çekici bir şey değildi; Krondor, Kesh ile yapılan ticarette önemli bir limandı. Bu gurubu sıradışı yapan, Şakacılar'ın tehditlerine karşı kayıtsız tutumlarıydı. Kışkırtıcı bir biçimde davranıyorlar, şehir içine ve dışına yüklerini açık açık taşıyor, görevlilere rüşvetler verip, Şakacılar'ı üzerlerine çekecek cüretkâr tavırlar sergiliyorlardı. Sanki onları bir karşılaşmaya davet eder gibiydiler.</p>
	<p class="block_3"> </p>
	<p class="block_2">En sonunda Şakacılar harekete geçti ve bu felaketle sonuçlandı. Sopacılardan en korkulan on biri -Hırsızlar Loncası'nı düzenleyenlerden- hileyle yarı yarıya terk edilmiş bir depoya çekilmişti. İçeri kilitlenmişler ve ardından bina ateşe verilmiş, on biri de ölmüştü. O andan itibaren, Krondor'un yeraltı dünyasında savaş başlamıştı.</p>
	<p class="block_3"> </p>
	<p class="block_2">Şakacılar yeraltından çıkmış, yalnızca Sürüngen adı ile tanınan kişi için çalışan işgalciler de, Krondor Prensi'nin düzeni yeniden kurma girişimleri sırasında bayağı zarar görmüşlerdi.</p>
	<p class="block_3"> </p>
	<p class="block_2">Rivayetlere göre Geceşahinleri kılığında bazı adamlar -bunlar Katiller Loncası üyeleriydi- haftalar öncesinden kanalizasyonlarda görülmüşler, nihai amaçları olan Şakacılar'ın yok edilmesi düşüncesi ile Prens'in ordusunun peşlerinden gelmesi için yem oluşturmuşlardı. Önceden sonu düşünülmüş bir plandı, plana göre Prens'in muhafızları yeterli sayıyla kanallara girecek, aşağıda hepsi -katiller, sahte Geceşahinleri ya da Şakacılar- bulunacak, ya bozguna uğratılacaklar ya da yakalanacaklardı. Dâhice bir plandı, ama sonuçsuz kaldı.</p>
	<p class="block_3"> </p>
	<p class="block_2">Bir zamanlar Şakacılar'ın bir üyesi olan Eliuzun Jimmy olarak tanınan Toprak Beyi James, bir gece Prens'in vermiş olduğu bir görevle ortadan kaybolmadan evvel bu hileyi açığa çıkarmıştı. Ardından Prens ordusunu toparlayarak şehirden ayrıldı -işte o zaman sürüngen bir saldırı daha yaptı.</p>
	<p class="block_3"> </p>
	<p class="block_2">O zamandan beri her iki taraf da deliklerine çekilmişti, Şakacılar çok iyi gizlenmiş olan karargâhları Annenin Yeri'ne, Sürüngen'in adamları ise, kuzey rıhtım bölgesinde bilinmeyen bir saklanma yerine. Sürüngen'in karargâhını kesin olarak belirlemesi için gönderilenler dönmeyi başaramamıştı.</p>
	<p class="block_3"> </p>
	<p class="block_2">Kanalizasyon sahipsiz bir yer haline gelmişti, zorunlu olmadıkça pek az kişi buraya girip çıkıyordu. Ortadaki bu korkunç söylenti ve eski bir dosttan gelen mesaj olmasa, Limm de şu anda karargâhlarında gizleniyor olacaktı. Bunlardan sadece birini duymuş olsa, Limm yine karargâhlarının bir köşesine kıvrılıp oturacaktı, fakat bu ikisinin birleşimi hareket etmesini zorunlu kılmıştı.</p>
	<p class="block_3"> </p>
	<p class="block_2">Şakacılar'ın pek az dostu vardı; hırsızlar arasındaki sadakat nadiren sevgi ve nezaketten kaynaklanırdı, bunun nedeni çoğunlukla ya birbirlerinden duydukları korku ya da Loncanın dışındakilere duyulan güvensizlikti. Bu Hırsızlar Kardeşliği'nde insana saygınlık kazandıran şey, güç ve zekâydı.</p>
	<p class="block_3"> </p>
	<p class="block_2">Ama arada sırada, sıradan bir ihtiyacın ötesinde, derin bir dostluk başlar ve bu dostlar birkaç tehlikeden daha değerlidir. Limm'in, hem de bu şartlar altında, uğruna herhangi bir tehlikeyi göze alabileceği insan sayısı bir elin parmaklarından azdı, fakat bunların ikisi şimdi zor durumdaydı ve bu söylentinin kendilerine ulaştırılması gerekiyordu.</p>
	<p class="block_3"> </p>
	<p class="block_2">Biraz ileride karanlığın içinde bir şey kıpırdadı ve Limm yerinde dondu kaldı. Bekledi, olağandışı herhangi bir ses duymaya çalışıyordu. Kanalizasyon sessiz olmaktan çok uzaktı, arka planda sürekli olarak suyun limandan dışarı akan kanaldan geçerken çıkardığı sesler, binlerce su damlası, farelerin tırmalama sesleri ve haşeratların meydan okurcasına çıkardığı tiz sesler duyuluyordu.</p>
	<p class="block_3"> </p>
	<p class="block_2">Yanında bir ışık kaynağının olmasını dileyen Limm, bekledi. Şakacılar'ın dışında, onun yaşındakilerde sabır az rastlanan bir şeydi, fakat acele giden hırsız, ecele giderdi. Limm Şakacılar arasında nafakasını Krondor'daki en iyi yankesicilerden biri olduğu için kazanıyordu ve pazaryerinde ya da işlek caddelerde sakince, ilgi çekmeden hareket etme yetisi, kendisini liderlerin gözünde iyi bir yere yerleştirmişti. Yaşıtı pek çok çocuk sokaklarda hâlâ gruplar halinde çalışıyor, Şakacılar arabalardan mal kaldırırlarken ya da bir hırsız kaçarken dikkatleri başka yönlere çekmek için kullanılıyorlardı.</p>
	<p class="block_3"> </p>
	<p class="block_2">Limm'in sabrı, bir çift çizmenin taşın üzerinde çıkardığı yumuşak yankının kendisine ulaşmasıyla ödüllendirilmişti. Az ötede, iki büyük boru çamurluk bir alanda birleşmişti. Diğer tarafa geçmek için yavaş yavaş akan lağım suyunu geçmesi gerekecekti.</p>
	<p class="block_3"> </p>
	<p class="block_2">Beklemek için iyi bir yer, diye düşündü genç hırsız. Suyun içinden geçerken çıkartacağı ses yakınlardaki birini uyarabilir, onlar da av peşindeki tazılar gibi üstüne çullanırlardı.</p>
	<p class="block_3"> </p>
	<p class="block_2">Limm seçeneklerini gözden geçirdi. Bu kesişimin çevresinden dolanmanın bir yolu yoktu. Geldiği yoldan geri gidebilirdi, fakat bu, şehrin altındaki tehlikeli kanalizasyon kanallarında geçirilecek saatler anlamına gelecekti. Enine uzanan kanalı, kenardan, görünmemek için duvara yapışarak geçip, sağındaki geçitte ilerleyebilirdi. Karanlığın kendisini koruyacağına güvenmesi, fark edilmemek için ise sessiz olması gerekecekti. Kesişimden bir kez uzaklaştı mı, güvende olabilirdi.</p>
	<p class="block_3"> </p>
	<p class="block_2">Limm sürünerek ilerlemeye devam etti, endişeyle bir ayağını diğerinin önüne yerleştirerek ilerliyor, bu şekilde herhangi bir şeyi yerinden oynatmamaya, ya da yerini ele verecek herhangi bir şeyin üzerine basmamaya çalışıyordu. İçindeki acele etme isteği ile mücadele ederek nefesini kontrol altına aldı ve kendisini ilerlemeye zorladı.</p>
	<p class="block_3"> </p>
	<p class="block_2">Adım adım iki geçidin kesiştiği yere yaklaşıyordu, tam döneceği köşeye ulaştığında bir ses daha duydu. Sanki bir kılıcın ya da kabzasının duvara sürtünmesini andıran, metalin taşa değme sesiydi. Yerinde dondu kaldı. Karanlık olmasına rağmen Limm gözlerini kapadı. Nedenini bilmiyordu, fakat gözlerini kapaması diğer duyularına yardımcı oluyordu. Geçmişte de bunun nedenini merak etmiş, en sonunda anlamaya çalışmayı bırakmıştı. Tek bildiği, zifiri karanlıkta dahi eğer görmek için enerji harcarsa, bundan diğer duyularının etkilendiğiydi.</p>
	<p class="block_3"> </p>
	<p class="block_2">Uzun, sessiz ve hareketsiz bir sürenin ardından, Limm kendisine doğru hareket eden suyun sesini duydu. Birisi, bir dükkân sahibi ya da şehirde çalışan bir işçi, bir sarnıcı boşaltıyor ya da lağımı besleyen bentlerden birini açıyor olmalıydı. Bu hafif ses kendisinin hareketini maskeleyecek tek şeydi, böylece hızla köşeyi döndü.</p>
	<p class="block_3"> </p>
	<p class="block_2">Limm hızlandı, hâlâ dikkatliydi fakat artık arkasındaki kesişimi gözleyen kişiyle arasında bir mesafe bırakmaya çalışıyordu. Sessizce adımlarını saydı ve yüze ulaştığında gözlerini açtı.</p>
	<p class="block_3"> </p>
	<p class="block_2">Beklediği gibi karşısında bir ışık noktacığı vardı, bunun Batı Pazar Meydanı'ndaki açık bir kapaktan kendisine ulaşan bir yansıma olduğunu biliyordu. İyi görmesini sağlayacak kadar ışık yoktu, ama bu da bir bilgiydi ve yerini doğruluyordu.</p>
	<p class="block_3"> </p>
	<p class="block_2">Hızla ilerledi ve biraz evvel sessiz muhafızla karşılaşmadan önce gitmekte olduğu yerin paralelindeki kavşağa ulaştı. Atığın bulunduğu kanala kolayca girerek, şimdi akmakta olan atığı geçti ve çok ses çıkarmadan karşı taraftaki kaldırıma çıktı.</p>
	<p class="block_3"> </p>
	<p class="block_2">Limm hızla ayaklanıp, yeniden yoluna koyulmuştu. Arkadaşlarının gizlendiği yeri ve oranın nispeten güvenli bir yer olduğunu biliyordu, ama zaman ve ortam düşünülecek olursa, artık hiçbir yerin yeterince güvenli olduğu söylenemezdi. Krondor'un bir zamanlar Hırsızlar Yolu olarak adlandırılan çatıları, artık en az kanalizasyon kadar açık bir savaş alanıydı.</p>
	<p class="block_3"> </p>
	<p class="block_2">Krondor şehrinin halkı tepelerinde ve ayaklarının dibinde sürüp giden sessiz mücadeleyi mutlulukla umursamıyor olabilirdi, fakat Limm, eğer Sürüngen'in adamlarıyla karşılaşmamış olsaydı, karşısında Prens'in askerlerini ya da Geceşahinleri gibi davranan katilleri bulacağını biliyordu. Tanımadığı hiç kimse güvenilir değildi ve bugünlerde, tanıdıklarından bile pek azı güvenilirdi.</p>
	<p class="block_3"> </p>
	<p class="block_2">Limm durdu ve solundaki duvara dokundu. Kendi sessiz sayışlarıyla hareket etmesine karşın, duvardaki demir basamakların yerini yalnızca otuz santimlik bir yanılgıyla tahmin etmiş olduğunu mutlulukla fark etti. Tırmanmaya başladı. Zifiri karanlığın içinde, taş bir bacaya tırmandığını hissetti, kısa sürede bir mahzenin tabanında olduğunu anladı. Yukarı doğru uzandı ve mandalı buldu. Denemek için çekince, kapağın öteki tarafından sürgülenmiş olduğunu anladı.</p>
	<p class="block_3"> </p>
	<p class="block_2">Kapağa vurdu: iki hızlı vuruş, bir duraklama ve onu izleyen iki vuruş daha ve yine bir duraklamanın ardından son, tek bir vuruş. Ona kadar sayarak bekledi ve ardından bu düzeni tersinden bir kez daha tekrarladı, bir vuruş, duraklama, iki vuruş, duraklama ve yeniden iki vuruş daha. Sürgü kayarak açıldı.</p>
	<p class="block_3"> </p>
	<p class="block_2">Kapak yukarı doğru açıldı, fakat oda da, aşağıdaki lağım kadar karanlıktı. Bekleyen her kimse, görünmemeyi yeğliyordu.</p>
	<p class="block_3"> </p>
	<p class="block_2">Limm eliyle odanın tabanını yokladığında, sert bir çift el kendisini hızla yukarı çekti ve kapak ardından hızla kapandı.</p>
	<p class="block_3"> </p>
	<p class="block_2">Bir kadının fısıltısı duyuldu, "Ne yapıyorsun sen burada?"</p>
	<p class="block_3"> </p>
	<p class="block_2">Limm yere çöktü, yorgunluktan bitmişti. "Hayatımı kurtarmaya çalışıyorum," dedi hafif bir sesle. Nefesini düzelterek devam etti, "Dün akşam Tatlı Jackie'yi öldürdüklerini gördüm.</p>
	<p class="block_3"> </p>
	<p class="block_2">Sürüngen için çalışan çirkin bir herifti öldüren." Parmaklarını şıklattı. "Adamları onu izlerken, bir tavuğun boynunu kırar gibi onun boynunu kırdı. Jackie'ye yalvarması ya da dua etmesi için vakit bile vermedi. Bir hamamböceğiymiş gibi öldürdü onu." Anlatırken neredeyse ağlayacaktı. Saatler sonra içinde bulunduğu nispeten güvenli bu ortamdan duyduğu rahatlama içini kaplamıştı. "Ama daha da kötü bir haberim var."</p>
	<p class="block_3"> </p>
	<p class="block_2">Gri sakallı bir adam, bir fener yaktı. Kısık bakışları çok şey anlatıyordu: Limm'in bu güveni istismar etmesi ve bu saklanma yerine gelmesi için sağlam bir nedeni olsa iyi olurdu. "Başka ne var?" diye sordu. "Dürüst Adam öldü."</p>
	<p class="block_3"> </p>
	<p class="block_2">Bir zamanlar Şakacılar'ın sopacılarının lideri, daha sonra ise Ishap Kardeşliği'nin üyelerinden biri olan, şimdilerde ise Krallıktaki tüm adalet makamları tarafından aranan Ethan Graves, bu haberi sindirmek için bekledi.</p>
	<p class="block_3"> </p>
	<p class="block_2">Onun yarı yaşında olan Kat, Limm'in eski bir arkadaşıydı. "Nasıl?" diye sordu.</p>
	<p class="block_3"> </p>
	<p class="block_2">"Söylentiye göre öldürüldü," dedi Limm. "Kimse emin olamıyor, ama ölmüş olduğu kesin."</p>
	<p class="block_3"> </p>
	<p class="block_2">Graves ufak bir masaya oturdu, adeta ufak tahta iskemleyi cüssesiyle sınar gibiydi. "Nasıl bilinebilir ki?" diye sordu bir cevap beklemeksizin. "Kim olduğunu... Veya eskiden kim olduğunu kimse bilmez ki."</p>
	<p class="block_3"> </p>
	<p class="block_2">Limm, "İşte bildiğim bunlar. Dün akşam Annenin Yeri'ne geldiğimde Gündüzefendisi hâlâ çalışıyordu, arka tarafta Mick Giffen, Reg deVrise ve Parmak Phil ile birlikteydi," dedi.</p>
	<p class="block_3"> </p>
	<p class="block_2">Graves ve Kat bakıştı. Bu isimler, Şakacılar'ın en eski üyeleriydi. Giffen, Graves'in ardından sopacıların başına geçmişti, deVrise hırsızlık yapanları ve çalıntı eşya alıp satanları denetliyordu, Phil ise yankesiciler, gasp çeteleri ve Krondor sokaklarındaki ufaklıklardan sorumluydu.</p>
	<p class="block_3"> </p>
	<p class="block_2">Limm anlatmaya devam etti. "Geceefendisi hiç ortaya çıkmadı. Haber yayıldığında onu aramaya koyulduk. Şafak sökmeden Geceefendisi'ni liman yakınlarındaki kanalizasyon kanallarında, suyun içinde bulduklarını duyduk. Kafası paramparça olmuştu."</p>
	<p class="block_3"> </p>
	<p class="block_2">Kat'in neredeyse nefesi kesilmişti. "Ona dokunmaya kimse cesaret edemez ki."</p>
	<p class="block_3"> </p>
	<p class="block_2">Graves, "Bildiğimiz hiç kimse edemez. Ama Şakacılar'ın öfkesini umursamayan biri bunu yapabilir," dedi.</p>
	<p class="block_3"> </p>
	<p class="block_2">"İşin karışık kısmı da bu," dedi Limm. "Gündüzefendisi, Geceefendisi'nin Dürüst Adam ile buluşacak olduğunu söylüyor. Şimdi, anladığım kadarıyla, Dürüst Adam birisiyle buluşacağı zaman o kişi gelmezse, Gündüzefendisi ya da Geceefendisi'ne haber ulaştırma imkânı var. Hiç haber gelmedi. Gelmeyince Gündüzefendisi çocuklardan birini, belki hatırlarsın Timmy Bascolm'u gönderdi-" başlarını evet anlamında salladılar "-ve Timmy bir saat sonra ölü bulundu."</p>
	<p class="block_3"> </p>
	<p class="block_2">"Bunun üzerine Gündüzefendisi, yanında bir grup sopacısıyla birlikte dışarı çıktı ve bir saat sonra koşa koşa Annenin Yeri'ne dönüp saklandılar. Kimse bir şey söylemedi, fakat söylentisi yayıldı: Dürüst Adam öldü." Graves bir dakika kadar sessiz kaldı, ardından, "Ölmüş olmalı. Bunun başka bir açıklaması yok," dedi.</p>
	<p class="block_3"> </p>
	<p class="block_2">"Ve bir de kanallarda, güçlü bir adamı dahi bayılana kadar kovalayacak adamlar dolaştığında, Jackie ve ben avın devam ettiğini fark ettik ve bir yerlerde gizlenmenin daha iyi olacağını düşündük. Dün gece Beş Nokta civarında kovalandık-" Kat ve Graves şehir kanalizasyonunun bu adla tanınan bölgesini biliyorlardı "-ve Jackie'yi öldürdüklerinde, yapabileceğim en iyi şeyin buraya kaçıp seninle olmalı olduğunu düşündüm."</p>
	<p class="block_3"> </p>
	<p class="block_2">Graves, "Krondor'u terk etmek mi istiyorsun?" diye sordu.</p>
	<p class="block_3"> </p>
	<p class="block_2">Çocuk, "Eğer beni yanına alırsan, evet. Resmen bir savaş bu ve gerçekse çetemden geriye sağ kalan tek kişi benim. Eğer Dürüst Adam da ölmüşse, tüm şanslar tükenmiş demektir. Kuralları biliyorsun. Eğer Dürüst Adam ortalıkta yoksa herkes başının çaresine bakar ve ne yapabilirse onu yapar."</p>
	<p class="block_3"> </p>
	<p class="block_2">Graves başıyla onayladı. "Kuralları biliyorum." Sesinde, Limm'in, Graves'in sopacıların başında bulunduğu sırada, o henüz Şakacılar arasında bir çocukken duymaya alıştığı emir veren o sert ifade yoktu. Buna karşın Graves, Limm'i serbest çalışan zorbalardan ve Prens'in adamlarından pek çok kez kurtarmıştı. Limm, Graves ne derse onu yapardı. Bir süre düşündükten sonra Graves, "Burada kalıyorsun, çocuk. Lonca içinden hiç kimse bana ve Kat'e yardım etmiş olduğunu bilmiyor ve gerçeği söylemek gerekirse, seni severim. Her zaman iyi bir çocuk oldun, tabii ne kadar olunabilir-se. Kendin hakkında çok büyük düşüncelerin olabilir, ama zaman zaman hangi çocuk senin gibi değildir ki?"</p>
	<p class="block_3"> </p>
	<p class="block_2">Başını üzüntüyle iki yana salladı. "Dışarıda herkes bize karşı olacak- Şakacılar, Prens'in adamları ya da Sürüngen'inkiler. Pek az dostum kaldı, ama eğer kanallarda kan dökülüyorsa, onlara ne kadar daha güvenebilirim, kim bilir."</p>
	<p class="block_3"> </p>
	<p class="block_2">"Ama herkes kaçmış olduğuna inanıyor!" diye karşı çıktı Limm. "Yalnızca ben ve Jackie biliyorduk, bize de sana yemek getirelim diye söylemiştin sadece. O dışarıya, hani tapınağa, bazı dostlarına ve kaçmana yardımcı olan o büyücüye ilettiğin mesajlar..." Elini sanki ismi hatırlamak için salladı. "Owyn," diye yardımcı oldu Graves.</p>
	<p class="block_3"> </p>
	<p class="block_2">"Owyn," diye tekrarladı Limm. "Şehirde, Kesh'e kaçtığın söylentileri dolaşıyor. Şehir dışına seni yakalamaları için yollanmış en az bir düzine sopacı biliyorum."</p>
	<p class="block_3"> </p>
	<p class="block_2">Graves başıyla onayladı. "Seni temin ederim, en az bir o kadar da tapınağa bağlı keşiş vardır peşimde." İç çekti. "Plan buydu. Onlar bizi dışarılarda ararlarken, burada sesimizi çıkarmadan gizlenmek." Başından beri sessizliğini koruyan Kat, "Bu iyi bir plandı, Graves," dedi.</p>
	<p class="block_3"> </p>
	<p class="block_2">Limm başıyla onayladı.</p>
	<p class="block_3"> </p>
	<p class="block_2">Graves, "Bir hafta ya da on gün kadar sonra hepsi geri gelecek ve bizi muhtemelen gözden kaçırdıklarını düşüneceklerdir. Biz de bir gece limana gidip bir gemiye bineriz ve bir tüccar ve kızı olarak, Durbin'e gideriz," dedi. "Karısı!" diye düzeltti Kat, kızgınlıkla.</p>
	<p class="block_3"> </p>
	<p class="block_2">Limm sırıttı.</p>
	<p class="block_3"> </p>
	<p class="block_2">Graves omzunu silkti ve teslimiyet ifade eder bir şekilde ellerini iki yana açtı. "Genç karısı," dedi.</p>
	<p class="block_3"> </p>
	<p class="block_2">Kat kollarını Graves'in boynuna doladı ve "Karısı," dedi yumuşak bir sesle.</p>
	<p class="block_3"> </p>
	<p class="block_2">Limm, "Tamam, rollerinizi iyi oynuyorsunuz, ama şu sıralar limana ulaşmak kolay iş değil," dedi. Mahzenin içinde gözünü gezdirdi. "O kapıdan dışarı çıkmaya ne dersiniz?" diye sordu, tavanı göstererek.</p>
	<p class="block_3"> </p>
	<p class="block_2">Graves, "Kapatılmış. İşte bu yüzden burayı bir sığınak haline getirdim. Yukarıdaki bina terk edilmiş, çatı kirişleri ise çökmüş. Sahibi olan adam öldü, bu yüzden orası, sahibinin geçmiş vergi borçlarından dolayı Prens'e ait. Eski binaları tamir etmek, Prens'in yapılacaklar listesinde üst sırada sayılmıyor anlaşılan."</p>
	<p class="block_3"> </p>
	<p class="block_2">Limm, başıyla onayladı. "Sence ne kadar süre kalmalıyız?"</p>
	<p class="block_3"> </p>
	<p class="block_2">"Sen," dedi Graves ayağa kalkarak, "Krallıkta kalıyorsun. İşe yarar biri olabilecek kadar gençsin, evlat. Bu tümsekli yoldan kurtul ve kendine bir usta bul. Bir zanaatkârın yanında çıraklık yap, ya da gir bir yere, çalış." "Dürüst bir iş mi?" dedi Limm, ayağa fırlayarak. "Bir Şakacı'nın dürüst bir iş yaptığı da nerede görülmüş?"</p>
	<p class="block_3"> </p>
	<p class="block_2">Graves parmağını ona uzattı. "Jimmy bunu yaptı."</p>
	<p class="block_3"> </p>
	<p class="block_2">"Eliuzun Jimmy," diye onayladı Kat. "Dürüst bir iş buldu."</p>
	<p class="block_3"> </p>
	<p class="block_2">"Ama o, Prens'in hayatını kurtardı!" dedi karşı çıktı Limm. "Saray üyesi ilan edildi. Ve başında bir ölüm fermanı var!</p>
	<p class="block_3"> </p>
	<p class="block_2">Yalvarsa bile Şakacılar'a geri dönemez."</p>
	<p class="block_3"> </p>
	<p class="block_2">Graves, "Eğer Dürüst Adam öldüyse, bu ferman da ortadan kalmış demektir," dedi. Hafif bir sesle Limm, "Ne yapmalıyım?" diye sordu.</p>
	<p class="block_3"> </p>
	<p class="block_2">Graves, "Bir süre için gizlen, ta ki işler yoluna girene kadar, sonra da şehri terk et. Bir zamanlar Rodez'de tüccarlık yapmış, Tuscobar adında bir adam var. Biscart adında, sahil boyunca gidersen iki günlük mesafede bir kasabada dükkânı var. Bana bir iyilik borçlu. Ayrıca hiç oğlu yok, o yüzden ona çıraklık yapacak kimse de yok. Ona git ve seni işe almasını iste. Eğer reddederse, 'Bunu yaparsan Graves tüm borçlarını silecek' de. O anlar." "Ne iş yapar?" diye sordu Limm.</p>
	<p class="block_3"> </p>
	<p class="block_2">"Kumaş satar. Asiller ondan kızları için kumaş aldığından, iyi kazanır."</p>
	<p class="block_3"> </p>
	<p class="block_2">Limm'in yüz ifadesi, bu fikirden ne kadar az heyecan duyduğunu anlatıyordu. "Durbin'e gidip şansımı seninle denemeyi yeğlerim. Orada ne yapacaksın?"</p>
	<p class="block_3"> </p>
	<p class="block_2">"Dürüst bir adam olacağım," dedi Graves. "Biraz altınım var. Kat ve ben bir han açacağız."</p>
	<p class="block_3"> </p>
	<p class="block_2">"Bir han," dedi Limm, gözleri parıldıyordu. "Hanları severim." Fazlasıyla dramatik bir şekilde yalvarırcasına dizlerinin üzerine çöktü. "İzin ver geleyim! Lütfen! Handa bir sürü şey yapabilirim. Ateşle ilgilenirim, müşterilere odalarını gösteririm. Su taşıyıp, kesilebilecek para keselerine işaret koyarım." "Dürüst bir han," dedi Graves.</p>
	<p class="block_3"> </p>
	<p class="block_2">Limm'in ifadesindeki heyecanın bir kısmı kaybolmuştu. "Durbin'de mi? Peki, madem öyle diyorsun." Kat, "Bir bebeğimiz olacak. Onun dürüst biri olarak yetişmesini istiyoruz," dedi.</p>
	<p class="block_3"> </p>
	<p class="block_2">Limm'in dili tutulmuştu. Şaşkınlıktan gözleri kocaman açıldı. En sonunda, "Bir bebek mi? Deli misiniz?" dedi.</p>
	<p class="block_3"> </p>
	<p class="block_2">Graves'in yüzünde kuru bir gülümseme belirdi, Kat ise kaşlarını çatarak, "Bebeğin neresi delilik?" diye sordu. Limm, "Hiçbir yeri, sanırım, tabii eğer bir çiftçi ya da uzun yıllar yaşama beklentisi içinde biriysen. Ama bir Şakacı için..." dedi. Düşüncelerini tamamlamadı.</p>
	<p class="block_3"> </p>
	<p class="block_2">Graves, "Saat kaç? Gün ışığından o denli mahrum kaldık ki, zaman mefhumunu yitirdim," dedi. "Neredeyse gece yarısı," dedi Limm. "Neden?"</p>
	<p class="block_3"> </p>
	<p class="block_2">"Dürüst Adam'ın ölümü ya da bunun söylentisiyle bile bir şeyler olmaya başlayacaktır. Normalde daha Krondor'da kalacak gemiler, sabah deniz yükselmeden limandan ayrılacaktır."</p>
	<p class="block_3"> </p>
	<p class="block_2">Limm, Graves'e sorgulayan gözlerle baktı. "Bildiğin bir şey mi var?"</p>
	<p class="block_3"> </p>
	<p class="block_2">Graves ufak iskemlesinden kalktı ve "Pek çok şey bilirim ben, evlat," dedi.</p>
	<p class="block_3"> </p>
	<p class="block_2">Limm ayağa fırladı. "Lütfen beni de yanında götür. Siz sahip olduğum tek dostlarımsınız ve eğer Dürüst Adam öldüyse, yerine kim bilir kim geçer. Eğer yerine geçecek kişi Sürüngen ise, çoğumuz zaten öldü demektir. Bizden biri geçse bile yaşayıp yaşamayacağına kim karar verecek?"</p>
	<p class="block_3"> </p>
	<p class="block_2">Graves ve Kat anlıyordu. Şakacılar’ın içindeki huzur yukardan dayatılıyordu, bu asla dostlukla karıştırılmamalıydı. Eski düşmanlıklar su yüzüne çıkacak ve eski hesaplaşmalar tekrarlanacaktı. Bu ağır cezayı neyin öfkesi sonucu ödediğini bilmeden, pek çok Şakacı ölecekti. Graves, teslimiyet içerisinde içini çekti. "Pekâlâ. Burada senin yapabileceğin fazla bir şey yok, bunu kabul ediyorum, hem fazladan bir çift göz ve maharetli parmaklar çok işimize yarayabilir." Kat'e baktı, o da başıyla onayladı. "Plan nedir?"</p>
	<p class="block_3"> </p>
	<p class="block_2">"Şafak sökmeden limanda olmalıyız. Orada Stella Maris adında bir Quegan ticaret gemisi var. Kaptanı, eski bir iş ortağım. Bir süredir gizleniyordu, kaçacağımız zamana kadar geminin onarılması gerektiğini söylüyordu. Gemiye bindiğimiz anda Durbin'e doğru yola çıkacak."</p>
	<p class="block_3"> </p>
	<p class="block_2">Kat, "Sabah suların yükselmesi ile pek çok gemi yola çıkacak, o yüzden aralarında fazla dikkat çekmeyecektir."</p>
	<p class="block_3"> </p>
	<p class="block_2">Limm heyecanlanmış görünüyordu. "Ne zaman limana gidiyoruz?"</p>
	<p class="block_3"> </p>
	<p class="block_2">"Şafaktan bir saat önce. Hâlâ gölgelerde gizlenebileceğimiz kadar karanlık olacak, ama kasaba uyanmaya başlamış olduğundan fazla dikkat çekmeyeceğiz."</p>
	<p class="block_3"> </p>
	<p class="block_2">Kat gülümsedi. "Bir aile olacağız."</p>
	<p class="block_3"> </p>
	<p class="block_2">Limm'in dar ve genç çehresi acı dolu bir ifadeye büründü. "Anne?" Kat Limm'den on yaş büyük dahi sayılmazdı, bu yüzden, "Abla," dedi.</p>
	<p class="block_4"> </p>
	<p class="block_2">Limm, "Ama hâlâ bir sorunumuz var," dedi.</p>
	<p class="block_3"> </p>
	<p class="block_2">Graves başıyla onaylar bir hareket yaptı. "Sokağa nasıl çıkacağız?"</p>
	<p class="block_3"> </p>
	<p class="block_2">Limm arkasına yaslandı, kendilerini güven içinde limana ulaştıracak bir plan, bir hile ya da mucize olamayacağını biliyordu. Tek yapabilecekleri bu gizlenme yerini terk ederek, içinde ya bir düzine katili ya da bir düzine lağım faresini barındırıyor olabilecek karanlık bir tünel içerisinde kısa bir yürüyüşü göze almaktı.</p>
	<p class="block_3"> </p>
	<p class="block_2">Ve burayı terk etmeden, hangisinin olduğunu bilemezlerdi. Limm birden kendini çok yorgun hissetti, "Sanırım biraz uyuyacağım," dedi.</p>
	<p class="block_3"> </p>
	<p class="block_2">"İyi fikir," diye onayladı Graves. "Orada bir döşek var. Gitme zamanı geldiğinde seni uyandırırız." Limm gösterilen köşeye gitti ve uzandı. Kat, "Şansımız nedir?" diye fısıldadı.</p>
	<p class="block_3"> </p>
	<p class="block_2">"Pek şansımız yok," diye kabullendi sevgilisi. "Çocuğa kıyafet bulmalıyız. Kirli çocuklara limanda az rastlanmıyor. Ama bu kadar da kirli değil hiçbiri." Biraz daha iyimser olmaya çalışarak, "Gene de eğer Dürüst Adam öldüyse, şehirde bizim dikkat çekmeden kaçmamıza imkân tanıyacak kadar karmaşa olabilir," dedi.</p>
	<p class="block_3"> </p>
	<p class="block_2">"Başka bir seçenek var mı?"</p>
	<p class="block_3"> </p>
	<p class="block_2">"Yalnızca bir tane," dedi Graves, "ama yakalanmadığımız sürece bunu kullanmayacağım."</p>
	<p class="block_3"> </p>
	<p class="block_2">"Nedir?"</p>
	<p class="block_3"> </p>
	<p class="block_2">Graves, uğruna her şeyi terk ettiği genç kıza baktı ve "Geride, düşüşümden sebeplenmeyecek tek bir dostum kaldı. Mecbur kalırsam, yardım için yalvarması için Limm'i ona göndereceğim," dedi.</p>
	<p class="block_3"> </p>
	<p class="block_2">"Kim?" diye fısıldadı Kat.</p>
	<p class="block_3"> </p>
	<p class="block_2">Graves, her konuda kendisine güvenen biri için yardım beklemenin zorluğunu kabullenircesine gözlerini kapattı. "Hayatım için Krondor Prensi'ne yalvarabilecek tek hırsız." "Jimmy mi?" Graves başıyla onayladı. "Eliuzun Jimmy."</p>
	<p class="block_3"> </p>
	<p class="block_2">* * *</p>
	<p class="block_3"> </p>
	<p class="block_2">Askerlerden oluşan sıra, atlarını şehre doğru sürüyordu.</p>
	<p class="block_3"> </p>
	<p class="block_2">Akşamüstü güneşinin aydınlattığı Krondor'un karanlık kuleleri, limon sarısı bir gökyüzüne doğru uzanıyordu. Doğuda, uzaktaki bulutlar parıldayan mavinin karşısında gül ve portakal rengine bürünmüştü. Prens'in öncü birliğinin gerisindeki sıra, saraya ve kışlaya en yakın olan güney kapısından şehre girerken daraldı. Günün bu saatine göre bölgedeki hareketlilik normaldi: birkaç tüccar arabalarını şehre sokuyor, günübirlik şehri ziyaret etmekte olan çiftçiler de şehirden ayrılarak evlerinin yoluna koyuluyorlardı.</p>
	<p class="block_3"> </p>
	<p class="block_2">James işaret etti. "Pek de hoş bir karşılama sayılmaz, değil mi?"</p>
	<p class="block_3"> </p>
	<p class="block_2">Locklear, saraya giderken Arutha'ya eşlik eden bölüğü seyretmek için birkaç meraklı izleyicinin dönüp baktığını gördü. Bunun dışında, Krondor'un şehir sınırlarına girdiklerinden beri kimsenin umurunda olmamışlardı. "Sanırım Arutha, bugün varacağımıza dair haber yollamamış."</p>
	<p class="block_3"> </p>
	<p class="block_2">"Hayır, başka bir şey var," dedi James, günlerin yorgunluğu, içinde yükselen merakla siliniyordu. Locklear sokaklarda, Prens'in bölüğünün geçmesi için yol verenlerin yüzlerine baktı ve endişeyi gördü. "Haklısın James."</p>
	<p class="block_3"> </p>
	<p class="block_2">Adalar Krallığı'nın Batı Diyarları'nın başkenti hiçbir zaman sessiz olmazdı. Güneşin doğmasından evvelki en karanlık saatlerde dahi, her mahalleden sesler duyulabilirdi. Her şehrin atan bir nabzı vardı ve James, Krondor'unkini en az kendi kalp atışı kadar iyi tanıyordu. Ritmini dinleyip ne söylediğini anlayabilirdi: Bir şeyler yolunda değil. Güneşin batışına bir saatten az vakit vardı ama şehir, olması gerekenden çok daha sönük bir haldeydi.</p>
	<p class="block_3"> </p>
	<p class="block_2">Locklear kulak kabarttı, James'in neyi duyduğunu biliyordu, sessiz bir mizaç hâkimdi, sanki herkes, normalde olduğundan daha kısık sesle konuşuyordu. Bir yük arabacısının katırlarına bağırtısı, havada fazla asılı kalıp dikkatleri üzerine çekmesin diye kısa kesilmişti. Bir annenin çocuğuna eve dönmesi için verdiği emir kısa ve kesindi, bunu izleyen tehditkâr sözler ise, avazı çıktığı kadar yüksek bir bağırtının yerine alçak sesteydi. "Sence neler oluyor?" diye sordu Locklear.</p>
	<p class="block_3"> </p>
	<p class="block_2">Biraz önlerinden giden Arutha, iki toprak beyine dönüp bakmadan sessizce konuştu. "Birazdan öğreniriz."</p>
	<p class="block_3"> </p>
	<p class="block_2">Genç adamlar hükümdarlarının biraz ötesine bakınca, kendilerini saray kapısında bekleyen bir heyet gördüler. En önde Prenses Anita duruyor, kocasını sağ salim bulmanın verdiği ferahlamayla gülümsüyordu. On yıllık evliliğine ve anneliğe rağmen hâlâ gençlik dolu görünüyordu, kızıl saçları, James'e daha çok bir yolcu gemisini andırtan geniş, beyaz bir şapkanın altında toplanmıştı. Ama moda böyleydi, hem Prenses'le alay etmek doğru olmazdı; özellikle ikinci gülümsemesi kendisine yöneltilmişse.</p>
	<p class="block_3"> </p>
	<p class="block_2">James, Prenses'in sıcak gülümsemesine karşılık verdi ve bir an için bunun keyfini çıkardı. Çocukluğunda Anita'ya duyduğu tutkunluk yerini derin ve sarsılmaz bir şefkate bırakmıştı, bir anne olarak kabullenilemeyecek kadar genç olmasına karşın, abla görevini neşe ve rahatlıkla üstleniyordu. Onları tanıyan herkes için, onun da James'i hiç olmayan küçük kardeşi olarak gördüğü apaçık ortadaydı. Öyle ki, Prenses'in çocukları James'e "Jimmy Amca" diye hitap ediyordu.</p>
	<p class="block_3"> </p>
	<p class="block_2">Anita'nın sağında ikizler Prens Borric ve Erland duruyor, sanki bu dokuz yaşındaki iki çocuğun bir arada bir an için dahi rahatça durması imkânsızmış gibi, ikisi de birbirini dürtüyordu. James, bu kızıl saçlı ufaklıkların zeki fakat disiplinsiz olduklarını biliyordu. Günün birinde Krallığın en güçlü asillerinden olacaklardı, fakat hâlihazırda yalnızca prens rolünü oynamaya zorlanan ve bulabildikleri her türlü yaramazlığın peşinden koşmaya hazır iki kavgacı çocuktan başka bir şey değillerdi. Annesinin tam önünde, ikizlerden dört yaş daha küçük olan Prenses Elena duruyordu. Hatları en az annesininki kadar inceydi, fakat koyu rengini babasından almıştı. Muhafız alayının başında atını sürmekte olan babasını görünce yüzüne tatlı bir gülümseme yayıldı. Dürtülerine yenilerek parmağıyla işaret etti ve "İşte babam!" dedi.</p>
	<p class="block_3"> </p>
	<p class="block_2">Arutha elini kaldırdı ve durma emri verdi. Teşrifatçı Başı’nın resmi selamını beklemeden atından indi ve ailesine doğru hızla ilerledi. Karısını kucakladı, ardından ilgisini oğullarına ve kızına yöneltti.</p>
	<p class="block_3"> </p>
	<p class="block_2">James çenesiyle kendilerini karşılayan muhafızlara işaret etti ve Locklear'a fısıldadı, "Willie görevde."</p>
	<p class="block_3"> </p>
	<p class="block_2">Pug'ın oğlu William, şu anda görevlerini öğrenen ve yakında subay olacak genç bir öğrenciydi. James ile bakışları karşılaştı ve toprak beyine başıyla ufak bir işaret yaptı. Bölüğe rahat emri verildi, James ve Locklear atlarından indiler. At bakıcıları koşturarak yorgun binekleri aldılar.</p>
	<p class="block_3"> </p>
	<p class="block_2">Görevleri, Prenslerinin ihtiyaç duyması durumuna karşı beklemelerini gerektiriyordu, bu yüzden Arutha'nın sağına geçtiler.</p>
	<p class="block_3"> </p>
	<p class="block_2">Anita genç adamları sıcak gülümsemesiyle karşıladı ve ardından ilgisini Arutha'ya yöneltti. "Endişe etmemem gerektiğini biliyorum. Daima bana döneceğini biliyorum."</p>
	<p class="block_3"> </p>
	<p class="block_2">Arutha'nın gülümsemesi hem mutluluk hem de yorgunluk doluydu. "Daima."</p>
	<p class="block_3"> </p>
	<p class="block_2">Saray görevlilerinden oluşan ufak bir grup, kraliyet ailesinin ardında sessiz bir şekilde duruyordu Arutha onları başıyla selamladı. Yüzlerindeki ifadelerden, ailesiyle uzun bir vakit geçiremeden, danışma kuruluna gitmek zorunda kalacağını anlamıştı. Krondor Şerifi'nin de bekleyenler arasında olduğunu fark etti ve iç çekti. Bu olsa olsa Krondor'da ciddi sorunlar olduğu anlamına gelebilirdi, çünkü şehirdeki önemli memurlardan biri olmasına karşın şerif, tam olarak Arutha'nın saray mensuplarından sayılmazdı. Gardan'a bakarak, "Mareşal, bir bak bakalım şerif ve diğerleri ne istiyor, ardından da yarım saat kadar sonra özel danışma odama gel. Bir başka toplantıya katılmadan önce, yolun kirini üzerimden atmak istiyorum." Anita'ya gülümsedi. "Ayrıca karım ve çocuklarla konuşmak için kendime biraz vakit ayıracağım." Öne eğilerek Anita'yı yanağından öptü ve "Çocukları dairemize götür. Hemen geliyorum, bir tanem," dedi.</p>
	<p class="block_3"> </p>
	<p class="block_2">Anita çocukları uzaklaştırdı, Arutha da James ve Locklear'a yöneldi. "Şeytan azapta gerek, çocuklar." Saray muhafızına bakarak ekledi, "Genç William sanki haberlerle doluymuş gibi görünüyordu, bakın bakalım aklında neler var. Ben de haberleri başka bir şekliyle konseydeki subaylarımdan duyacağımdan eminim. Eğer şehirde gizlice dolaşmanız gerekirse bunu yapın, fakat en geç akşam yemeği bittiğinde dönmüş olun." Ardından James'in gözlerinin içine baktı ve "Ne yapman gerektiğini biliyorsun," dedi. James, evet anlamında başını salladı. Locklear'ı dışarı çıkartırken, Locklear, "Ne demek istedi?" diye sordu.</p>
	<p class="block_3"> </p>
	<p class="block_2">"Ne?"</p>
	<p class="block_3"> </p>
	<p class="block_2">"Ne yapman gerektiğini biliyorsun diyerek."</p>
	<p class="block_3"> </p>
	<p class="block_2">"Yalnızca Arutha ve benim üzerinde çalıştığımız bir şey, sen kuzeye Tyr-Sog'a şey için gittikten sonra..."</p>
	<p class="block_3"> </p>
	<p class="block_2">"Neden Tyr-Sog'a sürüldüğümü biliyorum," dedi Locklear yorgun bir sesle. "Hem de çok iyi," diye ekledi, o kuzey sınırındaki ıssız kasabaya engelleyemeyeceği dönüşünü düşünüyordu.</p>
	<p class="block_3"> </p>
	<p class="block_2">James, acemi erlerden sorumlu muhafıza işaret ettiğinde, muhafız hazır ol konumuna geçip bağırdı, "Saray mensupları!"</p>
	<p class="block_3"> </p>
	<p class="block_2">Acemiler zaten hazır ol durumunda olmalarına karşın, iki toprak beyi kendilerine yaklaşırlarken daha da dikleştiler.</p>
	<p class="block_3"> </p>
	<p class="block_2">James Kılıçustası McWirth'i başıyla selamladı. "Acemiler bu akşam nasıllar, Kılıçustası?"</p>
	<p class="block_3"> </p>
	<p class="block_2">"İşe yaramaz bir takım, toprak beyi, ama bir ya da iki tanesi ordumda bir subay olacak kadar dayanabilir belki."</p>
	<p class="block_3"> </p>
	<p class="block_2">James bu yorumu kuru bir gülümseme ile karşıladı, kendisi ile kılıçustasının arasının çok iyi olmadığı bilinen bir gerçekti. Arutha'nın sarayından birisi olduğundan, genç adam teorik olarak ordunun bir parçası sayılmıyordu ve silah eğitimini Prens'ten almıştı. Gerçekte James, Arutha'nın en sevdiği düello partneriydi, çünkü şehirde kendisi kadar hızlı kılıç kullanan iki-üç kişiden biriydi. Bir toprak beyi olarak rütbe de taşıyordu, bu da sık sık kılıçustasının eğitmiş olduğu askerlerin başına geçirildiği anlamına geliyordu ki, bu da yaşlı askeri kızdırıyordu.</p>
	<p class="block_3"> </p>
	<p class="block_2">Gene de, diye düşündü James, McWirth işini iyi yapıyordu, yetiştirdiği subayların, özellikle de Kraliyet Muhafız Alayı'na seçilmiş olanların hepsi çok iyi askerlerdi. Yolculukları sırasında James, ordunun en iyi askerleri kadar en kötülerini de görmüştü, bunların da Batı Diyarları'nın en iyileri olduğundan hiç şüphesi yoktu.</p>
	<p class="block_3"> </p>
	<p class="block_2">"Kendisiyle işiniz bittiğinde Prens'in kuzeniyle görüşmek isterim, Kılıçustası."</p>
	<p class="block_3"> </p>
	<p class="block_2">Aksi görünümlü yaşlı asker, belayı çağrıştıran bir bakışla James'i süzdü ve bir kez daha James, kılıçustasının emri altında olmadığı için şükretti. McWirth döndü ve bağırdı, "Rahat! Er William, buraya gel!"</p>
	<p class="block_3"> </p>
	<p class="block_2">William yaklaşarak kılıçustasının karşısında durduğu sırada diğer acemiler kışlalarına yöneldiler. William, "Efendim!" dedi. "Görünen o ki, saray mensupları seni istiyor." James ve Locklear'a gülümsedi ve "İyi günler dilerim, toprak beyleri," dedi.</p>
	<p class="block_3"> </p>
	<p class="block_2">Acemilerin geride kalanları hızla işlerine dönüyorlardı, McWirth, "İşin bittiğinde diğer acemilerle aranı kapatmanı istiyorum, yoksa karavanada teçhizatını temizliyor olursun, anlaşıldı mı?" dedi.</p>
	<p class="block_3"> </p>
	<p class="block_2">"Evet efendim!" diye karşılık verdi William selam verirken. Yaşlı kılıçustası ağır adımlarla ayrıldı, William ise Locklear ve James'e yöneldi.</p>
	<p class="block_3"> </p>
	<p class="block_2">James, "Ne haberler var?" diye sordu.</p>
	<p class="block_3"> </p>
	<p class="block_2">"Çok," dedi William. Kısa boylu birisi olmasına karşın babasından uzundu, saçı ve gözleri koyu kahverengiydi. Hatlarındaki çocuksuluk, Prens'in ordusunda hizmet etmeye başladığı aylar içinde silinmiş, omuzları genişlemişti. Pek çok askerin idare etmekte zorlandığı iki elle kullanılan kılıç konusunda ölümcül derecede etkiliydi, at sürüşü ise olağanüstü olarak nitelendiriliyordu. "Önümüzdeki hafta göreve alınıyorum!"</p>
	<p class="block_3"> </p>
	<p class="block_2">"Tebrikler," dedi Locklear. "Ben de sürgüne gönderiliyorum."</p>
	<p class="block_3"> </p>
	<p class="block_2">William'ın kaşları çatıldı. "Yine mi?"</p>
	<p class="block_3"> </p>
	<p class="block_2">James güldü. "Hâlâ. Arutha izinsiz dönüşünün mazeretini olumlu karşıladı, fakat bunun buz gibi kuzeyden erken geri dönmesini gerektirmediğine karar verdi."</p>
	<p class="block_3"> </p>
	<p class="block_2">Surat asan Locklear, "Yarın tekrar Tyr-Sog'a doğru yola çıkıyorum," dedi. James, "Şehirde tuhaf bir şey var. Sen neler duydun, Willie?" diye sordu.</p>
	<p class="block_3"> </p>
	<p class="block_2">William'ı bu takma adıyla yalnızca Arutha'nın ailesi, James ve Locklear çağırırdı, bu onun başka hiç kimseye izin vermediği bir yakınlıktı. William, "Tuhaf şeyler. Biz acemileri meşgul ediyorlar, garnizonda eğitim görmediğimiz zamanlarda diğerleriyle karşılaşmaya fırsat bulamıyoruz, ama arada bir iki şey kulağımıza çalınıyor. Anlaşılan o ki geçtiğimiz hafta şehirde çok fazla sayıda kişi ölü bulunmuş," dedi.</p>
	<p class="block_3"> </p>
	<p class="block_2">James başıyla onayladı. "Demek, şerif Prens'i bu yüzden bekliyordu."</p>
	<p class="block_3"> </p>
	<p class="block_2">Locklear, "Şimdi sen bahsedince düşündüm de, bu onun normalde yaptığı bir şey değil," dedi.</p>
	<p class="block_3"> </p>
	<p class="block_2">Bir an için James düşünceleri içinde kayboldu. Şerif Wilfred Means ile hırsızlık yaptığı zamanlarda pek çok kez yolları kesişmişti. Birkaç kez neredeyse Eski Şehir Hapishanesi'nde şerifin konuğu olacaktı. Şerif, James'i Prens'in toprak beylerinden biri olarak kabullenmiş ve ona kademesinin gerektirdiği saygıyı göstermişti; ilişkileri yine de soğuk olmuştu. James birdenbire, kendisi şehrin damlarının üzerine fırlarken yukarı bakan genç Wilfred Means'in görüntüsünü ve sonradan saray nazırı olacak adamın bıyığının, çocuğun kaçışı üzerine öfke ile titremesini hatırladı</p>
	<p class="block_3"> </p>
	<p class="block_2">Fakat şerif, görevi konusunda güvenilir biriydi ve Krondor'da suçu mümkün olduğunca kontrol altına almaya çalışıyordu. James'in düşünebildiği her türlü ölçütte, şehir düzenli bir şehirdi ve kendisinden evvel bu mevkide olanların aksine, Wilfred Means rüşvet almayacak biriydi.</p>
	<p class="block_3"> </p>
	<p class="block_2">Onun, döner dönmez Arutha'nın huzuruna çıkmayı beklemesi, ortada ciddi bir meselenin olduğunu gösteriyordu, Prens'in acilen ilgilenmesi gereken bir şey.</p>
	<p class="block_3"> </p>
	<p class="block_2">"Sen görevine geri dön," dedi James dalgınca, William'a. "Locky ve ben Arutha'ya yetişsek iyi olacak."</p>
	<p class="block_3"> </p>
	<p class="block_2">William, "Pekâlâ Locky, eğer sabah kuzeye doğru yola çıkacaksan, sana bir kez daha veda edeyim," dedi.</p>
	<p class="block_3"> </p>
	<p class="block_2">Locklear abartılı bir şekilde gözlerini yuvarladı, fakat kendisine uzatılan eli sıktı. "Bu yaramaza göz kulak ol, William.</p>
	<p class="block_3"> </p>
	<p class="block_2">Ben burada yanında olmadığım bir sırada öldürülmesini istemiyorum."</p>
	<p class="block_3"> </p>
	<p class="block_2">"Göreve başlamamı kaçıracağın için üzgünüm," dedi William.</p>
	<p class="block_3"> </p>
	<p class="block_2">James sırıttı. "Endişelenme Willie. Sana bir kutlama yapacağım ve bu üçkâğıtçının kızlar konusundaki şöhreti olmadan da, sen yeni nişanınla hava atarken hayranlıktan ağızları bir karış açılan tatlı kızlar bulabiliriz." William'ın yanakları kızardı. "Kendine dikkat et Locky," dedi.</p>
	<p class="block_3"> </p>
	<p class="block_2">Locklear ona veda etti ve William görevine geri dönerken Locklear, "Nasıl kızardığını gördün mü? Çocuğun hayatında bir kadınla birlikte olmadığına eminim," dedi.</p>
	<p class="block_3"> </p>
	<p class="block_2">James arkadaşına bir dirsek attı. "Herkes senin gibi erken yaşta gelişmek zorunda değil, Locky," diye karşılık verdi.</p>
	<p class="block_3"> </p>
	<p class="block_2">"Neredeyse yirmi yaşında!" dedi Locklear sahte bir şaşkınlıkla.</p>
	<p class="block_3"> </p>
	<p class="block_2">"Zeki bir çocuk, yakışıklı da. Sanırım sen dönene kadar işler değişecektir," dedi James.</p>
	<p class="block_3"> </p>
	<p class="block_2">"Öyle mi dersin?"</p>
	<p class="block_3"> </p>
	<p class="block_2">"Kesinlikle," dedi James, saraya girerlerken. "Önümüzdeki beş yıl içinde ona yatabileceği hoş bir kız bulabileceğime eminim."</p>
	<p class="block_3"> </p>
	<p class="block_2">Locklear'ın sırıtan ifadesi yüzünden silinmişti. “Beş yıl mı?” İri iri açılmış gözlerle, "Arutha'nın beni orada beş yıl boyunca tutacağını düşünmüyorsun, değil mi?" dedi.</p>
	<p class="block_3"> </p>
	<p class="block_2">James dostunun sıkıntısına güldü. İki genç adam Prens'in odasına doğru ilerlerken, Locklear James'e dirsek attı ve James de çeviklikle kaçtı. Bir an için her ikisi de tekrar çocuk oldu.</p>
	<p class="block_3"> </p>
	<p class="block_2">James ve Locklear Arutha'nın özel konsey odasına geldiğinde, Prens de eşinin ve çocuklarının yanından dönüyordu. Ailesinin özel dairesini meclis odasıyla birleştiren ufak koridorda kararlı bir tavırla ilerliyordu. James hızla Arutha'nın arkasına geçti, Locklear da onu bir adım geriden izliyordu. Bir çift saray hizmetlisi, meclis odasının kapısının iki yanında yerlerini almışlardı. Biri, Arutha içeri girebilsin diye kapıyı hızla açtı.</p>
	<p class="block_3"> </p>
	<p class="block_2">Arutha içeri girdiğinde Teşrifatçı Başı Brian de Lacy tarafından karşılandı. Sağ tarafında ise, asistanı Özel Muhafız Jerome duruyordu. Jerome ve amiri aynı anda Prens'in önünde eğildiler; özel muhafız iki toprak beyine kaçamak bir selam vermeyi ihmal etmedi. Jerome, daha çocuklarken toprak beyleri James ve Locklear ile birlikte toprak beyleri gurubunun üyesiydi ve James ona, yani kendisinden yaşça büyük olan bir kabadayıya kafa tutan ilk kişiydi. Artık Jerome, sarayın günlük işlerinden sorumlu olan de Lacy'nin yerine geçmek için eğitim görüyor ve bunu yaparken de sarayın şef idareciliğini yapıyordu. James, ayrıntıya verdiği titizlik dolu önemin, onu bu işe son derece uygun kıldığını kabullenmek zorunda kalmıştı.</p>
	<p class="block_3"> </p>
	<p class="block_2">Arutha, "Çok yorgunum ve erken bir akşam yemeği için aileme katılmak istiyorum, mümkün olduğu kadarını yarınki resmi toplantıya saklayalım. Bekleyemeyecek durumda olan ne var?" dedi.</p>
	<p class="block_3"> </p>
	<p class="block_2">De Lacy başıyla onaylar bir hareket yapıp, yukarı baktı. Odada kimlerin olduğuna baktıktan sonra, "Şövalye-Mareşal'i bekleyelim mi?" diye sordu.</p>
	<p class="block_3"> </p>
	<p class="block_2">Tam o sırada Gardan içeri girdi. "Özürlerimi sunarım, Majesteleri. Size katılmadan önce adamların atlar ve silahlarla ilgilendiklerinden emin olmak istedim."</p>
	<p class="block_3"> </p>
	<p class="block_2">Arutha'nın kaşları çatıldı ve dudakları o tanıdık yarım gülümsemesiyle yukarı kıvrıldı. "Artık bir çavuş değilsiniz, Gardan. Siz, Krondor'un Şövalye-Mareşal'siniz. Adamlar ve hayvanlarla ilgilenilip ilgilenilmediğine bakacak adamlarınız var."</p>
	<p class="block_3"> </p>
	<p class="block_2">Gardan olumlu anlamda başını sallayarak yanıt verdi. "Bu aslında sizinle konuşmak istediğim bir şey." Prens'in özel çalışma odasındaki asillere baktı ve ekledi, "Fakat bu, akşamki işler sona erene dek bekleyebilir. Majesteleri?" Arutha, bunu kabul ettiğini işaret etti.</p>
	<p class="block_3"> </p>
	<p class="block_2">De Lacy, "Burada olmadığınız sırada, Büyük Kesh'den ulakla iki resmi tebliğ geldi, Majesteleri, ufak meseleler konusunda krallığı uyarıyorlardı, gene de resmi bir cevap gerektirir," dedi.</p>
	<p class="block_3"> </p>
	<p class="block_2">Arutha elini James'e doğru salladı. "Onları bırak. Bu gece okur, yarın da ilk iş bir cevap yazarım." De Lacy bunları James'e uzattı, o da içlerine bakmadan belgeleri kolunun altına sıkıştırdı.</p>
	<p class="block_3"> </p>
	<p class="block_2">Teşrifatçı Başı şerife baktı, o da öne doğra çıkıp eğildi. "Majesteleri, korkarım yokluğunuzda şehrinizde ardı ardına işlenen faili meçhul cinayetleri rapor etmek zorundayım."</p>
	<p class="block_3"> </p>
	<p class="block_2">Prens bu kelimeleri tartarken bir an sessiz kaldı, ardından, "Benim özel ilgimi gerektiren bir şeyden mi bahsediyorsun?</p>
	<p class="block_3"> </p>
	<p class="block_2">Şehrimizde cinayet o kadar da sıradışı sayılmaz," dedi.</p>
	<p class="block_3"> </p>
	<p class="block_2">"Öyle, Majesteleri. Geceleri birçok önemli kişi, karıları yanlarında deliksiz uyurken, boğazlan kesilerek öldürüldü." Arutha James'e baktı ve başıyla hafifçe bir hareket yaptı. James, Prens'in ne düşündüğünü biliyordu: Geceşahinleri. Yaklaşık on senedir şehir, Ölüm Loncası tarafından rahatsız edilmemişti. Murmandamus'un ajanları tarafından işe alınan katiller, Gediksavaşı'nın sonunda ortadan kaybolmuşlardı. Birkaç ay kadar evvel, geri döndüklerine dair söylentiler ortalıkta dolanmaya başladı. Ve sonra birdenbire, bir kez daha Krallığın içinde ortaya çıktılar. James, o sıradaki liderlerini öldürmüş olmasına karşın, Geceşahinleri'nin gitmeyeceklerini biliyordu. Eğer burada, Krondor'da onlara ait bir başka hücre varsa, Kenting Rush'ta yaşayan eski bir tüccar olan <span id="id_OLE_LINK6" class="calibre1">Navon-du Sandau denilen adamın öldüğünden de haberdar olmalılardı. Onun gerçek kimliğini ortaya çıkarmak neredeyse James'in bir düello sırasında ölmesine yol açacaktı. Hayatta kalmasını sağlayan tek şey, Arutha ile kılıç eğitimi sırasında geçirdiği saatler olmuştu.</span></p>
	<p class="block_3"> </p>
	<p class="block_2">Sıkıntılı görünen Arutha, şerife sordu. "Adamların ne buldu?"</p>
	<p class="block_3"> </p>
	<p class="block_2">"Hiçbir şey, Majesteleri. Kurbanların bazılarından normalde beklenebilecek bulgular: işlerindeki başarılarından dolayı düşmanları olan kişiler. Ama diğerlerinin, aileleri dışında çok az özelliği vardı. Bu cinayetlerin ardında hiçbir mantık yok... Gelişigüzel görünüyorlar."</p>
	<p class="block_3"> </p>
	<p class="block_2">Arutha arkasına yaslandı ve kendisine söylenenleri düşündü. Seçenekleri birer birer tartıp atarken, düşünceleri öfkeyle akıyordu. En sonunda, "Gelişigüzel mi? Bu yalnızca kurbanların seçiminin ardındaki sebebi bilmediğimizden, bize öyle görünüyor olabilir. Adamların sabah geri dönüp aileleri sorgulasın, onlarla çalışanları, komşularını ve ölmeden önce görmüş olabilecekleri kişileri sorgulasınlar. Önemli olduğunu düşünmediğimizden, hayati önem taşıyan bilgileri göz ardı ediyor olabiliriz. Adamlarınla birlikte, konuşulanları kaydetmesi için bir de yazıcı gönder. Tüm bunları yaparsak, cinayetler arasında bir bağlantı bulabiliriz." Derin bir nefes aldı, yüzünden yorgunluğu okunuyordu. "Görevinize dönün şerif. Yarın sabahki toplantının ardından bana katılın ki bu işi enine boyuna tartışalım. Yarın akşam adamlarının raporlarını görmek istiyorum." Şerif saygılı bir şekilde eğildi ve çekildi.</p>
	<p class="block_3"> </p>
	<p class="block_2">Arutha, de Lacy'ye döndü. "Başka?"</p>
	<p class="block_3"> </p>
	<p class="block_2">"Bekleyemeyecek bir şey yok, Majesteleri."</p>
	<p class="block_3"> </p>
	<p class="block_2">Arutha ayağa kalktı. "Toplantı, yarın sabahın onuncu saatine kadar bitmiştir." De Lacy ve Jerome odayı terk ettiler,</p>
	<p class="block_3"> </p>
	<p class="block_2">Arutha ise Gardan ile toprak beylerine döndü. "Evet, Gardan, benimle konuşmak istediğin neydi?"</p>
	<p class="block_3"> </p>
	<p class="block_2">"Majesteleri, çocukluğumdan beri hanedanlığınıza hizmet ediyorum. Babanız için askerlik ve çavuşluk yaptım, sizin için ise subaylık ve mareşallik. Artık evime, Crydee'ye dönmemin zamanı geldi. Emekliye ayrılmak istiyorum." Arutha başıyla onaylar bir işaret yaptı. "Anlıyorum. Bunu yemeğin ardından konuşabilir miyiz?" Şövalye-Mareşal, "Nasıl arzu ederseniz," diye yanıtladı.</p>
	<p class="block_3"> </p>
	<p class="block_2">"Öyle olsun." Arutha toprak beylerine dönerek, "Locklear, yarın sabahki yolculuğuna hazırlansan iyi olur. Yol iznini ve emirleri odana gönderteceğim. Şafakta Sarth'a doğru yola çıkan devriye ile ayrıl. Eğer seni ondan önce göremezsem, Tyr-Sog'a rahat bir yolculuk yapmanı dilerim," dedi.</p>
	<p class="block_3"> </p>
	<p class="block_2">Locklear cevap verirken mümkün olduğunca düz bir ifade takınmaya çalıştı. "Teşekkür ederim, Majesteleri." Arutha, James'e dönerek bir kez daha, "Ne yapman gerektiğini biliyorsun," dedi.</p>
	<p class="block_3"> </p>
	<p class="block_2">Arutha ve Gardan kraliyet dairelerine giderlerken, iki toprak beyi de aksi yöne doğru ilerledi. İşitme mesafesinden uzaklaştıklarında Locklear, Prens'i taklit etti: '"Ne yapman gerektiğini biliyorsun.' Pekâlâ-, tüm bunlar ne anlama geliyor?"</p>
	<p class="block_3"> </p>
	<p class="block_2">James derin bir iç çekti ve "Demek oluyor ki bana bu akşam da uyku yok," diye cevap verdi.</p>
	<p class="block_3"> </p>
	<p class="block_2">Locklear, "Bu bana, meselenin beni ilgilendirmediğini söylemenin bir yolu mu?" diye sordu.</p>
	<p class="block_3"> </p>
	<p class="block_2">"Evet," diye yanıtladı James. Sarayın, kendi odalarının bulunduğu kanadına doğru yol alırlarken başka hiçbir şey söylemedi. Locklear'ın odasına açılan kapıya vardıklarında, James, "Muhtemelen ben de seni ayrılmadan önce göremeyeceğim, o yüzden kendini öldürtmemeye dikkat et," dedi. Locklear en iyi dostunun elini sıktı, ardından sarıldılar. "Denerim."</p>
	<p class="block_3"> </p>
	<p class="block_2">James sırıttı. "İyi, o halde şansımız varsa seni Yaz Ortası Festivali'nde görürüz, tabii bu sırada Arutha'nın seni orada daha uzun süre tutması için bir neden yaratmazsan." Locklear, "Uslu duracağım," dedi. "Öyle ol," diye tembihledi James.</p>
	<p class="block_3"> </p>
	<p class="block_2">Arkadaşını bırakarak kendi odasının yolunu tuttu. Prens'in sarayından olmak kendisine özel bir oda sağlıyordu, ama yalnızca bir toprak beyi olduğundan bu sade bir odaydı; bir yatak, üzerinde yazabileceği ve tek başına yemek yiyebileceği bir masa ve çift kapılı ahşap bir elbise dolabı. James odasının kapısını kapattı, arkasından kilitledi ve kıyafetlerini çıkarttı. Üzerinde yol kıyafetleri vardı, fakat gene de bu yapacağı şey için fazlasıyla dikkat çekiciydi. Dolabını açıp, yıkanması gereken bir grup gömleği bir kenara ayırdı; bunların altında ise aradığını bulmuştu. Koyu gri bir tunik ile koyu mavi, yamalanmış ve olduğundan çok daha kirli görünen bir pantolon. Bunları giydi, en eski çizmelerini ayağına geçirdi ve çizmesindeki kınına, iyi yapılmış fakat sade görünümlü bir hançer yerleştirdi. Tüm bunların ardından, yeniden sokaklara ait bir yaratık gibi görünerek, odasının kapısından süzüldü ve saray muhafızları ve hizmetlilerine görünmemeye çalışarak sarayın mahzenlerine doğru ilerledi.</p>
	<p class="block_3"> </p>
	<p class="block_2">Kısa bir süre sonra sarayı şehrin kanalizasyonuna bağlayan gizli bir geçidin içine daldı. Gece Krondor'un üzerine çökerken, Eliuzun Jimmy, bir kez daha "Hırsızların Yolu’nda ilerliyordu.</p>
	<p class="block_3"> </p>
	<p class="block_2">James, sarayın altındaki kanalizasyonla, şehrin kanalizasyon sistemi arasındaki geçiş noktasına ulaştığında güneş batmıştı. Yukarıda hava bir süre için hâlâ aydınlık olabilirdi, fakat yolların altındaki bu yer, gece kadar karanlıktı. Gündüz vakitlerinde kanalizasyonun içinde, kaldırım taşlarının kırılmış olduğu ya da gün ışığının süzüldüğünü suyollarının bulunduğu yüzeye yakın tünellerde, aydınlık içeri sızabiliyordu.</p>
	<p class="block_3"> </p>
	<p class="block_2">Fakat güneşin batışından sonra, kendi ışığıyla aydınlatılan birkaç yer dışında tüm sistem zifiri karanlık olurdu ve bu geçitler labirentinde yalnızca tecrübeli bir kişi ilerleyebilirdi. Sarayı geride bıraktığı andan itibaren, James nerede olduğunu her an tam olarak biliyordu.</p>
	<p class="block_3"> </p>
	<p class="block_2">Hırsızlar Loncası'nın, Şakacılar’ın bir üyesiyken James, çetin şartların, fırsatların ve keskin zekâsının kendisine sunduğu her türlü hayatta kalma numarasını öğrenmişti. Kendi hazırlamış olduğu bir depoya ulaştı ve oradaki sahte bir taşı kaldırdı. Bu taş kumaş, tahta ve boyadan yapılmıştı ve burada olamayacak kadar yoğun bir farkta dahi, gözden kaçabilecek kadar başarılı bir taklitti. Sahte taşı yere bıraktı ve depodan kapaklı bir fener aldı. Bu gizleme deliğinde fazladan bir maymuncuk seti ve sarayda pek hoş karşılanmayacak yanıcı maddeler, tırmanma araç gereçleri ve normalin dışında silahlar gibi pek çok eşya vardı. Eski alışkanlıklar kolay kolay geçmiyordu.</p>
	<p class="block_3"> </p>
	<p class="block_2">James fenerini yaktı. Birinin saray kanalizasyonu ile şehir kanalizasyonu arasında ilerlerken görebileceği endişesiyle sarayın içerisinde bir fener bulundurmayı hiç düşünmemişti. Saraya, kanalizasyondan nasıl girilebileceği bilgisini gizli tutmak her şeyden önemliydi. İlk çizimden sonuncusuna varıncaya dek, sarayda bulunan tüm planlarda, tıpkı şehrin kanalizasyonuyla şehir surlarının dışındakiler gibi, bu iki sistem de birbirinden tamamen ayrı çizilmişti. Fakat kaçakçılarla hırsızlar, şehre girip çıkan geçitler yaratarak kraliyet planlarının gerçeği yansıtmadığını hızla ortaya koymuşlardı.</p>
	<p class="block_3"> </p>
	<p class="block_2">James fitili kısalttı, yaktı ve içinden yalnızca küçük bir ışık huzmesinin çıkacağı şekilde kapağı kapattı, bu ışık kanalizasyon içinde güvenli bir biçimde ilerlemesi için yeterliydi. Bunu ışıksız da yapabileceğini biliyordu, ama ancak feci derecede yavaş, neredeyse sürünüyormuşçasına bir hızla yapabilirdi, oysa bu gece oldukça uzun bir yol onu bekliyordu.</p>
	<p class="block_3"> </p>
	<p class="block_2">James, görünürde tesadüf eseri bulunabilecek hiçbir şey bırakmadığından emin olmak için hızlı bir kontrol yaptı. Bu garip paradoksu oluşturan, hiç bitmeyen güvenlik ihtiyacını düşündü: Kraliyet mühendisleri şehrin kanalizasyon ağını tamir etmek için zaman ve altın harcıyor -Şakacılar ve diğerleri de aynı hızda, kraliyetin göremediği serbest bir başka gizli tüneli ortaya çıkarıyorlardı. Genellikle yeni bir gediğin bulunmasından sorumlu olan kişi James’ti. Arada sırada, eğer bu sarayın güvenliğini tehdit altına sokmuyor ve kendisine fayda sağlıyorsa, bunlardan birinin gizlenmesinin suçu da kendisine aitti.</p>
	<p class="block_3"> </p>
	<p class="block_2">Toprak beylerinin arasına ilk yerleştirildiğinde, Prens'in sarayında sorumluluk sahibi bir üye olmanın anlamının düşündüğünden daha fazlası olduğunu gören eski hırsız, hızla ilk randevusuna doğru yola çıktı.</p>
	<p class="block_3"> </p>
	<p class="block_2">James, son bağlantısını aramaya başladığında, neredeyse şafak sökmüştü. Toprak beyi endişelerini kontrol altına almakta zorlanıyordu. Aradığı ilk üç muhbir kayıptı. Rıhtım normalde olduğundan sessizdi, bölgenin meyhaneleri ve hanlarını belli eden şamatalı sesler dahi duyulmuyordu. İçinde, Şakacılar’ın şimdi kapatılmış gizlenme delikleri ve girişleri bulunan yoksul mahalle, kimsesiz topraklar gibiydi. James, Şakacılar'dan kimseyi göremedi. Sadece bu bile alışılmışın tamamen dışındaydı. Sokaklardan ve kanalizasyondan maharetli bir gizlilikle geçebilen tek kişi o değildi. Ama bu gece farklı bir şey vardı. Kanalizasyonu kullanan başkaları da vardı. Şakacılar'a dahil olmayan dilencilerin, rahatsız edilmeden uyuyabilecekleri yerleri bulunuyordu. Kaçakçılar yüklerini limandaki büyük ağızların içine inşa edilmiş gizli bölmelerden, şehrin iç kısımlarındaki depolara taşırdı. Bu hareketliliğin sonucu olarak, yalnızca buna alışkın birinin fark edebileceği kısık sesler de olsa, genelde ses olurdu. Bu gece her şey sessizdi. Tünellerde yalnızca suyun şırıltısı, farelerin koşuşturması ve uzaktan, su çarkı, pompa ya da bent kapağı gibi bir aletin çıkardığı sesler yankılanıyordu.</p>
	<p class="block_3"> </p>
	<p class="block_2">James, kanalizasyondaki herkesin gizlenmekte olduğunu biliyordu. Ve bu da, sorun anlamına gelirdi. Tarihe bakıldığında, sorunların yaşandığı zamanlarda, Şakacılar kanalların bazı bölümlerini kaparlardı, özellikle de yoksul mahallesinin yakınlarında, Hırsızlar Loncası üyelerince "Annenin Yeri" olarak da bilinen Şakacılar Sığınağı'na geçişleri kapatırlardı. Silahlanmış sopacılar mevkilenir ve krizin geçmesini beklerlerdi. Lonca ‘ya ait olmayanlar da sorun ortadan kalkana dek ortadan kaybolurlardı. Bu kuşatılmış bölgenin ve güvenli bölgelerin dışında, tünellerde kim varsa av sayılırdı. James'in bu tür bir durumu hatırladığı son zaman, Gediksavaşı'nın sonunda, Prenses Anita'nın yaralanıp, Arutha'nın askeri yönetim ilan ettiği zamandı.</p>
	<p class="block_3"> </p>
	<p class="block_2">Aşağıdaki kanallarda ve sokaklarda dolaştıkça, James, gene aynı derecede ciddi bir şeyin, kendileri Prens'in işi için şehir dışındayken meydana geldiğine kanaat getiriyordu. James etrafına bakınarak izlenmediğinden emin oldu ve sokağın arka tarafına doğru ilerledi.</p>
	<p class="block_3"> </p>
	<p class="block_2">Tuğla duvara, dış etkilerden korunması için bir çift tahta sandık dayanmıştı. Bu sandığın içinde hareketsiz bir şekil uzanıyordu. James, sandığı hafifçe hareket ettirdiğinde, küme halinde sinekler havalandı. Daha adamın bacağına dokunmadan, James adamın uyumadığını biliyordu. Cesaretini toplayarak, içkiye olan tutkusu yüzünden tüm hayatını, ailesini ve onurunu yitirmiş olan Yaşlı Edwin'in cansız vücudunu çevirdi. Fakat James, Edwin gibi bir lağım faresinin dahi, katledilen bir dana gibi boğazının kesilmesinden daha iyi bir sonu hak etmiş olduğunu düşündü.</p>
	<p class="block_3"> </p>
	<p class="block_2">Koyulaşmış ve neredeyse kurumuş kan, adamın önceden, belki önceki günün şafak vaktinde öldürülmüş olduğunu gösteriyordu. Kayıp olan diğer bağlantılarının da benzer bir kaderle karşılaştıklarından emindi. Ya şehirdeki sorunların ardındaki kişi ayrım yapmadan cinayet işliyordu- ve James'in muhbirlerinin hepsi de inanılmaz derecede talihsizdi- ya da birisi sistemli bir biçimde Krondor'da James için çalışan ajanları öldürüyordu. Mantık, ikincisinin doğru olduğunu gösteriyordu.</p>
	<p class="block_3"> </p>
	<p class="block_2">James ayağa kalktı ve gökyüzüne baktı. Gece sona eriyor, doğudan görünen gri ışık şafağın yaklaştığını müjdeliyordu.</p>
	<p class="block_3"> </p>
	<p class="block_2">Şakacılarla karşılaşma riski olmadan cevap bulabileceği yalnızca tek bir yer kalmıştı.</p>
	<p class="block_3"> </p>
	<p class="block_2">James, Arutha'nın hizmetine girdiğinde, Prens ve Şakacılar arasında bir anlaşma yapıldığını biliyordu, fakat ayrıntılarından haberdar değildi. James ile Şakacılar arasında bir çeşit anlaşma oluşmuştu. O Şakacılar'dan uzak duruyor, Şakacılar ‘da ondan sakınıyorlardı. Dilediği gibi kanalizasyonlara girip çıkabiliyor, ihtiyaç duyduğunda çatılara çıkıyor, Şakacılar da yüzlerini öte tarafa çeviriyorlardı. Fakat Şakacılar’ın Sığınağı'na dönmesi halinde, sıcak bir karşılama görecekmiş gibi yanlış bir izlenime kapılmıyordu. Ya bir Şakacı'sındır, ya da değilsindir ve James, neredeyse on dört yıldır Şakacı değildi.</p>
	<p class="block_3"> </p>
	<p class="block_2">James Annenin Yeri'ne gitme konusundaki endişelerini bir kenara itti ve haber alabileceği tek yere yöneldi.</p>
	<p class="block_3"> </p>
	<p class="block_2">James kanalizasyona geri döndü ve hızla, belirli bir hanın altındaki bir noktaya ulaştı. Şehrin en yoksul mahallesi ile işçiler ve ailelerinin yerleştiği biraz daha saygın bir mahallesinin sınırında duruyordu. Kaim bir balçık tabaka, bir mekanizmayı gizliyordu, harekete geçirildiğinde James hafif bir sürtünme hissetti ve kayalığın bir bölümü yana hareket etti.</p>
	<p class="block_3"> </p>
	<p class="block_2">"Taş", kaim çadır bezinin üzerine sürülmüş alçıyla yapılmıştı ve kısa bir tünelin başındaki dar girişi gizliyordu. Gizli kapı arkasından kapanmış halde, tünele giren James, fenerin kapağını açtı. Bu kısa geçit içindeki neredeyse her tuzağı biliyor olduğundan emindi, fakat anahtar kelime "neredeyse" olduğundan, tüneli geçerken çok dikkatli davrandı. Tünelin ucunda kalın meşeden bir kapı buldu, diğer tarafında hanın altındaki mahzene ulaşan kısa bir merdiven olduğunu biliyordu. Kilidi inceledi ve hiçbir şeyin değişmemesini memnuniyetle karşılayarak, hünerli bir biçimde maymuncukla açtı. Bir klik sesiyle açılan kapıyı, öteki tarafında bir başka tuzağın olma olasılığına karşı heyecanla yana çekti. Hiçbir şey olmamıştı, hızla merdivenleri tırmanmaya koyuldu.</p>
	<p class="block_3"> </p>
	<p class="block_2">Merdivenlerin tepesine çıktığında, varil ve çuvallarla dolu karanlık bir mahzene girdi. Bölmelerden oluşan labirente benzer yerden geçerek ana kata, mutfağın arkasındaki kilere çıkan ahşap merdivenleri tırmandı. Kapıyı açtı.</p>
	<p class="block_3"> </p>
	<p class="block_2">Genç bir kadının çığlığı havayı bıçak gibi kesti, çok kısa bir süre sonra mekanik bir yay mermisi, bir an önce James'in olduğu yerden geçti. Mermi ahşap kapıyı delip geçerken genç adam yerde yuvarlandı ve avuçları açık elini kaldırıp ayağa kalktı, "Sakin ol Lucas! Benim!"</p>
	<p class="block_3"> </p>
	<p class="block_2">Gençliğinde askerlik yapmış olan hancı, mutfaktan kilere uzanan yolu yarılamıştı, mekanik yayı bir kenara koymuş, kılıcını çekiyordu. Çığlığı işittiğinde mekanik yayını kapmış, kapıdan, mutfak boyunca mermisini fırlatmıştı. Bir an için tereddüt etti, ardından kılıcını kınına yerleştirdi. Bir yandan da James'e doğru ilerliyordu.</p>
	<p class="block_3"> </p>
	<p class="block_2">Üzerinde et kesilen bloğun etrafını dolandı. "Seni aptal!" diye tısladı, sesini yükseltmekten çekiniyor gibiydi. "Kendini öldürtmeye mi çalışıyorsun?"</p>
	<p class="block_3"> </p>
	<p class="block_2">"Doğrusu hayır," dedi James ayağa kalkarken.</p>
	<p class="block_3"> </p>
	<p class="block_2">"Bu şekilde giyinip bu şekilde kapımda sinsice belirirken, sen olduğunu nasıl anlayabilirdim? O yönden geleceğin konusunda beni haberdar etmeliydin, ya da bir saat bekleyip dürüst bir adam gibi ön kapıdan gelmeliydin." "Aslında ben dürüst bir adamım," dedi James, mutfaktan ilerledi, barı geçerek boş olan ortak odaya geçti. Etrafına bakındı, ardından bir iskemleye oturdu. "Şu ya da bu şekilde."</p>
	<p class="block_3"> </p>
	<p class="block_2">Lucas, ona yarım bir gülümseme fırlattı. "Pek çoğundan daha dürüst. Seni lağımın içinde sürünen bir kedi gibi buraya getiren nedir?"</p>
	<p class="block_3"> </p>
	<p class="block_2">James kendisini ve Lucas'ı ortak odaya kadar takip eden genç kıza bir bakış fırlattı. Davetsiz misafirin, hancının bir arkadaşı olduğu ortaya çıkınca kız da rahatlamıştı. "Korkuttuğum için üzgünüm."</p>
	<p class="block_3"> </p>
	<p class="block_2">Kız derin bir nefes aldı ve "Doğrusu bayağı iyi korkuttun," dedi. Doğruldu, korkudan atmış benzi, koyu renk saçları ile yüzü arasında tezat oluşturuyordu. Yirmili yaşların başlarında görünüyordu.</p>
	<p class="block_4"> </p>
	<p class="block_2">James, "Yeni bar görevlisi mi?" diye sordu.</p>
	<p class="block_3"> </p>
	<p class="block_2">"Kızım, Talia."</p>
	<p class="block_3"> </p>
	<p class="block_2">James arkasına yaslandı. "Lucas, senin bir kızın yok." Gökkuşağı Papağanı'nın işletmecisi James'in karşısına oturdu ve "Mutfağa git bak da bir şey yanmasın, Talia," dedi.</p>
	<p class="block_3"> </p>
	<p class="block_2">"Peki baba," dedi kız ve yanlarından ayrıldı.</p>
	<p class="block_3"> </p>
	<p class="block_2">"Bir kızım var," dedi Lucas, James'e. "Annesi öldüğünde onu kardeşimle yaşaması için Tannerbrook yakınlarındaki çiftliğine göndermiştim."</p>
	<p class="block_3"> </p>
	<p class="block_2">James gülümsedi. "Burada büyümesini istemedin mi?"</p>
	<p class="block_3"> </p>
	<p class="block_2">Lucas iç çekti. "Hayır. Burası onun için iyi bir yer değil."</p>
	<p class="block_3"> </p>
	<p class="block_2">Masum bir hal takınan James, "Öyle mi, hiç fark etmemiştim," diye karşılık verdi.</p>
	<p class="block_3"> </p>
	<p class="block_2">James'e doğru suçlarcasına parmağını gösteren Lucas, "O iskemleye senden çok daha hoşsohbet kişiler oturmuştu, Eliuzun Jimmy," dedi.</p>
	<p class="block_3"> </p>
	<p class="block_2">James teslimiyetle ellerini kaldırdı. "Doğrudur." Oradan kendilerini izleyen biri varmış gibi, mutfak kapısına doğru baktı. "Ama konuşması duyduğum hiçbir çiftlik kızınınkine benzemiyor, Lucas."</p>
	<p class="block_3"> </p>
	<p class="block_2">Lucas arkasına yaslandı, kemikli parmaklarını kırlaşmaya başlayan saçlarında gezdirdi. Köşeli yüzü, açıklama yapmaktan duyduğu rahatsızlığı gösteriyordu. "Yakınlardaki bir manastırdaki rahibeler birliğinde, inek sağmak için harcadığı saatlerden daha fazla eğitim gördü. Okuma yazmayı biliyor, toplama yapabiliyor. Zeki bir kız."</p>
	<p class="block_3"> </p>
	<p class="block_2">James takdirle başını salladı. "Takdire şayan. Gene de sıradan müşterilerinin onun bu özelliklerini başka özellikleri kadar takdir edeceklerinden şüpheliyim... Daha görünür olanlardan."</p>
	<p class="block_3"> </p>
	<p class="block_2">Lucas'ın yüzü karardı. "O iyi bir kız, James. Düzgün bir adamla evlenecek, bir serseriyle değil... işte, ne demek istediğimi biliyorsun. Bir drahoma belirleyeceğim ve..." Mutfaktan sesinin duyulmaması için sesini alçalttı. "James, düzgün çocuklar tanıdığından emin olduğum tek kişi sensin, hem saraydansın da. En azından Laurie kaçıp Salador'da dük ilan edildiğinden beri. Kızımın düzgün bir çocukla tanışmasını sağlayabilir misin? Şehre daha birkaç gün önce döndü ve daha şimdiden kendimi eğitiminin ilk günündeki acemi bir asker gibi hissediyorum. Kardeşleri savaşta öldüğünden beri sahip olduğum tek şey o." Temiz fakat kaba görünüşlü ortak odada göz gezdirdi ve "Onun bundan fazlasına sahip olmasını istiyorum," dedi.</p>
	<p class="block_3"> </p>
	<p class="block_2">James sırıttı. "Biliyorum. Ne yapabileceğime bakacağım. Uygun görünen çocuklardan birkaçını buraya içmeye getiririm ve gerisini doğanın akışına bırakırız." "Ama Locklear olmaz!" dedi Lucas. "Onu uzak tut."</p>
	<p class="block_3"> </p>
	<p class="block_2">James güldü. "Endişelenme. Sanırım tam şu dakikalarda, Tyr-Sog'daki uzun görevi için şehir kapısından çıkıyordur." Talia odaya geri geldi ve "Her şey hazır baba," dedi.</p>
	<p class="block_3"> </p>
	<p class="block_2">"Aferin kızım," diye karşılık verdi. "O halde kapıyı aç ve kahvaltı bekleyen kim varsa içeri al."</p>
	<p class="block_3"> </p>
	<p class="block_2">Kız uzaklaşırken, Lucas James'e, "Pekâlâ. Herhalde kızım ve saraylı çocuklar hakkında konuşmak için buraya gelip, kendini neredeyse öldürtmeye çalışmadın. Seni buraya gün doğmadan getiren nedir?"</p>
	<p class="block_3"> </p>
	<p class="block_2">James'in yüzünde neşeden eser kalmamıştı. "Aşağılarda, kanallarda savaş var, Lucas. Ve birisi bazı dostlarımı öldürmüş. Neler dönüyor?"</p>
	<p class="block_3"> </p>
	<p class="block_2">Lucas arkasına yaslandı ve başıyla onaylar bir işaret yaptı.</p>
	<p class="block_3"> </p>
	<p class="block_2">"Bugünlerde bunu sormak için geleceğini biliyordum. Daha erken geleceğini sanıyordum."</p>
	<p class="block_3"> </p>
	<p class="block_2">"Şehre daha dün gece geldim. Prens'le uzaktaydık... İşlerimiz vardı."</p>
	<p class="block_3"> </p>
	<p class="block_2">Lucas, "Eh, Arutha sorun arıyorsa evine baksa daha iyi eder, burada istediğinden de fazlasını bedavaya bulabilir. Tam gerçeği bilmiyorum ama söylentilere göre kanallarda ve rıhtımda insanlar gelişigüzel öldürülüyor. Ölenler hem vatandaşlar, hem de Şakacılar. Eskiden Kraliyet tüccarlarına ait olan yerlere dükkân açan Keshialılardan ve limanda yeni çetelerden bahsediyorlar. Yeraltına girip saklanan Şakacılar dışında kimsenin neler döndüğünden haberi yok. Onların da bir haftadır bir tanesini dahi görmedim. Müdavimlerimin çoğu geç saatte gelip daha erken saatte ayrılıyorlar, çünkü karanlık çökmeden evlerinde güvende olmak istiyorlar." "Bunların arkasında kim var, Lucas?" diye sordu James.</p>
	<p class="block_3"> </p>
	<p class="block_2">Lucas etrafına bakındı, sanki görünmez bir ajanın onları duyabileceğinden korkuyordu. Hafif bir sesle, "Kendisine Sürüngen adını veren biri," dedi.</p>
	<p class="block_3"> </p>
	<p class="block_2">James arkasına yaslandı. "Bu beni neden şaşırtmadı?" dedi homurdanarak.</p>
	<p class="block_5" id="calibre_pb_1"> </p>
</body></html>
