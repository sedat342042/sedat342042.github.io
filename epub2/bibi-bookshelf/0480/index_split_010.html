<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">GİZLİLİK</p>
	<p class="block_3"> </p>
	<p class="block_2">Gökkuşağı Papağanı boştu.</p>
	<p class="block_3"> </p>
	<p class="block_2">Sabahın bu saatinde kimse içmiyordu. James seslendi, "Lucas!"</p>
	<p class="block_3"> </p>
	<p class="block_2">William etrafına bakındı ve Talia'nın mutfağa girmesiyle ödülünü almış oldu. "William!" dedi gözle görülür bir memnuniyetle. "James," diye ekledi, gülümsemesi yalnızca bir miktar azalmıştı. "Babam, çöpleri dökmek için nehre götürüyor. Beklemek isterseniz, birazdan burada olur." William gülümsedi ve "Teşekkürler," dedi.</p>
	<p class="block_3"> </p>
	<p class="block_2">James, William'ı dirseğinden yakalayarak oturmasını engelledi. "Eğer tahminimde yanılmıyorsam, Talia'nın bu sabah pazarda alışveriş yapması gerek, öyle değil mi Talia?"</p>
	<p class="block_3"> </p>
	<p class="block_2">Konuşmaya başladığında gülümsemesi parıldadı, "Neden ki, aslına bakılırsa evet. Babam döner dönmez çıkacaktım."</p>
	<p class="block_3"> </p>
	<p class="block_2">"Neden ona pazarda eşlik etmiyorsun, William? Bu sırada benim de babasıyla konuşmam gereken bazı özel şeyler var." James'in yanından geçip kolunu Talia'ya uzatmak isterken William neredeyse bir iskemleye takılıp düşecekti. "Senin için sakıncası yoksa?" diye sordu.</p>
	<p class="block_3"> </p>
	<p class="block_2">Kız zarif bir şekilde kolunu yerleştirdi ve "Hayır, bana eşlik etmenizden memnuniyet duyarım," dedi. James'e bakarak, "Yalnız kalmak sizin için sorun olmaz değil mi, toprak beyi?" diye sordu.</p>
	<p class="block_3"> </p>
	<p class="block_2">James, "Hayır, birkaç dakika huzur çok iyi gidecek," dedi. Kızın yüz ifadesi anlamadığını gösterdiğinde hızla ekledi, "Saraydaki işler son zamanlarda zıvanadan çıkmış durumda, ziyarete gelen asiller filan."</p>
	<p class="block_3"> </p>
	<p class="block_2">Kızın yüzündeki gülümseme genişledi. "Ah, evet. Doğudan gelen bir asilzadenin sarayda kaldığını duydum." James'e arkasını dönerek William'a baktı ve "Bana her şeyi anlatmalısın," dedi.</p>
	<p class="block_3"> </p>
	<p class="block_2">Talia'nın ardından James, başını hafifçe sallayarak, William’ın kesinlikle her şeyi anlatmaması gerektiğini işaret ediyordu. "William’ın doğu saraylarından gelen kadınların neler neler giydiğini hatırlayacağından eminim, Talia," dedi. William dışarı çıkarılmaya karşı koymadı ve James de Lucas'ı beklemeye koyuldu. Fazla beklemedi, tam da Talia'nın söylediği gibi, Lucas birkaç dakika sonra arka kapıdan içeri girdi. "Talia!" diye seslendi; ardından James'in tek başına oturmakta olduğunu fark etti.</p>
	<p class="block_3"> </p>
	<p class="block_2">"Kızım nerede?"</p>
	<p class="block_3"> </p>
	<p class="block_2">"William ile birlikte pazara gitti. Ona sen dönene kadar buraya bakacağımı söyledim."</p>
	<p class="block_3"> </p>
	<p class="block_2">Lucas, James'in üzerinde meşum bakışını yoğunlaştırdı ve "Bir şeyin peşindesin, Jimmy. Bunu bilecek kadar uzun zamandır tanıyorum seni. Ne var?" dedi.</p>
	<p class="block_3"> </p>
	<p class="block_2">James ayağa kalktı ve Lucas'ın yanına geçerek bara yaslandı. "Sıkıntılı bir şey, Lucas. Sana bir soru sormak istiyorum, ama bunu senden bir gizlilik yemini almadan yapamam."</p>
	<p class="block_3"> </p>
	<p class="block_2">Lucas bir an için sessiz kaldı, cevabını düşünürken çenesini ovuşturuyordu. "Konunun ne olduğunu bilmeden bunu yapamam. Senin de gayet iyi bildiğin gibi, bazı sorumluluklarım var."</p>
	<p class="block_4"> </p>
	<p class="block_2">James gerçekten de iyi biliyordu. Lucas, güçlü bir asilin, bir loncanın ya da Şakacılar'ın himayesinde olmamasına karşın, Krondor'daki en başarılı han sahiplerinden biriydi. Yıllar boyunca, Krallıktaki yüksek düzeyde pek çok asil de dahil, birçok güçlü müttefik sağlamıştı. James'i Şakacılar‘la olan ilişkisinden dolayı tanımıştı, ancak Lucas bir şekilde onların elinde alet olmaktan ya da etkileri altında kalmaktan sakınmayı başarmıştı. Bu yaşlı adamın mizacında inatçı bir şey vardı, birinin onu kontrol etmeye çalışması halinde Lucas'ın başka kaynaklarını devreye sokacağı bilinen bir şeydi.</p>
	<p class="block_3"> </p>
	<p class="block_2">En önemlisi ise, Lucas ile çalışmak, onu zorlamaya çalışmaktan daha kolaydı.</p>
	<p class="block_3"> </p>
	<p class="block_2">James yapacağı konuşmanın provasını defalarca tekrarlamıştı. Derin bir nefes aldıktan sonra sözüne başladı, "Her ikimiz de Şakacılar'ın artık büyük bir güç olmadığını biliyoruz. Ve her ikimiz de bir başkasının -bu Sürüngen denen kişinin-Krondor'daki tüm düzenbazları ve suçluları birleştirmeye çalıştığını biliyoruz." Lucas başıyla onayladı.</p>
	<p class="block_3"> </p>
	<p class="block_2">"Aynı zamanda, bildiğimiz kadarıyla Dürüst Adam ölmüş olmalı."</p>
	<p class="block_3"> </p>
	<p class="block_2">Lucas gülümsedi. "Bu kadar aceleci olma. O ihtiyatlı bir adamdır. Dürüst Adam ölü olabilir, ama belki de gizleniyordur"</p>
	<p class="block_3"> </p>
	<p class="block_2">James, "Belki, ama eğer gizleniyorsa, ölüden farkı yok demektir, çünkü Şakacılar'ın feci bir sona varmalarına izin verdi," dedi.</p>
	<p class="block_3"> </p>
	<p class="block_2">"Belki, ama belki de yalnızca dışarıdan bakıldığında o şekilde görülüyordun"</p>
	<p class="block_3"> </p>
	<p class="block_2">James sırıttı. "Kimse sana, seninle konuşmanın ne kadar zor olduğunu söylemiş miydi?"</p>
	<p class="block_3"> </p>
	<p class="block_2">"Hıhı," dedi Lucas. "Çok kişi değil, ama."</p>
	<p class="block_3"> </p>
	<p class="block_2">"Bak, ihtiyacım olan... iyi mevkilerde dostlar."</p>
	<p class="block_3"> </p>
	<p class="block_2">Lucas bir kahkaha attı. "O halde işe Krondor Prensi ile başla, evlat. Ondan daha iyi bir mevkiye sahip birini tanımıyorum."</p>
	<p class="block_3"> </p>
	<p class="block_2">"Demek istediğim, Krondor'un içinde iyi mevkiye sahip dostlar. Bazı şeyleri duyabilecek yerlerdeki dostlar."</p>
	<p class="block_3"> </p>
	<p class="block_2">Lucas, James'in kelimelerini dikkatle tartarken bir süre sessiz kaldı, ardından konuşmaya başladı: "Yıllar boyunca, pek çok zaman konuşulanları duymamayı görev edindim, Jimmy. İşte bu yüzden pek çok kişi benimle iş yaparken rahattır. Aralarından bazıları, bazı malları Prens'in gümrük memurlarıyla uğraşmadan taşıtmak ister ve ben de tesadüfen, ülkenin iç kısımlarına giden bir kervan sürücüsü tanıyorumdur."</p>
	<p class="block_3"> </p>
	<p class="block_2">"Aralarında, kendilerini görür görmez öldürebilecek kişilerle konuşmak isteyenler vardır ve ben bazen onların, kan dökülmeden buluşmalarını sağlarım. Bunun gibi şeyler."</p>
	<p class="block_3"> </p>
	<p class="block_2">"Ama tüm bunlar, insanlar benim bir muhbir olmadığıma inandığı sürece gerçekleşir."</p>
	<p class="block_3"> </p>
	<p class="block_2">James, "Ben muhbir aramıyorum, Lucas. Her sokağın her köşesinde elimde onlardan çok sayıda var. Benim bundan daha fazlasına, güvenebileceğim birine ihtiyacım var. İyi bilgiye ihtiyacım var, dedikodulara ya da birkaç bakır para için uydurulmuş yalanlara değil. Dahası, her şey olup bittiğinde, diğer insanlara ne derse desin benim adamım olacak birine ihtiyacım var," dedi. Lucas'a baktı. "Sanırım ne demek istediğimi anlıyorsun." Lucas bir an için düşündü. Ardından bir iç çekti ve "Üzgünüm, ama ben kimse için casusluk yapamam, Jimmy, Bu çok tehlikeli bir yol, benim gibi birisi için bile," dedi. Uzaklaşarak barın arkasına geçti. "Ama sana şunu söyleyeyim. Asla Taç'a karşı çalışmam. Bir zamanlar ben de askerdim ve oğullarım Krallık için öldü. Evet, sana bunun sözünü veririm. Ama istediğin türde bir ipucuna rastlarsam, diyelim ki, bunu kolayca bulmanı sağlayacağım. Buna ne dersin?" "İdare etmek zorunda," diye yanıtladı James.</p>
	<p class="block_3"> </p>
	<p class="block_2">"Bir bira ister misin?"</p>
	<p class="block_3"> </p>
	<p class="block_2">James güldü. "Bunun için daha erken. Şimdi gideyim. Talia ve William döndüğünde, Will'e garnizona dönüp raporunu vermesini söyle, olur mu?" Lucas, "Şu genç adam meselesi..."</p>
	<p class="block_3"> </p>
	<p class="block_2">"Evet?"</p>
	<p class="block_3"> </p>
	<p class="block_2">"İyi biri, değil mi?"</p>
	<p class="block_3"> </p>
	<p class="block_2">James, "Evet, iyi biridir," diye yanıtladı.</p>
	<p class="block_3"> </p>
	<p class="block_2">Lucas başını salladı, ardından bir toz bezi alıp barını parlatmaya başladı. "Yalnızca... sana söylediğim gibi, Talia elimde kalan son şey. Onun için her şeyin en doğrusu olsun istiyorum. Ne demek istediğimi anlıyorsun, değil mi?" "Ne demek istediğini anlıyorum," dedi James, sırıtarak "Eğer onun için doğru birisi varsa, o da William'dır." Lucas başını kaldırıp baktı. "Babası dük demiştin, değil mi?" James gülerek ayrılırken, Lucas'a el sallıyordu.</p>
	<p class="block_3"> </p>
	<p class="block_2">William kızarmış ve biraz da sersemlemiş hissetti kendini, duyduğu şeyin aşk mı yoksa aşırı yorgunluk mu olduğunu kestiremiyordu. Ailesiyle kadınlar, erkekler ve aralarındaki ilişkiler konusunda pek çok konuşma yapmış, Yıldızlimanı'nda büyürken pek çok akademi öğrencisinin bu konudaki fikirlerini dinlemişti. Kendi yaşındaki pek çok genç erkekten aşk konusunda teoride daha ileride olmasına karşın, iş uygulamaya gelince pek çoğundan daha az tecrübeliydi.</p>
	<p class="block_3"> </p>
	<p class="block_2">Talia, o sırada duyulmakta olan dedikodulardan bahsederken, onunla ilgili görünmeye çalışıyordu, fakat aklı bambaşka yerlerdeydi. Tüm hayatı boyunca, başta üvey kız kardeşi Gamina olmak üzere pek çok kız tanımıştı. Ama çocukken pek çok kız arkadaşı olmasına rağmen, şimdiye dek yalnızca bir kez aşık olduğunu düşünmüştü.</p>
	<p class="block_3"> </p>
	<p class="block_2">Jazhara'nın zihninde beliren görüntüsünü bir kenara itmeye çalışıyor, ama ne kadar uğraşsa, görüntü de o kadar belirginleşiyordu. William'dan dört yaş büyük olan Jazhara, Yıldızlimanı'na William henüz on bir yaşındayken gelmişti.</p>
	<p class="block_3"> </p>
	<p class="block_2">Bunun, hayatının yarısı kadar bir zaman önce olduğunu fark etti bir anda.</p>
	<p class="block_3"> </p>
	<p class="block_2">Başlangıçta soğuk biriydi, asil kandan bir Keshialı olarak, William'ın çocukluk aşkına incelik, hatta kimi zaman ümit verici bir neşeyle karşılık vermişti. Ardından, William Krondor'a gitmek üzere ayrılmadan bir sene kadar önce işler değişmişti. Artık beceriksiz bir çocuk değil, güçlü ve zeki bir gençti ve kısa bir süre için bu kıza bir kez daha ilgi duymaya başlamıştı. İlişkileri William için fırtınalı, yoğun ve son derece acı verici olmuştu.</p>
	<p class="block_3"> </p>
	<p class="block_2">İlişki kötü bir sonla noktalanmıştı. William halen ilişkilerini bu denli zor bir hale getirenin ne olduğunu bilmiyordu, kızın Krondor'a gönderileceğini öğrenene kadar, Jazhara'nın neden kendisini bu şekilde geri ittiğini asla öğrenemeyeceğini düşünmüştü. Şimdiyse, onunla bir kez daha karşılaşmayı endişe ve biraz da heyecanla bekliyordu.</p>
	<p class="block_3"> </p>
	<p class="block_2">"Dinlemiyorsun." Talia'nın sesi düşüncelerini böldü.</p>
	<p class="block_3"> </p>
	<p class="block_2">"Üzgünüm," dedi gülümseyerek. "Son birkaç gecedir doğru düzgün bir uyku uyuyamadım." Talia kaşlarını çattığında hızla ekledi, "Krallık meseleleri."</p>
	<p class="block_3"> </p>
	<p class="block_2">Gülümsedi ve pazar yerine yaklaşırlarken William'ın koluna yaslandı. "Gün ışığının keyfini çıkar o zaman, Prens ve işlerinin çok çok uzaklarda olduğunu varsayalım. Ve bana söz ver, bu gece iyi bir uyku çekeceksin, tamam mı?" "Elimden geleni yaparım," diye yanıtladı William. Daha o sabah şehre gelmiş ürünleri inceleyen kadını, profilden izledi. İri altın renginde soğanları işaret ederek, "Altı tane alayım," dedi.</p>
	<p class="block_3"> </p>
	<p class="block_2">Talia ve satıcı pazarlığa giriştiklerinde William, düşüncelerinin Talia ve Jazhara arasındaki farklılıklara yoğunlaştığını fark etti. Jazhara Keshialıydı, çöl toprağından geliyordu ve Krallık standartlarına göre karanlık ve egzotik biriydi. Yetenekli ve büyük potansiyele sahip bir büyücüydü ve tanıdığı en iyi savaşçılardan biriydi. İlk elden tecrübelerinden, bir dövüş sopasıyla, büyü yapabildiği kadar hızla birisinin kafatasını kırabileceğini biliyordu ve tanıdığı tüm kadınlardan çok daha iyi bir eğitim görmüştü -bir düzine kadar dil ve diyalekti konuşabiliyor, hem kendi anavatanının hem de Krallığın tarihini biliyordu, bilimler, yıldızların seyri ve tanrıların gizemleri konusunda ders verebilecek durumdaydı.</p>
	<p class="block_3"> </p>
	<p class="block_2">Buna karşın Talia, pırıltılı, neşe ve zarafet sahibi, açık bir kişiydi. Dönünce William'ın kendisine bakmakta olduğunu gördü ve "Ne var?" diye sordu.</p>
	<p class="block_3"> </p>
	<p class="block_2">William gülümsedi, "Yalnızca tanıştığım en tatlı kız olduğunu düşünüyordum," dedi. Kızın yüzü kızarmıştı. "Yağcı."</p>
	<p class="block_3"> </p>
	<p class="block_2">William anında bu yorum karşısında utandı ve "Bana... büyüdüğün yerden bahset. Bir kardeşlik tarafından büyütüldüğünü mü söylemiştin?" dedi.</p>
	<p class="block_3"> </p>
	<p class="block_2">Talia satıcıya dört madeni parayı uzatırken gülümsedi ve soğanları alışveriş sepetine koydu. "Kahooli Kız Kardeşliği tarafından büyütüldüm."</p>
	<p class="block_3"> </p>
	<p class="block_2">William'ın ağzı açık kalmıştı. Ardından, "Kahooli!" dedi hayretle.</p>
	<p class="block_3"> </p>
	<p class="block_2">Alışveriş yapanların çoğu, İntikam Tanrısı'nın adını ağzına kimin aldığını görmek için dönüp baktı.</p>
	<p class="block_3"> </p>
	<p class="block_2">Kız, William'ın kolunu sıvazladı. "Bu tepkiyle hep karşılaşırım." "Senin daha... başka bir kardeşliğe yollanmış olduğunu sanıyordum." "Daha kadınsı bir kardeşliğe mi?" diye karşılık verdi.</p>
	<p class="block_3"> </p>
	<p class="block_2">"Onun gibi bir şey."</p>
	<p class="block_3"> </p>
	<p class="block_2">Kız konuşmaya başladı, "İntikam Peşindeki Arayıcı'ya kadınlar hizmet eder. Babam düşündü ki, eğer şehir dışında büyüyeceksem bu, kendimi savunmam konusunda beni eğitebilecek birileri tarafından yapılmalı." Uzandı ve sağ işaret parmağı ile William'ın kılıcının kabzasına dokundu. "Bu zevkime göre biraz büyük, ama muhtemelen bununla da bayağı bir hasar verebilirim."</p>
	<p class="block_3"> </p>
	<p class="block_2">"Şüphesiz," dedi William. Kahooli Kardeşliği kendini, zalimlerin peşine düşmeye ve adaleti yerine getirmek için onları bulmaya adamıştı. En merhametli olanları, yerel asayiş görevlilerine ve şeriflere, suçluların yerini tespit ederek ya da onları yakalayarak yardımcı olurlardı. Biraz daha kötü niyetli olanları ise, yerel kanunları ya da Kral'ın Adaletini hiçe sayan birer intikamcıydı ve suçluların peşine düşüp onları öldürürlerdi. En kötüleri ise, kurbanlarının tüm suçsuzluk savlarını duymazdan gelirlerdi. Kahooli'ye hizmet edenler hakkında sıklıkla yapılan bir şakaya göre, inançları şuydu: "Hepsini öldür, bırak suçsuzlarla suçluları Kahooli ayırsın." Sıklıkla, çözdüklerinden daha fazla problem yaratırlardı.</p>
	<p class="block_3"> </p>
	<p class="block_2">Talia gülümsedi. "Ne düşündüğünü biliyorum."</p>
	<p class="block_3"> </p>
	<p class="block_2">William utanmıştı. "Nedir?"</p>
	<p class="block_3"> </p>
	<p class="block_2">"Şimdi mi kaçsam, arkasını dönmesini mi beklesem?"</p>
	<p class="block_3"> </p>
	<p class="block_2">Güldü. "Alakası yok. Sadece..."</p>
	<p class="block_3"> </p>
	<p class="block_2">"Bana yanlış yapmazsan William, korkacak hiçbir şeyin olmaz."</p>
	<p class="block_3"> </p>
	<p class="block_2">Gülümsemesi öylesine geniş ve pırıltılıydı ki, William gülmek zorunda kalmıştı. "Yapmayacağım. Yemin ederim."</p>
	<p class="block_3"> </p>
	<p class="block_2">"İyi," dedi Talia, şakayla karışık koluna vurarak. "O zaman ben de seni avlayıp, acı çektirmek zorunda kalmam." "Şaka yapıyorsun, değil mi?"</p>
	<p class="block_3"> </p>
	<p class="block_2">Şimdi Talia gülüyordu. "Ben Kahooli Kardeşliği tarafından eğitildim, William. Onların hizmetine girmek için hiçbir yemin etmedim." William onun şaka yaptığını anladı ve gülmeye başladı. "Bir an için beni kandırdın."</p>
	<p class="block_3"> </p>
	<p class="block_2">Talia kolunu tekrar William'ın koluna yerleştirdi ve diğer tezgâhlara baka baka yürümeye devam ettiler. "Sanırım seni bir andan fazla kandırdım," dedi kısık bir sesle.</p>
	<p class="block_3"> </p>
	<p class="block_2">William bu yorumu duymamış gibi yaptı. Şu anda ne düşüneceğini bilmiyordu. Bu sıcaklığı, ona bakarken hissettiği hafif endişeli duyguyu seviyordu. Koyu renk saçlarına, açık tenine, dik duruşuna ve dokunduğu her şeye aktardığı gençlik dolu enerjisine hayranlık duyuyordu. Tek istediği onu her an yanında tutmak ve hayatı boyunca bir daha hoş olmayan hiç bir şeyi düşünmemekti.</p>
	<p class="block_3"> </p>
	<p class="block_2">"Teğmen!" dedi tanıdık ve hayatında duyabileceği en nahoş ses.</p>
	<p class="block_3"> </p>
	<p class="block_2">Döndüğünde, Yüzbaşı Treggar'ın yanında iki askerle yaklaşmakta olduğunu gördü.</p>
	<p class="block_3"> </p>
	<p class="block_2">"Efendim!" dedi, hazır ola geçerek.</p>
	<p class="block_3"> </p>
	<p class="block_2">Hırlamaya yaklaşan bir sesle Treggar, "Sizi ve Toprak Beyi James'i bulup götürmek için gönderildim," dedi. Bakışları düşmancaydı ve dövüşmeye hazır bir hali vardı, fakat ardından ekledi, "Majesteleri'nin emriyle." William bunun üzerine, kendisine verilen emrin sahibi yüzünden öfkesini kontrol altında tuttuğunu anladı. Talia'ya bakan Treggar, "Meşgul olduğunuzu ve saraydaki nöbetinizi tutmaya vaktinizin olmadığını anlıyorum, ama Majesteleri, kendisine katılmanızı gerekli görmüş olacak ki, sizi ve toprak beyini bulmam için bizzat beni gönderdi," dedi. William, "Ah... Sanırım Toprak Beyi James, Gökkuşağı Papağanı'nda," dedi.</p>
	<p class="block_3"> </p>
	<p class="block_2">"Hayır, burada," diye başka bir ses geldi.</p>
	<p class="block_3"> </p>
	<p class="block_2">William döndüğünde James'in kendilerine hızlı adımlarla yaklaşmakta olduğunu fark etti. James, "Sorun nedir, Yüzbaşı?" diye sordu.</p>
	<p class="block_3"> </p>
	<p class="block_2">"Emirler, toprak beyi. Siz ve teğmen bir an evvel benimle birlikte saraya dönmelisiniz."</p>
	<p class="block_3"> </p>
	<p class="block_2">William, "Pekâlâ," diyen James'e baktı. Talia'ya dönerek, "Bizi affet, fakat gitmemiz gerekiyor," dedi. William'a dönen Talia, "Birlikte geçirdiğimiz zamandan çok hoşlandım, William. Umarım yakında gene beni görmeye gelirsin," dedi.</p>
	<p class="block_3"> </p>
	<p class="block_2">William, "Kesinlikle," dedi. Treggar'a bakarak ekledi, "Görevim bana izin verir vermez."</p>
	<p class="block_3"> </p>
	<p class="block_2">Talia arkasını döndü ve tezgâhları incelemeye devam ederken, omzunun gerisine bakarak William'a son bir gülümseme gönderdi.</p>
	<p class="block_3"> </p>
	<p class="block_2">Treggar, "Toprak beyi, eğer hazırsanız?"</p>
	<p class="block_3"> </p>
	<p class="block_2">James, evet anlamında başını salladı ve önden saraya doğru yürümeye başladı.</p>
	<p class="block_3"> </p>
	<p class="block_2">William, Treggar'ın bir adım kadar gerisinden geliyordu, onu da iki asker takip ediyordu. Kendisi ve yüzbaşı arasında büyüyen bir gerginlik vardı ve eğer bunu halletmezse, orduda bulunduğu sürece kendisine bir düşman edinmiş olacaktı. Arutha, odanın içinde bakışlarını dolaştırdı. James ve William’ı getirmeleri için gönderilmiş olan Yüzbaşı Treggar ve diğer iki asker bir kenarda duruyorlardı. Krondorlu dört iz sürücü -kendi yüzbaşılarına bağlı bulunan, izci ve iz bozuculardan oluşmuş seçkin bir grup- Prens, "Burada," dediği sırada izliyorlardı. Haritanın üzerinde, Shandon Körfezi'nin güneyindeki bir noktayı işaret ediyordu. "Eğer bilgilerimiz doğruysa, saklandıkları yer burası." James, Prens'in yanında durdu, gözleri hafifçe çizilmiş yerden uzanan çizgiyi takip etti. Okuyamadığı eski Keshia dilindeki yazının altında, ufak harflerle "Kayıp Adamlar Vadisi" yazıyordu. "Bu yine de araştırılacak bayağı geniş bir alan gibi görünüyor, Majesteleri."</p>
	<p class="block_3"> </p>
	<p class="block_2">Arutha dört iz sürücüyü işaret etti. "Bir saat içinde yola çıkıyorlar." "Haritayı aklımıza kazıdık Majesteleri," dedi içlerinden biri.</p>
	<p class="block_3"> </p>
	<p class="block_2">Arutha başıyla onayladı. "Bu adamlar bir gün sonra sizi izleyecek. Onları-" parmağı, genel araştırma bölgesinin birkaç mil doğusunda bir yeri işaret ediyordu "-burada arayın. Her gece biriniz bağlantı kurmalısınız."</p>
	<p class="block_3"> </p>
	<p class="block_2">"Emredersiniz, Majesteleri," dedi iz sürücülerin lideri selam vererek. Arkadaşlarına ayrılma vaktinin geldiğini işaret etti.</p>
	<p class="block_3"> </p>
	<p class="block_2">Dört izcinin ayrılmasının ardından Arutha, "Yüzbaşı, bir savaş planı hazırlayın. Bizi dinleyecek herkese güneybatı ve kuzeydoğuda bir manevra yapacağımızı söyleyin. Ardından, beş yıldan fazla hizmette bulunmamış olanları göz ardı ederek, en iyi adamlarımızdan iki yüz tanesini seçmeni istiyorum." James onayladığını belirtir biçimde başını salladı. Kuzeyreisi'nde, üç Geceşahini asker kılığına girmişti. "Seçimin rastgele yapıldığı izlenimini verin, ama ilk günün sonunda bu iki yüz adamı güneye götüreceğim. Geri kalanları Yüzbaşı Leland kuzeydoğuya götürecek, bu yüzden neden orduyu böldüğüme dair iyi bir neden uydurun."</p>
	<p class="block_3"> </p>
	<p class="block_2">Yüzbaşı Treggar başıyla onayladı. "Efendim. İzin verirseniz?" Arutha başıyla onayladı.</p>
	<p class="block_3"> </p>
	<p class="block_2">"Bu problemi çözmesi için Şövalye-Mareşal'in yardımını alsak daha iyi olmaz mı?"</p>
	<p class="block_3"> </p>
	<p class="block_2">"Şövalye-Mareşal Gardan emekliye ayrılıyor, yüzbaşı. Yarın akşam bir geçit töreni ve veda törenimiz var. Akşam Crydee'deki evine dönmek üzere yola çıkıyor."</p>
	<p class="block_3"> </p>
	<p class="block_2">James sırıttı. "Bu gece bir veda partisi mi var?"</p>
	<p class="block_3"> </p>
	<p class="block_2">Arutha, toprak beyine baktı. "Evet, ama sen katılmıyorsun."</p>
	<p class="block_3"> </p>
	<p class="block_2">James, abartılı bir biçimde iç çekti. "Çok kırıldım, efendim."</p>
	<p class="block_3"> </p>
	<p class="block_2">Treggar, "Geçit töreninden önce o nedeni uyduracağım, Majesteleri," dedi.</p>
	<p class="block_3"> </p>
	<p class="block_2">Arutha, "Hayır, bu akşam güneş batmadan bunu halletmen gerek. Güneş battıktan bir saat sonra, siz beşiniz" -yüzbaşı,</p>
	<p class="block_3"> </p>
	<p class="block_2">İki asker, William ve James'i işaret etti- "Kesh'e giden bir kervanla ayrılıyorsunuz. Shandon Körfezi yakınlarındaki yol ayrımında batıya dönüp, şu eski kervan yolunu bulacaksınız." Eski haritanın üzerinde işaretlenmiş, silik bir çizgiyi işaret etti. "İz sürücülerden yarım gün geride olacaksınız ve yavaş hareket edeceksiniz." Bir kez daha parmağını sertçe haritaya dokundurdu. "Bu noktaya, iz sürücülerden üç gün sonra ulaşmalısınız. Bu onlara avımızı tespit etmek için zaman tanıyacaktır."</p>
	<p class="block_3"> </p>
	<p class="block_2">"Ve onlar tespit ettiğinde, siz de yarım günlük bir mesafe arkamızda olacaksınız," dedi James.</p>
	<p class="block_3"> </p>
	<p class="block_2">"Evet," dedi Arutha. Odanın içine baktı. "Eğer bir haber alırsanız, iz sürücülerin, Geceşahinleri'nin yuvası olarak belirttikleri yere vakit kaybetmeden gidin. Yol boyunca açık işaretler bırakın. Siz ve iz sürücülerin görevi, olası gözcüleri etkisiz hale getirmek ve korumalarını açmak, çünkü bu sefer en iyi askerlerimle bu katil mahlûkatları ezmeye niyetliyim." James, Arutha'ya baktı ve hiçbir şey söylemedi. O anda Prens'in, evliliklerinin ilk günlerinde sırtında bir katilin okuyla kollarında duran ve Arutha ne yapacağını bilemezken gittikçe ölüme yaklaşmakta olan Prenses'i düşünmekte olduğunu biliyordu. James, "Hazır olacağız, Majesteleri," dedi.</p>
	<p class="block_3"> </p>
	<p class="block_2">Ötekileri dışarı çıkardı ve Yüzbaşı, "Toprak beyi, neden ben? Prens daha önce bana hiç bu tarz görevler vermemişti," dedi.</p>
	<p class="block_3"> </p>
	<p class="block_12">James omuz silkti. "Bizi bulmak için yollanmıştın, bu yüzden siz üçünüz, William ve bana özel bir nedenle ihtiyaç duyulduğunu biliyorsunuz. Sizi bizimle yollayarak, gerçek amacımızı bilenlerin sayısını en aza indirmeyi amaçlıyor. Geceşahinleri'nin en umulmadık yerlerde ortaya çıkmak gibi kötü bir alışkanlıkları vardır, bu yüzden bu görevin mahiyetini bilenlerin sayısının en aza indirgenmesi gerekli." Yüzbaşının ifadesinde bir titreme olduğunda James ekledi, "Ayrıca Majesteleri, senin göreve uygun olduğunu düşünmeseydi, zaten en baştan seçmezdi." Etrafına bakınarak, "Sana detayları anlatmak için yolda vaktimiz olacak, yüzbaşı. Ama şimdilik garnizon için ikna edici bir savaş bahanesi yaratmalısın ve benim de bazı hazırlıklar yapmam gerek." "Hazırlıklar mı?" diye sordu William.</p>
	<p class="block_3"> </p>
	<p class="block_2">James, "Bir gurup kiralık katilin arasına sızmamız zaten yeterince güç olacak, teğmen. Zırhımızı ve savaş flamamızı da alırsak, bu zorluk iki katına çıkar. Kılık değiştirmeliyiz." Pencereden dışarı baktı ve "Öğlen olmak üzere. Eğer güneşin batışıyla yola çıkacaksak, pek az vaktim var," dedi.</p>
	<p class="block_3"> </p>
	<p class="block_2">Yüzbaşı Treggar başıyla onayladı. "Toprak beyi." William'a bakarak, "Teğmen, siz benimle gelin," dedi. William, "Emredersiniz," diyerek, iki askeri yanında götüren yüzbaşının peşine takıldı.</p>
	<p class="block_3"> </p>
	<p class="block_2">James bir başka bölüme, en sevdiği çıkış olan, dikkati mümkün olan en az şekilde çekerek dışarı çıkabileceği hizmetkârlar çıkışına yöneldi. Yola çıkmadan önce görmek zorunda olduğu kişiler vardı: şerifin oğlu ve kanallarda saklanmakta olan üç serseri. Ardından, pek kısa bir zaman içinde pek çok şey satın almalıydı.</p>
	<p class="block_3"> </p>
	<p class="block_2">Platoda, bir kum ve toz rüzgârı esiyordu. Ufak bir yolcu kafilesi, iki eşek, bir deve ve ufak bir keçi sürüsü tepeleme yüklenmiş bir arabanın etrafında ilerliyordu. Dışardan bakan herhangi biri için, göçebe ya da uzaktaki bir kasabaya doğru yola çıkmış, devriyelerin gezdiği anayollardan, geçiş ücreti ve sınır muhafızlarından uzak durmaya çalışan bir aileydi.</p>
	<p class="block_3"> </p>
	<p class="block_2">William, çöle uygun kıyafeti içinde, batan kum tanelerinin gözlerine, ağzına ve kulaklarına dolmasını engellemek için başlığını mümkün mertebe çekmiş, öne doğru eğik duruyordu. Rüzgârın gürültüsünün arasından seslendi, "Yüzbaşı, izleniyor muyuz?" Yüzbaşı Treggar, bağırarak cevap verdi, "Eğer oradalarsa, izleniyoruz!"</p>
	<p class="block_3"> </p>
	<p class="block_2">Üç gün önce Shandon Körfezi'nin güneyindeki bir kamptan ayrılmışlardı. Prens Arutha onları iki yüz atlı askerin önderliğinde, iki gün arkalarından takip ediyordu. Oralarda bir yerde, platonun kum fırtınasının içinde bir avuç iz sürücü, kadim bir Keshia kalesinin yıkıntılarını arıyorlardı. James, William'a, "Harika görünüyorsun, tatlım," dedi.</p>
	<p class="block_3"> </p>
	<p class="block_2">"Ne?"</p>
	<p class="block_3"> </p>
	<p class="block_2">James rüzgârın içinde sesini yükseltti. "Dedim ki, 'Harika görünüyorsun, tatlım.'"</p>
	<p class="block_3"> </p>
	<p class="block_2">Gurubun içindeki en kısa adam olduğundan William'a, Shazdalı bir kadın gibi bir giysi giydirilmişti. Birer kadın gibi giyinmiş olan diğer iki asker, James'in bu yorumu karşısında William'ın takındığı kontrollü rahatsızlığa güldüler.</p>
	<p class="block_3"> </p>
	<p class="block_2">Yolculuğun ilk gününde genç teğmene kadın kıyafetlerinin verildiği andan itibaren, toprak beyi durmaksızın William'a yönelik şakalar yapıyordu. William, kendisinden daha tecrübeli askerler gıklarını çıkarmadan kıyafetleri giyerlerken, şikâyet etme gafletinde bulunmuştu ve James o andan itibaren kendisine hiç merhamet göstermemişti.</p>
	<p class="block_3"> </p>
	<p class="block_2">William artık şikâyette bulunmanın işe yaramayacağını fark etmişti, devenin hörgüçleri arasında yeniden yerini alırken başını salladı. "Yalnızca birkaç gün evvel, kollarımda Krondor'un en tatlı kızıyla pazarda dolanıyordum, kesemde altın, önümde parlak bir gelecek vardı. Şimdi ise elimde... sizi pejmürde pislikler. Tabii bir de bu harika manzara." Elleriyle etrafını çevreleyen çıplak manzarayı gösterdi.</p>
	<p class="block_3"> </p>
	<p class="block_2">Treggar, "Sana vuracağım. Bunu yaptığımda yere düş ve sürünerek uzaklaş," dedi.</p>
	<p class="block_3"> </p>
	<p class="block_2">Aniden eli hızla harekete geçerek William'ın omuzuna vurdu. William yere düştüğünde Treggar tepesine dikildi. "Zannedersem bizi duyamazlar!" diye bağırdı Treggar. "Yalnızca sesimin tınısını alıyorlar, ama kelimeleri ayırt edemiyorlar." James yerinde kalmıştı. "Neredeler?"</p>
	<p class="block_3"> </p>
	<p class="block_2">"Batıdaki ikinci dağ sırtında, toprak beyi. Patikanın hafif kuzeyinde. Rüzgâra karşı bir hareket görür gibi oldum. Ardından aynı hareketi yeniden yakaladım." James, "Herkes yapması gerekeni biliyor," dedi.</p>
	<p class="block_3"> </p>
	<p class="block_2">Diğer iki asker etrafta telaşla hareket etmeye başlayarak, sanki kamptaki her şeyin rüzgâra karşı korunup korunmadığından emin olmaya çalışıyorlarmış gibi yaptılar. Treggar bağırdı, "Sürünün, dizlerinizin üzerinde bana doğru eğilip sürünün, ardından kalkın ve keçilere bakın!" William kendisine söyleneni yaptı. Treggar arabaya doğru yürüdü, kıyafetinin geniş kolunu rüzgâra karşı kalkan olarak kullanıyordu. Arabaya uzandı ve uzaktan dolu bir şarap tulumu gibi görülecek şeyi alarak, içiyormuş gibi yaptı. Ardından arabanın muhafazasının olduğu yerde, sırtını tekerleklerden birine dayayıp oturdu.</p>
	<p class="block_3"> </p>
	<p class="block_2">"Şimdi bana doğru sanki af dileniyormuş gibi gelin ve bunu yaparken de, o sırta bakın bakalım bir şey görebiliyor musunuz?" William söyleneni yaptı, eğiliyor ve sanki karşısındakini yatıştırmaya çalışıyormuş gibi ellerini havaya kaldırıyordu.</p>
	<p class="block_3"> </p>
	<p class="block_2">"Hiçbir şey göremiyorum, yüzbaşı." "Tekrar eğil!"</p>
	<p class="block_3"> </p>
	<p class="block_2">William bir kez daha denileni yaptı ve James arabanın kenarına yaklaştı ve arabadan bir şey çıkarmaya çalışıyormuş gibi davranırken, tepenin sırtını inceledi. Bir süre sonra gördü, rüzgârla ahenk içinde olmayan belirsiz bir hareket vardı. "İzliyorlar," dedi James.</p>
	<p class="block_3"> </p>
	<p class="block_2">Treggar, "Artık eğilmeyi bırakabilirsin, teğmen," dedi.</p>
	<p class="block_3"> </p>
	<p class="block_2">William denileni yaptı ve "Biraz yemek alıp dağıtacağım," dedi.</p>
	<p class="block_3"> </p>
	<p class="block_2">"Önce bana ve toprak beyine ver, sonra, diğer iki 'eşe'."</p>
	<p class="block_3"> </p>
	<p class="block_2">O sırada batıdaki dağ sırtlarını inceleyen askerler bir yandan çalışıyormuş gibi görünürlerken, gülmediler.</p>
	<p class="block_3"> </p>
	<p class="block_2">"Bu gece iz sürücülerden biri bizi bulmalı. Eğer şanslıysak, bu pisliklerin tam nerede saklandıklarını buluruz." Gece boyunca yolculuk yapmakta olan ufak bir aile rolü oynadılar. Rüzgâr, güneşin batmasından bir saat kadar sonra kesildi ve bir ateş yakarak, mütevazı bir yemek hazırladılar. Ardından kıvrılarak beklemeye başladılar. Ertesi sabah hava aydınlandığında, iz sürücü hâlâ gelmemişti.</p>
	<p class="block_5" id="calibre_pb_10"> </p>
</body></html>
