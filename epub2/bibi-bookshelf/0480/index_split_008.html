<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">KARARLAR</p>
	<p class="block_3"> </p>
	<p class="block_2">Arutha'nın kaşları çatılmıştı.</p>
	<p class="block_3"> </p>
	<p class="block_2">Olasko Dükü'nün yatağının bir kenarında ayakta duruyor, Prandur Kardeşliği'nden bir rahibin dükü muayene edişini izliyordu.</p>
	<p class="block_3"> </p>
	<p class="block_2">Kardeşliği tarafından bir yıllığına Arutha'nın ruhani danışmanı olması için seçilen rahip, Arutha'nın hizmetine daha yeni girmişti. Bu konum, şehrin büyük tapınakları arasında dolaşırdı. Tapınakların her biri birer senelik sürelerle bir danışman yollardı -bazıları yollamamayı tercih ediyordu. Bu sene gelen kişi Rahip Belson olmuştu.</p>
	<p class="block_3"> </p>
	<p class="block_2">Narin yapılı, siyah sakallı rahip ayağa kalktı, mor ve kızıl renklerden oluşan cüppesi, yansıyan fenerin ışığında pırıltılar saçıyordu. Prens'e döndü. "Enfeksiyonun yanında bir şey daha var, yaranın düzgün bir biçimde iyileşmesini engelleyen büyülü bir etken." Ardından William'a bakan rahip, "Yaranın üzerine serpilen tozun yeşil olduğunu mu söylüyorsun?" diye sordu. "Evet, Rahip," diye yanıtladı William.</p>
	<p class="block_3"> </p>
	<p class="block_2">Saraya bir saatten az bir süre önce dönmüştü, yorgunluk kemiklerine işlemişti ve kir içindeydi. Şafak sökerken Yüzbaşı Treggar komutasındaki destek geldiğinde, destek birimine eşlik eden şifacı, dükün durumunun kendisinin iyileştirme gücünü müdahale edemeyeceği kadar aştığını söyleyerek, Yüzbaşı Treggar'dan dükü en kısa zamanda Krondor'a götürmesini istemişti. Yüzbaşı, dükü ve ailesini taşıması için hanın arkasında duran bir arabayı hazırlatmış ve araba dükü ve ailesini taşımak için hazırlandığı sırada William da raporunu sunmuştu. Bunun ardından Treggar kendisine, Krondor'a dönüş için emir vermek dışında hiçbir şey söylememişti.</p>
	<p class="block_3"> </p>
	<p class="block_2">William, rahip dükü muayene ederken sessizce bekledi. "Bu hastalığı yok edecek bir büyüm var," dedi rahip, babasının yanında durmakta olan Kazamir'e. "Ama tapınağım tarafından icra edilen pek çok büyü gibi, bunda da pek yumuşak bir taraf olmayacak."</p>
	<p class="block_3"> </p>
	<p class="block_2">"İşe yarar mı?" diye sordu genç Prens, gözle görülür biçimde endişeliydi fakat bunu gizlemeye çalışıyordu.</p>
	<p class="block_3"> </p>
	<p class="block_2">"Evet, fakat kalıcı bir yara bırakır."</p>
	<p class="block_3"> </p>
	<p class="block_2">"Babamın vücudunda sürüyle yara var. Hayatını kurtarmak için ne gerekiyorsa yapın."</p>
	<p class="block_3"> </p>
	<p class="block_2">Belson başıyla onayladı. "Majesteleri, bir mangala ve ısıtabileceğim temiz bir bıçağa ihtiyacım olacak." Arutha gereken malzemeleri istetti ve James'e başıyla bir işaret verdi.</p>
	<p class="block_3"> </p>
	<p class="block_2">James, William'a işaret etti ve "Benimle gel," dedi.</p>
	<p class="block_3"> </p>
	<p class="block_2">William, James'i izledi ve dükün yatak odasından dışarı çıktıklarında James, "İyi iş başardın, Willy," dedi.</p>
	<p class="block_3"> </p>
	<p class="block_2">William, ağzı şaşkınlıktan açık bir halde James'e baktı. "İyi mi? Kime göre?"</p>
	<p class="block_3"> </p>
	<p class="block_2">James sırıttı. "Yüzbaşı Treggar'a göre. Birliğinin yarısının hayatta olması, daha da önemlisi dükün ailesinin hayatta olması konusundaki başarının takdire şayan olduğunu söylüyor."</p>
	<p class="block_3"> </p>
	<p class="block_2">William iç çekti. "Ben ordudaki görevimden anında kovulacağımı sanıyordum. Çok takdir gerektirecek bir şey yaptığımı sanmıyorum. Tek düşünebildiğim, ölenler."</p>
	<p class="block_3"> </p>
	<p class="block_2">James, "Yaşlı bir savaş gazisi gibi görünmek istemiyorum ama bunu büyük ihtimalle asla atlatamayacağını bilecek kadar çok savaş gördüm hayatımda. Yalnızca bir asker olduğunu ve mesleğinin uzun bir hayat vaat etmediğini aklından çıkarma, yeter. Şimdi, benimle gel," dedi. "Nereye gidiyoruz?" "Prens'in çalışma odasına."</p>
	<p class="block_3"> </p>
	<p class="block_2">"Bu şekilde mi?" diye sordu William, kir içindeki görünümünü işaret ederek.</p>
	<p class="block_3"> </p>
	<p class="block_2">James gülümsedi. "Unutma, ben Majesteleri ile birlikte kanalizasyonlarda sürünmüştüm. Şu an için fayda, titizlikten daha ön planda geliyor."</p>
	<p class="block_3"> </p>
	<p class="block_2">Prens'in özel odalarının girişine ulaştıklarında, kapının yanında duran bir saray hizmetlisi kapıyı açtı. James William'ı, Prens'in kabul odasına soktu.</p>
	<p class="block_3"> </p>
	<p class="block_2">Prenses Anita ve ikizler bekliyorlardı. "Kuzen Willie!" diye bağırdı Borric, hemen ardından Erland da başladı. Çocuklar, anneleri kendilerine hikâye okurken oturdukları yerden sıçradılar ve genç askeri incelemek için aceleyle yanına koşturdular.</p>
	<p class="block_3"> </p>
	<p class="block_2">"Savaşmışsın!" diye bağırdı Erland. "Harika!"</p>
	<p class="block_3"> </p>
	<p class="block_2">William bu dokuz yaşındaki çocuğa kaşlarını çatarak cevap verdi. "Orada olsaydın öyle demezdin. Bazı çok iyi adamlarımızı kaybettik."</p>
	<p class="block_3"> </p>
	<p class="block_2">Bu ikizleri biraz olsun sakinleştirmeye yetti. "Kimseyi öldürdün mü?" diye sordu Borric. William pişman görünerek, başını evet anlamında salladı.</p>
	<p class="block_3"> </p>
	<p class="block_2">"Öldürdüm."</p>
	<p class="block_3"> </p>
	<p class="block_2">Anita yerinden kalktı ve "James, William ve sen Arutha gelene dek biraz kendinize gelin," dedi. Köşedeki bir masaya yerleştirilmiş leğeni gösterdi. "Ben de bu iki serseriyi başka bir yere tıkayım." "Off anne," diye söze başladı Erland.</p>
	<p class="block_3"> </p>
	<p class="block_2">Anita parmağını dudaklarına götürerek susmasını işaret etti. "Saraya dair işleri var. James ve William'ı yemekte rahatsız edebilirsiniz." İki genç adama bakarak, "Gelecek misiniz?" diye sordu.</p>
	<p class="block_3"> </p>
	<p class="block_2">James evet anlamında başını salladı. "Kocanızın bizim için başka planları yoksa elbette."</p>
	<p class="block_3"> </p>
	<p class="block_2">William, su dolu leğene yürüdü ve kendini mümkün olduğunca temizlemeye çalıştı. Elinde temiz bir cüppeyle bir saray hizmetlisi belirdiğinde, kanla kaplanmış kendi cüppesini çıkardı. Kraliyet masasında daha yeni mezbahadan çıkmış biri gibi görünmemek için yüzünü, ellerini ve ensesini yıkadı. Prens Arutha içeri girdiği sırada yüzünü ve ellerini havluyla kuruluyordu. "Dük yaşayacak," dedi girer girmez. Elinin bir hareketiyle, az evvel karısının ve çocuklarının boşalttığı divana oturmalarını istedi.</p>
	<p class="block_3"> </p>
	<p class="block_2">Oturduklarında Arutha, "Bu son iki hafta içinde ortaya çıkanlardan anlaşıldığı kadarıyla, bu diyarların esenliğine karşı, yakın zamanda moredhellerin oluşturduğu kadar büyük bir tehditle karşı karşıyayız."</p>
	<p class="block_3"> </p>
	<p class="block_2">"Sokaklarımızda kontrolsüzce cinayetler işleniyor, suç grupları arasında bir savaş var, birisi şehrimizdeki büyücüleri planlı bir biçimde öldürüyor, büyücüler ziyaretçi asilleri öldürmeye çalışıyor ve Keshialı İzmaliler, Yüce Kesh ile kuzey sınırımızın ötesinde iş görüyor." Arutha arkasına yaslandı. "Kısacası, kontrolümüzün bu denli dışında kalan bir durumu hayatımda görmemiştim."</p>
	<p class="block_3"> </p>
	<p class="block_2">James bir şey söylemedi ve William kendisine baktığında başını hafifçe sallayarak, Prens'e soru sorulmaması ve sözünün kesilmemesi gerektiğini belirtti.</p>
	<p class="block_3"> </p>
	<p class="block_2">Kısa süreli bir sessizliğin ardından Arutha, "James, senin için bir görevim var," dedi.</p>
	<p class="block_3"> </p>
	<p class="block_2">James gülümsedi. "Bir görev daha mı?"</p>
	<p class="block_3"> </p>
	<p class="block_2">"Hayır, aynısı, ama tanımlaması daha açık."</p>
	<p class="block_3"> </p>
	<p class="block_2">William hareketsizce oturuyordu, her an görüşmeden azledilmeyi bekliyordu.</p>
	<p class="block_3"> </p>
	<p class="block_2">Arutha bu duruşu fark etti ve "Karım sizi bizimle yemek yemeye davet etti sanırım, değil mi?" dedi.</p>
	<p class="block_3"> </p>
	<p class="block_2">William evet anlamında başını salladı. "İyi, çünkü bunda senin de bir rolün olacak." "Benim mi?" diye sordu William.</p>
	<p class="block_3"> </p>
	<p class="block_2">Arutha, nüfusuna geçirilmiş kuzenine belli belirsiz bir tebessümle karşılık verdi. "Görevinde ihmalkâr davrandığını mı düşünüyorsun?"</p>
	<p class="block_3"> </p>
	<p class="block_2">William bir kez daha başını evet anlamında salladı.</p>
	<p class="block_3"> </p>
	<p class="block_2">Arutha, "Komutan altında bulunan adamları kaybetmek hiçbir zaman kolay değildir. İlk görevde ise, yıkıcı olabilir," dedi.</p>
	<p class="block_3"> </p>
	<p class="block_2">William'ın gözleri yaşlarla doldu, üzerine büyük bir rahatlık gelirken gözlerini kırpıştırarak gözyaşlarını geri itti.</p>
	<p class="block_3"> </p>
	<p class="block_2">"Teşekkür ederim, efendim," dedi hafif bir sesle.</p>
	<p class="block_3"> </p>
	<p class="block_2">Arutha, uzunca bir süre daha durakladı ve ardından, "Şimdi burada söylenenler, burada kalacak," dedi.</p>
	<p class="block_3"> </p>
	<p class="block_12">İki genç adam da başlarıyla onayladılar.</p>
	<p class="block_4"> </p>
	<p class="block_2">"James,<span class="tab">      </span> iki senedir, bir haber alma birimi kurma düşüncesiyle oynaşıp duruyorsun." James hiçbir şey söylemedi.</p>
	<p class="block_3"> </p>
	<p class="block_2">"Oynaşmayı kesip, bu işle ciddi bir biçimde ilgilenmeni istiyorum. Genç William da sana yardım edecek."</p>
	<p class="block_3"> </p>
	<p class="block_2">"Ben mi, Majesteleri?"</p>
	<p class="block_3"> </p>
	<p class="block_2">Arutha, William'a baktı. "Krondor'da ne kadar uzun süre kalırsan, güvenin taht için ne kadar nadir bulunan bir şey olduğunu o denli iyi anlayacaksın. Tabii ki tüm varlığıyla sadakat yeminleri edenler de var, fakat kendi karakterleri onları güvensiz kılıyor, çünkü farkında olmasalar dahi zihinlerinde saklı kalmış sorunları kriz anı gelene dek göstermiyorlar. Geçtiğimiz iki gün içerisinde, ne kadar yürekli olduğunu gösterdin, hem ayrıca, sen Pug'ın oğlusun." Tarafsız bir yüz ifadesi takınma çabasına karşın William’ın yüzü biraz asıldı. "Efendim?" diye sordu, belirsizce. "Babanla aranızda, benim hizmetime girmen konusunda bazı zorluklar yaşadığını biliyorum. Bunun hakkında onunla birçok kez konuştuğumuzdan emin olabilirsin. Demek istediğim, Pug'ın bu aile ve ülkeye çok özel bir sadakati var. Senin ya da benim ancak hayal edebileceğimiz tecrübeler yaşadı, ama yine de iyilik için çalışıyor. Eğer güvenemeyeceğim bir kişi olsaydın, bunu sen Krondor'a varmadan çok önce öğrenmiş olurdum."</p>
	<p class="block_3"> </p>
	<p class="block_2">"Hem," diye devam etti Arutha, "genç subaylarımdan biri olarak, bu sarayda özel bir rütbeye sahip olanlardan çok daha az şüphe uyandıracaksın." James, "Ya ben?" dedi.</p>
	<p class="block_3"> </p>
	<p class="block_2">Arutha James'e baktı. "Resmi olarak, bir süre daha toprak beyi olarak çalışmaya devam edeceksin, ama ikimiz de yetkilerinin sınırlarını düzenli olarak taciz ettiğini ve fark yaratacağını düşündüğün her an ismimi kullandığını zaten biliyoruz." James sırıtmakla yetindi.</p>
	<p class="block_3"> </p>
	<p class="block_2">"Sonuç olarak, eğer sen ve Locklear hayatta kalmayı becerirseniz, her ikinizi de baronetliğe terfi ettireceğim. Ancak, bu rütbeyi geçmişte defalarca zaten hak etmiş olmanıza rağmen, size bu terfiyi şu anda verirsem, bu yalnızca üzerinize daha fazla dikkatin yoğunlaşmasına yol açar. Birkaç gün önce sizi ele geçirmeye çalışan bu adamlar beni endişelendiriyor."</p>
	<p class="block_3"> </p>
	<p class="block_2">James başıyla onayladı. "Beni de. Ve muhbirlerimin de öldüğünü düşünecek olursak, yerine geçecek kişileri nasıl seçeceğimi düşünmeye başlasam iyi olur."</p>
	<p class="block_3"> </p>
	<p class="block_2">"Genç Şerif Yardımcısı Means, bu konuda sana yardımcı olabilir. Yapman gereken, seni ismen ve yüz olarak tanıyan pek az kişiyi -beş kişiden fazla olmamalı- göreve almak. Muhbir ve ajanları getirecek kişiler de onlar olmalı. Aynı zamanda seni Krallığın her şehrine ve tabii ki dışarıya da yollamalıyım ki, gerçek bir ağ kurulabilsin. Bu yıllar alacak." Ayağa kalktı ve iki genç adam kendisini takip etti. "Ama şimdilik bakalım Krondor'un içinde, öldürülmemeyi başararak bir haberalma teşkilatı kurabilecek misiniz."</p>
	<p class="block_3"> </p>
	<p class="block_2">"Şu ana kadar bundan sakınmayı başardım," dedi James, kendine duyduğu güvenle. "İşte bu yüzden bu görevi alıyorsun, müstakbel genç düküm."</p>
	<p class="block_3"> </p>
	<p class="block_2">James, aralarındaki bu eski şaka karşısında sırıttı. "Beni bir gün Krondor Dükü yapacak mısınız?"</p>
	<p class="block_3"> </p>
	<p class="block_2">"Olabilir. Tabii önce seni astırmazsam," dedi Arutha, onları yemek alanına götürerek. "Ama eğer bu ağı Kesh'inkiyle boy ölçüşebilecek düzeye, dilediğim duruma getirebilirsek, kendini Rillanon ‘da bulacağından şüpheleniyorum. İstihbarata doğuda duyduğumuz ihtiyaç, pek çok nedenle buradakinden fazla." Protokolü bir kenara bırakarak, Arutha kapıları kendisi itip açtı.</p>
	<p class="block_3"> </p>
	<p class="block_2">Kapının diğer taraftan açılmış olduğunu gören yemek odasındaki saray hizmetlileri hızla Prens'in iskemlesini çekmeye koyuldular. William, masanın ucunda, James'in yanındaki yerini aldı. James'e, tüm bunları nasıl karşıladığını görmek istercesine baktığında, genç toprak beyinin, kendisini bekleyen görev hakkında çoktan düşüncelere dalmış olduğunu gördü.</p>
	<p class="block_3"> </p>
	<p class="block_2">Arutha, "Bu konuşmaya daha sonra devam ederiz," dedi. İlgisini karısına ve çocuklarına yöneltti.</p>
	<p class="block_3"> </p>
	<p class="block_2">Prenses Elena tabağının yanına yerleştirdiği oyuncak bebeğe sessizce şarkı söylemekten memnun görünüyordu ve aralıklarla James ve William'a bebeğinin, yanında oturan iki oğlan çocuğunun davranışlarından hoşlanmadığı için yemekten memnun kalmadığını belirtiyordu.</p>
	<p class="block_3"> </p>
	<p class="block_2">James William'a bakıp başını salladı, "Bahse girerim ki, yemek sona ermeden bebek kaçırılacak," diye fısıldadı. Yaramaz Prensler Borrick ve Erland'ı bakışlarıyla tartan William, "Kesin," dedi. Yemek sessiz ve hoş bir şekilde, Anita'nın William'a, çocuklara rahatsızlık verebilecek ayrıntıları atlayarak görevini anlattırmasına yol açan sorularıyla geçti.</p>
	<p class="block_3"> </p>
	<p class="block_2">Yemeğin ardından Arutha yerinden kalkarak iki genç adamın kendisiyle tekrar çalışma odasına gelmesini işaret etti. Yemek salonunu terk ettikleri ve özel odaya geçtikleri sırada, arkadan Prenses'in öfkeli çığlığını duydular. "Anne!</p>
	<p class="block_3"> </p>
	<p class="block_2">Borric, bebeğimi aldı!"</p>
	<p class="block_3"> </p>
	<p class="block_2">James omuzlarını silkerek, "Demek yanıldım, yemeği atlatmayı başarmış," dedi. William gülümsedi. "Zorlukla."</p>
	<p class="block_3"> </p>
	<p class="block_2">Arutha'nın çalışma odasının kapısına ulaştıklarında James kapıyı onun için açtı.</p>
	<p class="block_3"> </p>
	<p class="block_2">Prens kapıdan süzülerek geçti ve James önden gitmesini işaret ettiğinde, William da arkasından içeri girdi. James kapıyı arkalarından kapattı ve çalışma masasının karşısındaki William’a katıldı.</p>
	<p class="block_3"> </p>
	<p class="block_2">Arutha, oturmaları için elini salladı ve "Bu konuda çok kafa patlattım James. Her ne kadar bu işte dizginleri elinde tutmak isteyeceğini biliyor olsam da, bana, göreve almayı düşündüğün her ajan konusunda ayrıntılı birer rapor vermeni istiyorum," dedi. James başıyla onayladı. "Bu bizi yavaşlatır, Majesteleri."</p>
	<p class="block_3"> </p>
	<p class="block_2">"Biliyorum, ama planlamada acele edeceğiz diye ajanlarımızı kaybetmek istemiyorum. Tedbirli olmanı ve bize güvenilir kişiler bulmanı istiyorum."</p>
	<p class="block_3"> </p>
	<p class="block_2">James, "Ben de bunun üzerine düşünüyordum, Majesteleri. İki ajan gurubu oluşturmaya ne dersiniz?" dedi.</p>
	<p class="block_3"> </p>
	<p class="block_2">"Nasıl yani?"</p>
	<p class="block_3"> </p>
	<p class="block_2">"Sanki öldürülen ve kaçanların yerine yenilerini alıyormuş gibi, bazı muhbirleri ve eskiden görev vermiş olduğum rıhtım işçilerini göreve alırken, bir yandan da asıl ajan çemberini oluştursam?"</p>
	<p class="block_3"> </p>
	<p class="block_2">"Makul görünüyor, ama bu apaçık göreve aldıklarının, gerçek ajanlarının yaptıkları yüzünden bir bedel ödeyebileceklerinin farkındasın, değil mi?"</p>
	<p class="block_3"> </p>
	<p class="block_2">James, "Biliyorum. Ancak bu bir oyun değil, Majesteleri. Şu anda insanlar ölüyor ve böylesine bir iş için Krallığın parasını kabul edecek olanlar da işin risklerini bileceklerdir. Hiç kimseyi yem olarak yerleştirmek niyetinde değilim, muhbirlerimi ve kabadayılarımı yerleştirme konusunda beceriksiz davranırsam ve onlar da düşmanlarımızı, kendilerinin zararsız olduklarına inandıracak kadar yetenekliyseler, belki de diğer işimizin bedelini ödemek zorunda kalmayacaklardır bile."</p>
	<p class="block_3"> </p>
	<p class="block_2">Arutha, "Bundan hoşlanmıyorum, ama bu kraliyet işleriyle ilişkili olan sevmediğim pek çok şey var zaten," dedi. William sessizce oturuyordu, Arutha ona baktı. "Anlıyor musun?"</p>
	<p class="block_3"> </p>
	<p class="block_2">"Efendim?" "Demek istediğim, görev adına iğrenç, hatta itici şeyler yapılması gerekebileceğini anlıyor musun?"</p>
	<p class="block_3"> </p>
	<p class="block_2">William uzun bir süre boyunca sessizliğini korudu, ardından yanıtladı. "Efendim, bu son sene içinde silah taşımanın ne demek olduğuna dair çok şey öğrendim. Eğitim bunun yalnızca yarısıydı. İnsanları öldürmek ise neredeyse tamamen diğer yarısı. Fakat güvenlikleri bana emanet edilmiş yoldaşlarımı gözlemek... Sanırım anlıyorum."</p>
	<p class="block_3"> </p>
	<p class="block_2">"İyi, çünkü sen genç subaylar arasında, Krallığa edilen bağlılık yemininin ötesinde güvenebileceğim tek kişisin. Baban aileye evlatlık olarak alınmasını hiçbir zaman bir pazarlık malzemesi yapmadı -buna ihtiyacı da olmadı- fakat bu, babamın, ölü olduğunu ve ailemizin adını taşımayı hak ettiğini düşündüğü bir çocuğa verdiği son derece önemli bir hediyeydi."</p>
	<p class="block_3"> </p>
	<p class="block_2">"Çocuklar sana sevgiyle Kuzen Willie diye hitap ediyorlar, ama bu salt nezaketin çok ötesinde: sen bir conDoin'sin. Eğer bu isimle gelen sorumluluğu henüz idrak edemediysen, bunu yapmanın zamanıdır."</p>
	<p class="block_3"> </p>
	<p class="block_2">William arkasına yaslandı, anlamaya başlıyordu. "İdrak etmemiştim, Majesteleri. Ama sanırım etmeye başlıyorum."</p>
	<p class="block_3"> </p>
	<p class="block_2">"İyi," dedi Arutha yarım bir gülümsemeyle. "Eğer daha önceden ölümüne neden olmazsa, James'in bunu anlamanda sana yardımcı olacağından hiç şüphem yok."</p>
	<p class="block_3"> </p>
	<p class="block_2">"Ne yapmam gerekiyor, Majesteleri?" diye sordu William.</p>
	<p class="block_3"> </p>
	<p class="block_2">"Çalış, öğren, dinle, eğitim yap, işini yap. Ama zaman zaman James seni olağan görevlerinden alacak ve sen de, onun ihtiyaç duyduğu şekilde ona yardımcı olacaksın. Burada zaman geçirdikçe, William, emrin altında bulunan herkesi tanımanı ve zihninde özel görevler yüklenebilecek kadar güvenli olanları işaretlemeni istiyorum. Saray Muhafızları bir süredir sadece törensel bir işleve sahip. Artık bunun değişmesinin zamanı geldi. Özel muhafızlarımın emir komuta zincirinin en seçkinleri olduğunu sonunda ortaya koyacağım, ama henüz değil. Bunu şimdi yaparsam, şehirdeki bu belanın ardındakilere bir sinyal yollamış olurum."</p>
	<p class="block_3"> </p>
	<p class="block_2">Arutha arkasına yaslandı, parmaklarını birleştirerek gerdi. Bu James'in bildiği kadarıyla, Arutha'nın sinirli olduğuna işaret eden tek hareketti. Bir anlık derin düşüncenin ardından, "Bazı aracıların, topraklarımızda fesatla uğraştıklarına dair elimizde kanıtlar var. Tek bir düşman mı, yoksa birden fazlasıyla mı karşı karşıya olduğumuzu bilmiyoruz. Geceşahinleri mi? Bu İzmalilerle ilişkileri var mı? Neden böylesine çılgınca bir saldırıya giriştiler? Eğer daha hassas bir harekete girişselerdi, korkarım şimdi burada olamazdın, William." William kabullenerek başını salladı.</p>
	<p class="block_3"> </p>
	<p class="block_2">"Ve tabii ki," diye devam etti Arutha, "neden büyücüleri öldürüyorlar?" James, "Pug ya da Kulgan burada olsa ne iyi olurdu," dedi.</p>
	<p class="block_3"> </p>
	<p class="block_2">Arutha, dalgınlıkla başını salladı. "Pug, bana yeni bir saray büyücüsü göndermek istiyor. Makala ve Tsuranili Yücelerle olan o olaydan, şimdide bu biçim değiştirenlerden ve büyücülerin öldürülmesinden sonra..." İç çekti. "Sanırım Pug haklı, ona o Keshialı kızı göndermesi için bir mesaj göndereceğim."</p>
	<p class="block_3"> </p>
	<p class="block_2">William'ın gözleri irileşti. "Jazhara!" Arutha, "Evet," dedi.</p>
	<p class="block_3"> </p>
	<p class="block_2">"Ama o bir-"</p>
	<p class="block_3"> </p>
	<p class="block_2">Arutha söze girdi. "Biliyorum. Lord Hazara-Khan'ın büyük yeğeni." James'e baktı. "Ki anladığım kadarıyla, Yüce Kesh Sarayı'nda, senin rakibin oluyor kendisi."</p>
	<p class="block_3"> </p>
	<p class="block_2">James, "Bana iltifat ediyorsunuz. Onunkiler kadar akıllı ajanları bir araya getirmek on yılımı alacaktır." William'a dönen Arutha, "Onun buraya gelmesine karşı mısın?" dedi.</p>
	<p class="block_3"> </p>
	<p class="block_2">"Hayır... yalnızca ben... şaşırdım, Majesteleri."</p>
	<p class="block_3"> </p>
	<p class="block_2">"Neden?"</p>
	<p class="block_3"> </p>
	<p class="block_2">William bir an için gözlerini kaçırdı, ardından, "Yani, o kız bir Keshialı ve imparatorluğun kuzeyindeki en etkili aileyle bağlantılı. Hem o... çok genç."</p>
	<p class="block_3"> </p>
	<p class="block_2">Arutha kendini gülmekten alamadı. "Oysa sen ve James, ne kadar yaşlısınız, değil mi?"</p>
	<p class="block_3"> </p>
	<p class="block_2">William utanmıştı. "Hayır... yalnızca tüm hayatım boyunca çevremde hep büyücüler vardı, bunların pek çoğu da tecrübeli yaşlı adamlardı. Ben yalnızca..." "Yalnızca ne?" diye sordu Prens.</p>
	<p class="block_3"> </p>
	<p class="block_2">"Onun babamın seçimi olmasına şaşırdım yalnızca, hepsi bu."</p>
	<p class="block_3"> </p>
	<p class="block_2">Arutha bunun üzerinde düşündü. "Neden?"</p>
	<p class="block_3"> </p>
	<p class="block_2">"Yıldızlimanı'nda ondan daha yaşlı ve tecrübeli büyücüler var." "Kim?"</p>
	<p class="block_3"> </p>
	<p class="block_2">"Kim mi?" diye yanıtladı William.</p>
	<p class="block_3"> </p>
	<p class="block_2">"Kim?" diye tekrarladı Arutha, "Sence kim daha uygun bir seçim olurdu?"</p>
	<p class="block_3"> </p>
	<p class="block_2">William, "Ben... şey... pek çok kişi var," dedi. Düşüncelerini hızlandırdı ve Yıldızlimanı'ndaki, Krondor Prensi'ne danışman olarak çalışabilecek tüm büyücülerin bir envanterini döktü. Hızla çoğunun, ya görevi gereken özveriyle gerçekleştiremeyecek kadar kendi çalışmalarına gömülmüş olduğunu, ya da sarayın gerektirdiği uyumluluğu gösteremeyecek kadar sosyal yeteneklerden yoksun olduklarını fark etti. Bir süre sonra, "Aslına bakılırsa bir başkasını düşünemiyorum. Korsh ve Wa-toom da aynı şekilde Keshialı ve Akademi'nin yönetimiyle fazlasıyla içli dışlı. Zolan Husbar ve Kulgan çok yaşlılar. Başka isimler de var, fakat Jazhara'nın hem saray politikaları hakkında, hem de gizemli sanatlar konusunda bilgisi var," dedi. "Bir ihanetten mi şüpheleniyorsun?"</p>
	<p class="block_3"> </p>
	<p class="block_2">"Hayır," dedi William, çekinmeksizin. "Asla. Eğer tacınıza bağlılık yemini ederse, Majesteleri, gerekirse hizmeti için hayatını ortaya koyacaktır."</p>
	<p class="block_3"> </p>
	<p class="block_2">"Ben de böyle düşünmüştüm." Arutha bir süre William'a tartar bakışlarla baktı. "Bana söylemediğin bir başka şey var, ama şimdilik bunun üzerinde durmayacağım." James'e dönerek, "Bu ajanlardan oluşan ağı oluştururken gerekenleri karşılamanızı sağlamak için size bir bütçe ayarlayacağım. Haftalık rapor istiyorum, raporunuz 'bu hafta hiçbir şey olmadı' şeklinde olsa bile. Ve bunu da duymaktan hoşlanmayacağım."</p>
	<p class="block_3"> </p>
	<p class="block_2">James başıyla onayladı. "Üç şeyi bir an önce halletmeliyiz. Öncelikle, Geceşahinleri ile Sürüngen arasındaki ilişki nedir? İkincisi, rastlantı gibi görünen tüm bu cinayetlerin amacı nedir? Ve üçüncüsü, büyücülerin öldürülmesi ne anlama geliyor?"</p>
	<p class="block_3"> </p>
	<p class="block_2">Arutha ayağa kalktı, genç adamlar da hemen bu hareketi izledi, "Olasko Dükü ve ailesini ziyaret etmeliyim. O listeye, neden komşu ve dost bir ülkeden ziyarete gelen bir lordun, evinden bu kadar uzakta tuzağa düşürülmeye çalışıldığını da ekle."</p>
	<p class="block_3"> </p>
	<p class="block_2">"Dört etti," dedi James.</p>
	<p class="block_3"> </p>
	<p class="block_2">Arutha James'in kapıyı açmasını beklemedi, kendisi kapıyı açarken, "Yarın sabah sarayda olun, ikiniz de," dedi. Prens'in koridorda ilerlemesinin ardından, William James'e dönerek, "Kendimi orada tamamen aptal yerine mi koydum?" diye sordu.</p>
	<p class="block_3"> </p>
	<p class="block_2">"Tamamen sayılmaz," diye yanıtladı James, gülümseyerek. "Bu kızla arandaki nedir?" William yere baktı ve "Uzun bir hikâye," dedi.</p>
	<p class="block_3"> </p>
	<p class="block_2">"Zamanımız var, anlat bana."</p>
	<p class="block_3"> </p>
	<p class="block_2">"Zaman mı? Raporumu vermeliyim."</p>
	<p class="block_3"> </p>
	<p class="block_2">"Verdin bile" dedi James. "Treggar ve diğer subaylara Arutha ile birlikte olduğun söylenecek. Artık benimle ya da Prens ile birlikteyken, diğerleri yalnızca özel bir görevde olduğunu bilecekler. Hepsi bu kadar."</p>
	<p class="block_3"> </p>
	<p class="block_2">William iç çekti. "Buraya geldiğimde, gerçekten de eğitim görüp, cephedeki garnizonlardan birine ilerleyeceğimi düşünüyordum."</p>
	<p class="block_3"> </p>
	<p class="block_2">James güldü. "Sen Prens'in kuzenisin, evlat edinme yoluyla dahi olsa. conDoin ailesinin bir ferdinin Yüksekşato ya da Demir Geçidi'nde çürümeye terk edileceğini düşünmüyordun, değil mi?"</p>
	<p class="block_3"> </p>
	<p class="block_2">"Sadece kraliyetten olduğumu düşünmüyordum, hepsi bu."</p>
	<p class="block_3"> </p>
	<p class="block_2">"O kocaman gölün ortasında bir adada yaşamana bakarsak, neden düşünmediğini anlayabiliyorum."</p>
	<p class="block_3"> </p>
	<p class="block_2">William esnedi. "Rapor vermem gerekmese de, biraz uyku fena gitmezdi."</p>
	<p class="block_3"> </p>
	<p class="block_2">"Daha değil," dedi James, kolunu William'ın omzuna atarak. "Yapmamız gereken bazı işler var." "İş mi? Şimdi mi?"</p>
	<p class="block_3"> </p>
	<p class="block_2">"Evet," dedi James. "Hem ayrıca, seninle bu Jazhara arasındaki her şeyi öğrenmek istiyorum."</p>
	<p class="block_3"> </p>
	<p class="block_2">William hiçbir şey söylemedi, fakat gözlerini yuvalarından yukarı doğru kaydırarak “Neden ben?” dedi sessizce. James, gürültülü hanın kapısını açtı. William, kendisiyle adadan çağrılan büyücü arasındaki ilişkinin hikâyesini anlatıyordu.</p>
	<p class="block_3"> </p>
	<p class="block_2">"İşte görüyorsun, aptalca, çocukça bir şeydi ve o da bu konuda çok nazikti, ama bu çok utanç verici. Buraya geldiğinde ona ne söyleyeceğimi hiç bilemiyorum."</p>
	<p class="block_3"> </p>
	<p class="block_2">"Kaç yaşındaydın?"</p>
	<p class="block_3"> </p>
	<p class="block_2">"On altı."</p>
	<p class="block_3"> </p>
	<p class="block_2">James hanın içine göz gezdirdi. "Sanırım anlıyorum. Bu konuda bakış açımın farklı olduğunu göreceksin. O yaşlarda ben kadınları... oldukça fazla tanıyordum, 'tanımanın' hem iyi hem de kötü anlamında." Odanın bir köşesine yöneldi.</p>
	<p class="block_3"> </p>
	<p class="block_2">"Boş bir masa."</p>
	<p class="block_3"> </p>
	<p class="block_2">William ve James, duvar boyunca yüksek masaların etrafında içen kişilerin ve büyük yuvarlak yemek masalarının etrafından dolanmak zorunda kalmışlardı. Orada burada yiyecekler görülebiliyordu, ama kalabalığın büyük kısmı bira ya da kadehlerdeki şaraplarını içmeye koyulmuşlardı.</p>
	<p class="block_3"> </p>
	<p class="block_2">İki adam masaya oturunca William, "Neden buradayız?" diye sordu.</p>
	<p class="block_3"> </p>
	<p class="block_2">James eliyle etrafı işaret etti. "Kısmen, ne görebileceksek onu görmek için." William, James'in neden bahsettiğini bilmediğinden surat astı. "Kısmen de, o ufak odanda şu diğer genç subayla..." "Gordon," diye yardımcı oldu William.</p>
	<p class="block_3"> </p>
	<p class="block_2">"Evet, Gordon... görevi gerçekleştiremediğine dair umutsuz düşüncelerini atmana yardımcı olamayacağı için -ki bayağı başarılıydın, ne dersen de. Ve son olarak... "James elini salladı "...Talia'ya, seni buraya getireceğime dair söz vermiştim."</p>
	<p class="block_3"> </p>
	<p class="block_2">"Ne yaptın-" diye sözüne başlamıştı ki, Talia yanlarına geldi.</p>
	<p class="block_3"> </p>
	<p class="block_2">"James, William, sizi görmek ne hoş. Ne isterdiniz?"</p>
	<p class="block_3"> </p>
	<p class="block_2">"İki bira lütfen," dedi James.</p>
	<p class="block_3"> </p>
	<p class="block_2">Döndü ve William'a fazladan ufak bir gülümseme göndererek, içkilerini getirmeye gitti.</p>
	<p class="block_3"> </p>
	<p class="block_2">"Görüyorsun," dedi James. "Neyi?"</p>
	<p class="block_3"> </p>
	<p class="block_2">"Senden hoşlanıyor."</p>
	<p class="block_3"> </p>
	<p class="block_2">William dönerek kızın kalabalığın arasından sıyrılarak ilerleyişini izledi. "Öyle mi?"</p>
	<p class="block_3"> </p>
	<p class="block_2">"Biliyorum." James masanın üzerinden uzandı, William'ın kolunu kardeşçe sıkarak arkasına yaslandı. "Bana güven.</p>
	<p class="block_3"> </p>
	<p class="block_2">Senin bir Prens olduğunu düşünüyor."</p>
	<p class="block_3"> </p>
	<p class="block_2">"Ne?" dedi William, aklı karışmış bir halde. "Ona bir Prens olduğumu mu söyledin?"</p>
	<p class="block_3"> </p>
	<p class="block_2">James güldü. "Hayır, seni taş kafalı aptal. Yani 'Prens gibi biri'. Hoş bir genç adam anlamında."</p>
	<p class="block_3"> </p>
	<p class="block_2">"Haa," dedi William, arkasına yaslanarak. Ardından James'e baktı. "Benden hoşlandığını mı düşünüyorsun gerçekten?"</p>
	<p class="block_3"> </p>
	<p class="block_2">James, Talia elinde iki kulplu bardakla döndüğünde kendini güçlükle tutuyordu. Masaya koyduğunda, William kısa bir an için bu tatlı kıza hayranlıkla baktı, ardından kız kendisine, "Benden uzak durmaya çalışmıyorsun, değil mi Will?" derken öteki tarafa döndü.</p>
	<p class="block_3"> </p>
	<p class="block_2">William ona baktığında gülümsediğini gördü ve gülümsemesine karşılık verdi. "Hayır, ben yalnızca... Prens adına bir görevdeydim."</p>
	<p class="block_3"> </p>
	<p class="block_2">"Bu güzel," dedi neşeyle, James'in biralar için masanın üzerine bıraktığı paralan toparlayıp uzaklaşırken.</p>
	<p class="block_3"> </p>
	<p class="block_2">William, birasını yudumladı, ardından James'e baktı. Daha William konuşamadan James, "Senden hoşlanıyor," dedi.</p>
	<p class="block_3"> </p>
	<p class="block_2">"Oh," diye karşılık verdi William, dikkatini bira üzerinde yoğunlaştırarak.</p>
	<p class="block_3"> </p>
	<p class="block_2">James kıkırdayarak güldü. Birkaç dakika için sessizce oturdular, James dalgınlıkla kalabalığı gözlüyor gibiydi, fakat William, gözlerinin, bir o adamdan diğerine sanki her birini ezberliyormuşçasına, ya da yüzlerinde bir şey arıyormuşçasına dolaştığını fark etti.</p>
	<p class="block_3"> </p>
	<p class="block_2">En sonunda James, "Kalkmalıyız. İçkini bitir," dedi. "Neden?"</p>
	<p class="block_3"> </p>
	<p class="block_2">James içkisini bir dikişte bitirdi ve ayağa kalktı. "Şimdi."</p>
	<p class="block_3"> </p>
	<p class="block_2">William bir yudum daha aldı, ayağa kalkarak James'i izledi. Kalabalığın içerisinde ilerlerlerken Talia ayrıldıklarını gördü ve "Kendinizi özletmeyin!" dedi.</p>
	<p class="block_3"> </p>
	<p class="block_2">William el salladı, fakat James hızla kapıya ilerledi. Hanın dışında, James elini havaya kaldırdı ve "Bekle," dedi.</p>
	<p class="block_3"> </p>
	<p class="block_2">"Neyi?"</p>
	<p class="block_3"> </p>
	<p class="block_2">"Şuradaki adamın," diye uzakta bir köşedeki adamı işaret etti James, "dönmesini."</p>
	<p class="block_3"> </p>
	<p class="block_2">Adam köşeyi dönünce, James, "Şimdi; Acele et," dedi.</p>
	<p class="block_3"> </p>
	<p class="block_2">"Adamı takip mi ediyoruz?"</p>
	<p class="block_3"> </p>
	<p class="block_2">"Harikasın."</p>
	<p class="block_3"> </p>
	<p class="block_2">"Demek istediğim, neden?"</p>
	<p class="block_3"> </p>
	<p class="block_2">James, "Çünkü birkaç gün evvel o ve adamları beni takip ediyordu. Ve nedenini bulmam gerek." William hiçbir şey söylemedi, ama elini alışkanlıktan hemen kılıcının kabzasına götürdü.</p>
	<p class="block_14" id="calibre_pb_8"> </p>
</body></html>
