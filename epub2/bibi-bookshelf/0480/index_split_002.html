<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">KARŞILAMA</p>
	<p class="block_3"> </p>
	<p class="block_2">James bekliyordu.</p>
	<p class="block_3"> </p>
	<p class="block_2">Bir saray hizmetlisi kapıya vurdu, yüzündeki ifade kraliyet dairelerinin önüne konmuş on iki yaşında bir çocuğunki kadar ifadesizdi. Yanıt olarak gelen ses, James'in içeri girmesini rica etti ve James iki hizmetlinin işlemeli ahşap kapıları açmasını bekledi. İçeride Prens, ailesiyle birlikte sabah kahvaltısını ediyordu, kavgacı ikizler ise ebeveynlerinin dikkatini çekmeden birbirlerini dürtüklüyordu. Annelerinin azarlar bakışı bu çabalarının faydası olmadığını belli edince, uslu çocuklar gibi davranmaya başladılar. Küçük Prenses ise mutlu bir şekilde bir yandan bir kâse sıcak mısır unu lapasını kaşıklarken, bir yandan kendi uydurmuş olduğu bir şarkıyı söylüyordu.</p>
	<p class="block_3"> </p>
	<p class="block_2">Prenses Anita, saygıyla eğilen James'e gülümsedi. "Toprak beyimiz en sonunda kendini gösterdi," dedi Arutha kuru bir sesle. "Seni bu sabah rahatsız etmedik umarım?"</p>
	<p class="block_3"> </p>
	<p class="block_2">James doğrulurken Prenses'in gülümsemesine karşılık verdi ve "Kraliyet ailesiyle yemek yemek için kıyafetlerim uygun değildi, Majesteleri. Bu kadar geciktiğim için özür dilerim," dedi.</p>
	<p class="block_3"> </p>
	<p class="block_2">Arutha, James'e sağ tarafında durmasını işaret etti, bir görev ya da başka bir mesele yoksa hükümdarının emirlerini beklemek için orada durması gerekiyordu. James sağa geçti ve bir an için, hayatında kendisine aile gibi gelen tek sıcaklığın keyfini çıkardı.</p>
	<p class="block_3"> </p>
	<p class="block_2">Krondor Prensi ve toprak beyinin arasında eşsiz ve tuhaf bir ilişki vardı. Bazı zamanlarda en fazla bir efendi ve hizmetkârı kadar yoldaş sayılırlardı, diğer zamanlarda ise neredeyse iki kardeşten farkları yoktu. Gene de aralarında hep bu şey vardı: James hiçbir zaman Arutha'nın kendi Prensi, kendisinin ise onun hizmetkârı olduğunu unutmuyordu.</p>
	<p class="block_3"> </p>
	<p class="block_2">"Yorgun görünüyorsun," diye gözlemledi Prens. "Sıcak bir yatak ve iyi bir uykunun nimetlerinden faydalanmayalı uzun zaman oldu, efendim," diye yanıtladı James. "Dün gece de dahil."</p>
	<p class="block_3"> </p>
	<p class="block_2">"Buna değdi mi peki?"</p>
	<p class="block_3"> </p>
	<p class="block_2">James yanıtladı, "Bir açıdan bakarsak, evet, fazlasıyla. Bir açıdan bakarsak, hayır."</p>
	<p class="block_3"> </p>
	<p class="block_2">Karısına ve çocuklarına bakan Arutha, James'e döndü ve kısık bir sesle, "Yalnız konuşmamız gerekir mi?" diye sordu. James, "Sorduğunuz buysa, bu konunun masa başında konuşulmasının uygun olmadığını düşünüyorum, Majesteleri," diye yanıtladı.</p>
	<p class="block_3"> </p>
	<p class="block_2">Arutha, "Özel ofisime git ve bekle. Birkaç dakika içinde gelirim," dedi.</p>
	<p class="block_3"> </p>
	<p class="block_2">James kendisine söyleneni yaptı ve Arutha'nın özel ofisine giden kısa mesafeyi kat etti. İçerisi her zamanki gibi düzenli ve temizdi. Yorgun vücudunu, Prens'in yazı masasının yakınındaki bir iskemleye attı ve arkasına yaslandı. Az sonra Arutha içeri girdiğinde James silkinerek uyandı. "Uyuyor muydun?" diye sordu Prens, James ayağa fırladığında eğlenmiş bir halde.</p>
	<p class="block_3"> </p>
	<p class="block_2">"Eve dönüş çok uzun ve yorucuydu, Majesteleri ve bunu uykusuz bir gece daha izledi."</p>
	<p class="block_3"> </p>
	<p class="block_2">Arutha, James'e yeniden iskemleye oturmasını işaret etti ve "Konuşurken rahatlamaya çalış, ama tekrar uyuma." "Majesteleri," dedi James otururken. "Muhbirlerimden üçü kayıp"</p>
	<p class="block_3"> </p>
	<p class="block_2">Arutha başıyla onaylar bir hareket yaptı. "Güvenilir şerifimizin söylediğine bakılırsa, Krondor'da yeniden bir cinayetler serisi gerçekleşiyor ve bu kez ortada bir düzen yokmuş gibi görünüyor. Fakat muhbirlerinin kayboluşu, birisinin bizim hakkımızda, bizim onun hakkında bildiklerimizden daha fazlasını bildiğini söylüyor ve o kişi her kimse, bizim bilgimizi artırmamızı istemiyor."</p>
	<p class="block_3"> </p>
	<p class="block_2">James, "Ben de bir düzen göremiyorum," diye karşılık verdi.</p>
	<p class="block_3"> </p>
	<p class="block_2">"Henüz göremiyoruz," dedi Prens. Kapı vuruldu ve Arutha, "Bir dakika," diye seslendi. "Bu emeklilik belgelerini getiren Gardan olmalı," dedi James'e. "Demek, ayrılıyor?" diye sordu James.</p>
	<p class="block_3"> </p>
	<p class="block_2">Arutha başıyla onayladı. "Gittiğini görmek beni üzüyor, ama dinlenmeyi hak etti. Crydee'ye, evine dönecek ve kalan yıllarını torunlarıyla geçirecek. Bundan daha iyi bir hayat düşünemiyorum. Hem korkarım, kendisine yapacak fazla iş bırakmadığım konusundaki suçlamalarında da haklı. Ben orduyu şahsen yönetme konusunda ısrar ettiğim sürece, o göreve bir askerden çok, yönetici yetenekleri olan birini getirmemi öğütlüyor. Ve bu konuşma bu odada kalacak." James sessizce başını, evet anlamında salladı.</p>
	<p class="block_3"> </p>
	<p class="block_2">Kapıya işaret eden Arutha, "Çıkarken, Gardan'ı içeri al. Ardından odana çekil ve biraz uyu. Bu sabah saray görevinden muaf tutulacaksın. Önünde yorucu bir gece var," dedi.</p>
	<p class="block_3"> </p>
	<p class="block_2">"Gene şehirde mi dolaşacağım?" diye sordu James.</p>
	<p class="block_3"> </p>
	<p class="block_2">Arutha, "Hayır, karım bir eve dönüş balosu düzenledi ve baloya sen de katılmalısın," diye yanıtladı.</p>
	<p class="block_3"> </p>
	<p class="block_2">James gözlerini devirdi. "Kanallarda biraz daha sürünsem olmaz mı?"</p>
	<p class="block_3"> </p>
	<p class="block_2">Arutha bir kahkaha attı. "Hayır. Orada durup, zengin tüccarlar kazandıkları paralarla, zevksiz kızları ise olmayan çekicilikleriyle seni etkilemeye çalıştıklarında, ilgilenmiş gibi yapmak zorundasın. Bu kralın emridir." Masasının üzerinde duran bir belgeyi gösterdi. "Bir de beklenmeyen bir ziyaret için doğulu baronlardan birinin geleceğini haber aldık. O yüzden eğlendirmeye de hazır olmalıyız. Sokaklardaki cinayetler de neşeyi o denli azaltıyor ki, haksız mıyım?" diye ekledi neşesiz bir sesle. "Evet, Majesteleri."</p>
	<p class="block_3"> </p>
	<p class="block_2">James kapıyı açtı ve kendisini başıyla selamlayan Gardan'ı içeri aldı. Gardan odaya girdiğinde, James dışarı çıkarak kapıyı ardından kapattı.</p>
	<p class="block_3"> </p>
	<p class="block_2">Saray neredeyse boştu. Kısa bir süre sonra de Lacy ve Jerome asilleri, tüccarları ve diğerlerini büyük salona alacaklardı. İki adama yönelttiği saygılı bir baş işaretiyle, James yan taraftaki başka bir kapıya yöneldi ve kendi odasına doğru ilerledi. Prenses Anita'nın yeni bir galasını iple çekmese de, yatağının onu çağırdığını duyabiliyordu. Kuzeydeki son bir kaç hafta, özellikle de yorgunluğunu yok etmesi için kullandığı gizemli bitkilerin etkisiyle geçen at sırtındaki bir hafta, nihayet etkilerini göstermeye başlamıştı.</p>
	<p class="block_3"> </p>
	<p class="block_2">İki koridorun kesiştiği yere ulaştığında, bir hizmetli buldu ve yemek zilinin çalmasından bir saat önce kendisini uyandırması konusunda talimat verdi. James odasına ulaştı, içeri girdi birkaç dakika içerisinde derin bir uykuya dalmıştı. </p>
	<p class="block_3"> </p>
	<p class="block_2">* * *</p>
	<p class="block_3"> </p>
	<p class="block_2">Müzisyenler bir ezgi tutturmuştu, Arutha karısına döndü ve önünde eğildi. Rillanon'daki krallık sarayından daha az resmi olmasına karşın, Krondor'daki Prens'in sarayı, geleneklere bağlılıkta krallık sarayından aşağı kalmıyordu. Prens ve Prensesten önce kimsenin dansa başlamaması da bu geleneklerden biriydi.</p>
	<p class="block_3"> </p>
	<p class="block_2">Arutha hünerli bir dansçıydı. Bu James'i şaşırtmıyordu. Kılıç tutma konusunda Krondor Prensi kadar çevik olan hiç kimse, mükemmel bir denge ve zamanlama duygusundan yoksun olamazdı. Hem dans hareketleri basitti. James, Rillanon'daki dans hareketlerinin karmaşık ve resmi olduğunu, burada daha kırsal olan batıdaki saray danslarının ise Batı Diyarları'ndaki çiftçiler ve kasabalıların dans hareketlerini andırdığını, yalnızca biraz daha gergin ve daha az gürültülü olduğunu duymuştu.</p>
	<p class="block_3"> </p>
	<p class="block_2">James, Arutha ile Anita'nın birlikte, müzik üstadını başlarıyla selamlamalarını izledi. Müzik üstadı da eğildi ve yaylılar, vurmalılar ve flüt çalan üç adamdan oluşan müzisyenlere başını eğerek işaret verdi. Neşeli bir ezgi çalmaya başladı ve Anita Arutha'dan uzaklaştı, hâlâ elini tutarken etrafında döndü, bu, giysisinin eteğinin kabarmasına neden oldu. Ustaca Arutha'nın kolunun altından geçti, bu sırada James, hanımların giydiği o koca beyaz şapkalar iyi ki sadece gündüz kıyafetlerine dahil, diye düşündü. Arutha'nın kolunun altından şapka devrilmeden geçmesinin imkânsız olduğunu düşündü.</p>
	<p class="block_3"> </p>
	<p class="block_2">Bu fikir ona eğlendirici geldi ve gülümsedi. Yakınlarında duran Jerome, "Komik bir şey mi var, James?" diye sordu.</p>
	<p class="block_4"> </p>
	<p class="block_2">James'in gülümsemesi silindi. Jerome'dan hiçbir zaman hoşlanmamıştı, bu hoşnutsuzluk James'in saraya ilk gelişine kadar uzanıyordu. Jerome'un ona ilk -ve son- zorbaca davranışının ardından, James kendisinden daha büyük olan çocuğu devirmiş, ona sivri bir dille, kendisinin Prens Arutha'nın şahsi toprak beylerinden biri olduğunu ve hiç kimsenin kendisine zorbalık taslayamayacağını belirtmişti. James bu sözlerini hançerinin ucuyla -ki bu Jerome'un kendisine aitti ve belinden farkına varmadan çekilmişti- güçlendirmiş, bir kez daha tekrarlanmasına gerek kalmamıştı.</p>
	<p class="block_3"> </p>
	<p class="block_2">Jerome o günden sonra James'e karşı dikkatli davransa da, kendisinden genç olan toprak beylerine zorbaca davranmaya devam ediyordu. De Lacy'nin çırağı ve müstakbel Teşrifatçı Başı olduktan sonra Jerome bu zorba tavırlarını bıraktı ve James ile arasında kibarca bir anlaşma oluştu. James hâlâ onun yaygaracı bir ukala olduğunu düşünse de, çocukken olduğundan daha az sevimsiz olduğu kararına varmıştı. Zaman zaman faydalı olduğu dahi söylenebilirdi.</p>
	<p class="block_3"> </p>
	<p class="block_2">James, "Sadece moda hakkında aklıma gelen tuhaf bir fikir," dedi.</p>
	<p class="block_3"> </p>
	<p class="block_2">Tekrar donuk ifadesini takınmadan evvel, Jerome'un yüzünde hafif bir gülümseme belirdi. Bu yorum üzerinde daha fazla durmadı, fakat yüzündeki hafif değişim, James'in izlenimini yerinde bulduğunu gösteriyordu.</p>
	<p class="block_3"> </p>
	<p class="block_2">Saray en savurgan günlerinden birindeydi yine, tüm konuklar Krondor modasının en yenilerini giyinmişti. James zevklerde senelik yaşanan bu değişimi garip ve doğrusu saçma buluyordu, ama bunlara sesini çıkarmıyordu. Bu sene, eski gri cüppelerin çok sıkıcı olduğu düşünüldüğünden, Prenses'in istekleri doğrultusunda muhafızların üniformaları değiştirilmişti.</p>
	<p class="block_3"> </p>
	<p class="block_2">Duvarlar boyunca sıralanan şeref muhafızları, bakır ve altın rengi arasında açık kahverengi tunikler giyiyorlardı ve tuniklerin üzerine, bir dağın zirvesinin tepesinde süzülen bir kartal işlenmişti. James, geleneklerden kopuştan memnun olup olmadığını bilmiyordu, fakat Prens'in resmi kaftanında hâlâ eski armanın bulunduğunu gördü.</p>
	<p class="block_3"> </p>
	<p class="block_2">Yeni bir davetli gurubu geldi ve balo salonuna karıştı. Jerome'a doğru eğilen James, "Her zamanki konuklar mı?" diye sordu.</p>
	<p class="block_3"> </p>
	<p class="block_2">Jerome başıyla onayladı. "Buralı asiller, zengin tüccarlar ve Prens'in lütfuna nail olmuş birkaç rütbeli asker." "Keshialı var mı hiç?" diye sordu James.</p>
	<p class="block_3"> </p>
	<p class="block_2">"Birkaç tane," diye yanıtladı Jerome. "Ticaretle uğraşanlar." James'e baktı ve sordu, "Yoksa aklında belli Keshialılar mı vardı?"</p>
	<p class="block_3"> </p>
	<p class="block_2">James başını hafifçe salladı, bu sırada dans sona eriyordu. "Hayır, ama olsun isterdim."</p>
	<p class="block_3"> </p>
	<p class="block_2">Aklında bu yorumla ilgili soru işaretleri olduysa bile Jerome bunu belli etmedi. James, onun bir Teşrifatçı Başı olarak vaktinin büyük çoğunluğunu pek çoğu güçlü ve zengin ahmaklarla geçirmesinin sonucu oluşan ketumluğunu takdir etmeye başlamıştı. Gerektiğinde gözünü ve kulaklarını kapalı tutabilme yetisi, James'in hiç anlamadığı ve kesinlikle geliştirmesi gerektiğini düşündüğü bir yetiydi.</p>
	<p class="block_3"> </p>
	<p class="block_2">İlk dans sona erdiğinde, salonun öteki tarafında bir hareketlilik başladı. Arutha, Anita'nın karşısında reveransla eğildi ve elini sundu, Anita eli kabul etti ve onun kendisine tahta dönerken eşlik etmesine izin verdi. Salonun öteki tarafından, önemli bir konuğun geldiğini haber veren de Lacy'nin asasının yere çarpış sesi duyuldu. De Lacy'nin yaşlı fakat hâlâ güçlü sesi, "Majesteleri, Lord Radswil, Olasko Dükü!" derken, tüm salonu etkisi altına almıştı. James, "Olaskolu Radswil mi?" dedi.</p>
	<p class="block_3"> </p>
	<p class="block_2">Jerome fısıldadı, "Rads-vil, diye telaffuz edilir, seni cahil. Doğu krallıklarından biri -aslında bir dukalık.-" Sahte bir aşağılamayla James'e bakarak, "-Haritayı öğren, dostum. O adam, Grandük Vaclav'ın küçük kardeşi ve Aranor Prensi'nin de amcası," dedi. Sesini daha da alçaltan Jerome, "Bu da demek oluyor ki, Roldem Kralı'nın kuzeni," diye ekledi.</p>
	<p class="block_3"> </p>
	<p class="block_2">Odanın içinde bir karmaşa yayıldı, dans pistini kaplayanlar yana çekilerek bu iri adamın ve maiyetinin Arutha ve Anita'nın oturdukları yere geçmesine izin verdiler. James adamı inceledi, gördükleri hoşuna gitmemişti. Dük budalanın tekiydi, kıyafetlerine rağmen James bunu söyleyebilirdi. Kafasına büyük gelen bir bereyi andıran kocaman koyu vişneçürüğü bir şapka, bir omzuna doğru düşmüştü, şapkanın arkasına ise üzerinde beyaz bir tüyün sallandığı kocaman gümüş bir broş takılıydı. Siyah ceketinin dar bir kesimi vardı, James geniş omuzlarının omuzluklarla desteklenmediğini gördü, gene de bu James'de, Lord Radswil, şehrin tehlikeli hanlarında kendini savunabilecekmiş gibi bir intiba bırakmıyordu. Takımı siyah tozluklar ve çoraplar tamamlıyordu, hepsi de en kalitelileriydi. Yanında asılı olan silah bir meçti, Arutha'nın sık sık kullandığı kaliteli silahına çok benziyordu. Aradaki tek fark, Radswil'inkinde gümüş ve altından yapılmış süslemeler olmasıydı.</p>
	<p class="block_3"> </p>
	<p class="block_2">Sol tarafında on beş ya da on altı yaşlarında genç bir kız vardı, Prensesinkiyle yarışır bir kıyafeti vardı, ama alçakgönüllülüğün el verdiği kadar sade bir kesimdi. James kızın yüzünü inceledi. Yırtıcı bir güzelliği vardı, gözleri bir avcınınkini andırıyordu. James bir an için Locklear’ın sarayda olmadığına şükretti. James, çocukluklarından beri, bir gün kızların Locklear'ın ölümüne neden olacakları konusunda şaka yapardı ve bu kız, gençliğine rağmen, James'in hayatında gördüğü en tehlikeli kızlardan biriydi.</p>
	<p class="block_3"> </p>
	<p class="block_2">Ardından James, üzerine yoğunlaşmış gözleri hissetti ve o yöne baktı. Radswil'in sağında iki genç adam yürüyordu, anlayabildiği kadarıyla James ile aynı yaşlardaydılar. Dükün yakınında olanı Radswil'in genç bir kopyası gibiydi; iri yarı, duruşu güçlü ve kendine güveni tamdı. Dükün uzağında olanı ise küçük kardeş olabilecek kadar benzerlik taşıyordu, fakat boyu daha uzundu ve James'in üzerine dikmiş olduğu gözlerinde tehditkâr bir hava vardı. Tıpkı James'in bu gurubu incelediği gibi, o da James'i inceliyordu, içgüdüsel olarak James bu genç adamın ne yaptığını anlamıştı; saraydaki potansiyel düşmanlarını ortaya çıkarıyordu. Dük, Arutha'nın önünde eğildiğinde James tüylerinin ürperdiğini hissetti.</p>
	<p class="block_3"> </p>
	<p class="block_2">Jerome, artık Teşrifatçı Başı'nın yardımcısı olarak öne doğru bir adım attı ve "Majesteleri, size Radswil, Lord Steznidlia, Olasko Dükü'nü takdim ederim," dedi.</p>
	<p class="block_3"> </p>
	<p class="block_2">Arutha, "Sarayımıza hoş geldiniz, lordum. Varışınız konusunda bir bakıma hazırlıksız yakalandık. Haftanın ilerleyen günlerinde varacağınızı sanıyorduk," dedi.</p>
	<p class="block_3"> </p>
	<p class="block_2">Dük eğildi. "Üzgünüm, Majesteleri," dedi derin bir sesle, konuşması çok hafif aksanlıydı. "Opardum'da arkamıza uygun bir rüzgâr aldık ve Salador'a beklediğimizden bir hafta erken geldik. Oyalanmak yerine devam ettik. Umarız, siz Majestelerine rahatsızlık yaratmamışızdır."</p>
	<p class="block_3"> </p>
	<p class="block_2">Arutha kafasını salladı. "Hiç de değil. Yalnızca size uygun bir karşılama yapamadık, hepsi bu."</p>
	<p class="block_3"> </p>
	<p class="block_2">Dük gülümsedi, fakat James bu ifadesinde en ufak bir sıcaklık hissetmedi. Adam kibar biriydi, belli bir eğitimi vardı, fakat içinde bir yerde hâlâ o kavgacı tabiatı taşındığını James bir bakışta anlamıştı. "Üzgünüm, Majesteleri, bu geceki galanın bizim onurumuza olduğunu sanmıştım."</p>
	<p class="block_3"> </p>
	<p class="block_2">Bir an için Anita'nın yüzü dondu, ardından dük ona dönerek, "Majesteleri, şaka yapıyordum. Gelişimizin nedeni çok büyük önem taşımıyor. Yalnızca siz ve kocanızın konumuna saygı ifadesi olarak nezaketen geldik. Esasen Durbin'deki Keshia limanına gidiyoruz. Oradan da, avın hem bol hem de çeşitli olduğuna inandığımız Trolyuvası Dağları'na gideceğiz. Tarafınızdan gösterilen en ufak bir konukseverlik dahi, beklentilerimizin çok ötesinde kalacaktır." James, Jerome'un biraz sertleştiğini gördü. Yaygaracı eski toprak beyi, protokol konusunda çok katıydı ve dük, Arutha'nın özrünü bir kenara savurmuş, üstelik belli etmeden bir de hakaret ile karşılık vermişti. Bu adamın, Prens'in huzurunda olmaktan dolayı en ufak bir çekingenlik duymadığı belliydi.</p>
	<p class="block_3"> </p>
	<p class="block_2">Anita sarayda yetişmişti ve saray adabının entrikalarını iyi biliyordu. Bu saygısız ifadeye vereceği herhangi bir cevabın, zümre içindeki konumunu zedeleyeceğinin farkındaydı. Sadece başını eğdi ve "Sanırım doğunun incelikleri burada, batıda pek bulunmuyor. Bize yanınızdakileri tanıtır mısınız?" dedi.</p>
	<p class="block_3"> </p>
	<p class="block_2">Dük eğildi ve iki adamın gencine döndü. "Majesteleri, size yeğenimi takdim ederim, Majesteleri Vladic, kardeşim Arşidükün oğlu, tahtın varisi ve Olasko'nun Veliaht Prensi, Rol-dem Hanedanı'nın Prensi." Bunu duyduğunda genç adam öne bir adım attı ve Krondor Prensi ve Prensesi'nin önünde eğildi.</p>
	<p class="block_3"> </p>
	<p class="block_2">Ardından dük "Ve bu da Kazamir, oğlum ve hanedanlığımın varisi, aynı zamanda Roldem Hanedanı'nın Prenslerinden biri " dedi. Diğer çocuk çabasızca eğildi, tavrı Prens Arutha'nın karşısında kendi rütbesinde birinin yapması gerektiği gibiydi. Yumuşak bir şekilde dük döndü ve "İşte bu da kızım Paulina, Roldem Hanedanı Prensesi," dedi.</p>
	<p class="block_3"> </p>
	<p class="block_2">Arutha başıyla onları selamladı. "Hepiniz Krondor'a hoşgeldiniz." Jerome'a ufak bir işaret yaptı ve Jerome hızla dük ve maiyetinin konuk dairelerini hazırlatmak için uzaklaştı. James bir kez daha Jerome'un yaptığı işte çok başarılı olduğunu kabullendi. Odaların havalandırılmış olacağından, şarap ve diğer içeceklerin el altında bulundurulacağından ve birkaç hizmetlinin dükün emirlerine hazır olacağından şüphesi yoktu.</p>
	<p class="block_3"> </p>
	<p class="block_2">Arutha, "Kuzeydeki sorunlardan salim bir dönüşü kutluyoruz. Galaya katılmanız bizi çok memnun edecek," dedi. Dük gülümsedi. "Teşekkürlerimi sunarım. Salador'dan Krondor'a gelirken duyduğumuz söylentiler ve raporlara bakılırsa, bu sorunların pek de ufak olduğu söylenemez. Bir prensin selametle geri dönüşünü kutlamak için gala yakışır gerçekten de."</p>
	<p class="block_3"> </p>
	<p class="block_2">"Ne var ki yolculuk beni yordu, izninizi isteyip huzurlarınızdan ayrılacağım. Belki çocuklar, bu uzun yolculuğun ardından biraz müzik ve eğlencenin keyfini sürmek isterler."</p>
	<p class="block_3"> </p>
	<p class="block_2">James bunun bir seçenek değil de bir talimat olduğunu anladı. İki genç babalarına döndüler ve eğildiler, ama Veliaht Prens bir süre boyunca bakmaya devam etti ve ardından başını eğdi. Radswil, Prens'in önünde eğildi ve Arutha bunu kabullendiğini gösterecek bir hareket yapmaya vakit bulamadan geri çekildi. Şef de Lacy, dük ve maiyetindekileri kapıda karşıladı ve onlara odalarına kadar eşlik etti.</p>
	<p class="block_4"> </p>
	<p class="block_2">Arutha James'e döndü ve "Toprak Beyi James, lütfen konuklarımızla ilgilenir misiniz," dedi.</p>
	<p class="block_3"> </p>
	<p class="block_2">James saygıyla eğildi ve bulunduğu yerden aşağı inerek kendini, reveransta bulunarak dükün çocuklarına tanıttı. Tanıtımın aynı zamanda Olaskan’ların seviye konusundaki resmi tutumunu da gösterdiğinin gayet iyi farkında olduğundan, "Prens Vladic, Prenses, Prens, sizlere içecek bir şeyler sunabilir miyim?" diye sordu.</p>
	<p class="block_3"> </p>
	<p class="block_2">Vladic bir an için James'i inceledi, kara gözleri hafifçe kısılmıştı, ardından başıyla onayladı.</p>
	<p class="block_3"> </p>
	<p class="block_2">James'in görmüş olduğu en becerikli hareketlerden biriyle, saray adabına yakışır bir şekilde James kendi elini uzatmaya fırsat bulamadan, Prenses Paulina’nın koluna girdiğini gördü. Bu yakınlık onu neredeyse hazırlıksız yakalamıştı. "Söyleyin bana, toprak beyi," dedi Paulina, içeceklerin sunulduğu büyük masaya doğru ilerlerlerken, "Nasıl oluyor da Prens'in şahsına hizmet ediyorsunuz?"</p>
	<p class="block_3"> </p>
	<p class="block_2">James aynı anda iki şey tarafından çarpılmıştı. Bu kızla ilgili değişik bir şey vardı, kan dolaşımını hızlandıran bir koku, belki de egzotik bir parfüm. Aniden karşı konulamaz bir tutku hissetmeye başladı. Ve bunun karşılığında James'in "bela yumrusu" olarak nitelendirdiği şey, kendisini rahatsız etmeye başladı. Paulina tatlı bir kızdı -pek çok kişi onu güzel bulabilirdi- ve galadaki en çekici kızlardan biri olduğu kolaylıkla söylenebilirdi, fakat James kadınların oyunlarına çok uzun süreden beri alışıktı ve bu kız da, kendini karşı konulamaz derecede kaptıracağı kadar çekici değildi. İki genç adama baktı, Kazamir'in yüzünde eğleniyormuş gibi bir ifade sezinledi, Vladic'inkindeyse ilgisiz bir tavır vardı.</p>
	<p class="block_3"> </p>
	<p class="block_2">Dikkatini yeniden soruya yönelterek, yanıtladı, "Mevkiim bana prensliğe hizmetlerim karşılığında verildi."</p>
	<p class="block_3"> </p>
	<p class="block_2">Kız çok hafifçe geri çekildi. "Öyle mi?" dedi. Tek bir kelime ciltler dolusu anlam ifade edebilirse, onunki ediyordu. James en çekici gülümsemesini takınarak, "Evet. Tabii uzak topraklardan geldiğinizden bunu bilemezsiniz. Prens'in hizmetine girmeden önce ben bir hırsızdım," diye yanıtladı.</p>
	<p class="block_3"> </p>
	<p class="block_2">Ondan uzaklaşmamaya çalışmak için Prenses'in çok büyük bir irade gücü göstermesi gerekti. "Gerçekten mi?" diye sorduğunda yüzündeki donmuş gülümseme neredeyse acı doluydu, bu sırada arkasında duran Kazamir ise kahkahasını bastırdı. Vladic'in yüzünde bile bir gülümseme gölgesi belirmiş, dudakları hafifçe yukarı kıvrılmıştı.</p>
	<p class="block_3"> </p>
	<p class="block_2">Tam o sırada James, içeceklerin bulunduğu masada duran William'ı gördü ve "Size birini tanıştırmama izin verin, Majesteleri," dedi. Genç harp akademisi öğrencisini yanına çağıran bir işaret yaptı. William yaklaştığında, James, "Majesteleri, size Yıldızlimanı Dükü'nün oğlu ve Prens'imizin kuzeni William Condoin'i sunmaktan onur duyarım.</p>
	<p class="block_3"> </p>
	<p class="block_2">Çok yakında Prens'in ordusunda Şövalye-Teğmen olarak hizmet vermeye başlayacak," dedi. Hızla, yanındakilerin isimlerini, konum sırasına göre saydı.</p>
	<p class="block_3"> </p>
	<p class="block_2">Bir anda Prenses'in tavrı değişmiş, yeniden o hayat dolu, çekici kişi olmuştu. William'ın yüzü kızarmaya başladı, James artık bu Prenses'in fiziksel özelliklerinden daha fazlasına sahip olduğunu anladı. "Belki de siz kardeşim ve kuzenimle ilgilenirken bu genç öğrenci de bana sarayı gösterebilir, değil mi Toprak Beyi James?"</p>
	<p class="block_3"> </p>
	<p class="block_2">James, podyumun yakınında duran Kılıçustası McWirth'e baktı ve başının bir işareti ile William'ın, konuk asiller için ev sahipliği yapmasına ihtiyacı olduğunu işaret etti. Yaşlı kılıçustasının yüzündeki ifade hafif tatsız bir hal aldı, fakat başıyla onayladı. James, "William, eminim Prenses duvar halısı galerisini ve Prenses Anita'nın bahçelerini görmekten hoşlanacaktır," dedi.</p>
	<p class="block_3"> </p>
	<p class="block_2">Bir yılan balığı kadar seri bir hareketle Prenses kendisini James'in kollarından çekti ve William'ınkine girdi. "Peki, sizi ne diye çağırabilirim, genç şövalye?" diye sordu Prenses.</p>
	<p class="block_3"> </p>
	<p class="block_2">"Will, Majesteleri. Dostlarım bana Will der."</p>
	<p class="block_3"> </p>
	<p class="block_2">William, Prenses'i duvar halılarının bulunduğu salona doğru götürürken, James önce Prens Vladic'e ardından da Prens Kazamir'e yemeği ve şarabı işaret etti. Veliaht Prens bir kadeh şarap alıp yudumladı. "Çok iyi," dedi. "Karaavlak mı?" James başıyla onayladı. "Zannediyorum. En iyi şaraplarımızın çoğu oradan gelir."</p>
	<p class="block_3"> </p>
	<p class="block_2">"Siz içmiyor musunuz?"</p>
	<p class="block_3"> </p>
	<p class="block_2">James gülümsedi, "Görevdeyim."</p>
	<p class="block_3"> </p>
	<p class="block_2">Kazamir başı ile anladığını belirtti. "Anlıyorum. Bu sırada, deminki durumu maharetle savmayı başardınız. Kız kardeşimin eşliğini çok fazla genç adam böyle kolayca boş veremez."</p>
	<p class="block_3"> </p>
	<p class="block_2">"Buna inanırım," dedi James. "Onda bir şey var sanki..."</p>
	<p class="block_3"> </p>
	<p class="block_2">Vladic bir an için James'i gözlemledi, bir kez daha bakışları tartarcasınaydı, James olası bir rakip olarak incelendiğini düşünmekten kendini alamıyordu. Vladic, "Sezgileriniz güçlü, toprak beyi. Kuzenimin pek çok erkek tarafından takdir edilme ihtiyacı var. Bunun için doğal çekiciliğini daha da artıran bazı şeyler kullanıyor."</p>
	<p class="block_3"> </p>
	<p class="block_2">"Ah," dedi James. "Büyü. Bir muska mı, yoksa bir iksir mi?"</p>
	<p class="block_3"> </p>
	<p class="block_2">"Sol eli. Yurdumuzda, bu tür eşyalarla ilgilenen yaşlı bir kadından almış olduğu bir yüzük. Korkarım bu erkeklerin dikkatini çekme düşkünlüğü, ileride Paulina'nın kocasına zorlu anlar yaşatacak."</p>
	<p class="block_3"> </p>
	<p class="block_2">"O halde ya kılıç kullanmada çok yetenekli biri ile evlenmeli, ya da çok sabırlı biriyle."</p>
	<p class="block_3"> </p>
	<p class="block_2">Vladic başını evet anlamında salladı, bir yandan da şarabını yudumluyordu. Ardından tabaklardan birinden bir dilim kavun aldı ve ucundan bir parça ısırdı, yüzü belli belirsiz, meyveden aldığı memnuniyeti belli ediyordu. "Batıdaki bu saray, Salador'un doğusunda keşfettiğimiz bazı yerlerden sonra çok hoş bir değişiklik oldu."</p>
	<p class="block_3"> </p>
	<p class="block_2">James evet dercesine başını salladı. "Bundan hiç şüphem yok. Malac Kesişimi'nin batısında, her şey çok farklıdır. Doğuda fazla vakit geçirmedim ama orası..." "Daha mı medeni?" diye yardımcı oldu Kazamir.</p>
	<p class="block_3"> </p>
	<p class="block_2">James gülümsedi. '"Daha eski demek üzereydim, ama siz medeni demeyi tercih ederseniz buna hayır demem."</p>
	<p class="block_3"> </p>
	<p class="block_2">Vladic gülümsedi ve James adamın çevresinde oluşturduğu kalkanı ilk kez biraz olsun indirdiğini hissetti. "Bu bir bakış açısı sadece, sizi temin ederim. Ulusumuz çok eskidir, oysa Batı Diyarları buna karşı genç sayılır. Olasko'da, yüzyıllardır elfler ya da goblinlere rastlamadık. Kuzey toprakları ile Olasko arasında altı devlet daha var." "Elfler ilginçtir," diye yanıtladı James. "Ve hayatım boyunca yetecek kadar goblin gördüm." "Çok zeki olmayıp, iyi birer av olduklarını duyuyorum," diye ileri sürdü Kazamir.</p>
	<p class="block_3"> </p>
	<p class="block_2">"Eğer bir kılıç ya da yay taşıyan bir şey avlamak istiyorsanız, sanırım haklısınız," dedi James omuz silkerek. "Ben şehirde doğup büyüdüm, bu yüzden av bilgim az. Bu sporun neresinin çekici olduğunu kavrayamıyorum."</p>
	<p class="block_3"> </p>
	<p class="block_2">"Normalde sıkıcı olan bir hayatı renklendiriyor," dedi Vladic.</p>
	<p class="block_4"> </p>
	<p class="block_2">James sırıttı. "Hayatın sıkıcı olduğunu hiç düşünmedim, nedeni bu olmalı."</p>
	<p class="block_3"> </p>
	<p class="block_2">"O halde, şanslı birisiniz," dedi Kazamir. "Bizim de savaşlarımız var, yeterince de sık, ama onların dışında, heyecan arayan bir adamı tatmin edecek pek fazla şey yok."</p>
	<p class="block_3"> </p>
	<p class="block_2">Vladic, "Kuzenim de asillerimizin çoğu gibidir, açıkça görülen bir şanın peşinde. Kolun, kılıcın ve yayın mahareti ve avlanmanın mücadelesi, bunlar o şanı elde etmek için çok önem taşımaz, ikinci planda gelir." Yerel asillerden biri tarafından kulağına bir şeyler fısıldanan Arutha'yı işaret etti. "Ya bir memurluk istiyor, ya kızına uygun bir koca, ya da bir düşmanı karşısında ittifak. Belki de hükümdarınızdan bir şey istiyordur. Babamın sarayında entrika bir yaşam tarzıdır."</p>
	<p class="block_3"> </p>
	<p class="block_2">James güldü. "O, Silverstown'dan Toprak Beyi Randolph. Sanırım şu anda Prens'i, rahatsız edici komşularından birinin sığır sürüsünü Silverstown'ın çayırlarından uzaklaştırması konusunda ikna etmeye çalışıyordur"</p>
	<p class="block_3"> </p>
	<p class="block_2">Kazamir kaba bir kahkaha attı. "O halde çok ufak bir entrika, kuzen."</p>
	<p class="block_3"> </p>
	<p class="block_2">Vladic, bu şekilde alaya alınmaktan biraz kızmış gibi görünüyordu, fakat hiçbir şey söylemedi.</p>
	<p class="block_3"> </p>
	<p class="block_2">"Krondor'da uzun süre kalacak mısınız?" diye sordu James.</p>
	<p class="block_3"> </p>
	<p class="block_2">Kazamir omzunu silkti. "Babam bunu batıya bir tur olarak ayarladı, o yüzden yolumuza devam etmeden birkaç gün burada kalacağımızı düşünüyorum. Trolyuvası'nda avlanmak istiyor, denildiğine göre orada büyük domuzlar, vahşi troller, hatta söylenenler doğruysa, ejderhalar varmış."</p>
	<p class="block_3"> </p>
	<p class="block_2">James kahkahasını zapt etti. "Bu ejderhalardan birini kendim de görmüş olduğumdan, yalnızca delinin birinin onları aramaya kalkacağını söyleyebilir miyim?"</p>
	<p class="block_3"> </p>
	<p class="block_2">Kazamir'in yüzündeki ifade karanlık bir hal aldı. "Bir deli mi?</p>
	<p class="block_3"> </p>
	<p class="block_2">James hemen ellerini özür diler bir ifadeyle iki yana açtı. "Bir şakaydı, görünen o ki kötü bir şaka. Yalnızca ejderhaların, haklarında duymuş olduğun ne varsa, ondan da fazlası ve daha fazlası olduğunu söylemeye çalışıyordum.</p>
	<p class="block_3"> </p>
	<p class="block_2">Eğer bir ejderha avlayacaksanız, yanınıza bir ordu almalısınız."</p>
	<p class="block_3"> </p>
	<p class="block_2">Kazamir'in yüzündeki ifade hafifçe yumuşamıştı, fakat James yapmış olduğu hakaretin unutulduğundan emin değildi. "Hatta trollerle bile mecbur kalmadıkça yüz yüze gelmekten kaçınmalısınız. Ova trolleri, vahşi hayvanlardan yalnızca bir kademe ötede olabilirler, ancak avlayabileceğiniz herhangi bir aslan ya da ayıdan daha tehlikeli olacaklardır, çünkü onlardan daha kurnazlar ve ikişer ya da üçerli gruplar halinde avlanırlar. Dağlardaki trollerin kullandıkları bir dil ve silahları vardır. Onları avlamaya giderseniz, emin olun ki onlar da size karşılık vereceklerdir." "İlginç," Vladic'in söyleyebildiği tek şey buydu. Ardından ekledi, "Bu bölgede av durumu nasıl?"</p>
	<p class="block_3"> </p>
	<p class="block_2">"Evet," dedi Kazamir ani bir ilgiyle. "Aslanlar olabilir mi?"</p>
	<p class="block_3"> </p>
	<p class="block_2">James omuz silkti. "Kuzeye, Calastius Dağları'nın eteklerine giderseniz, yoğun avla karşılaşabilirsiniz. Kral Yolu yakınlarında av daha azdır, ama tepelere doğru gittiğinizde bol miktarda karaca, geyik, ayı ve büyük leopar bulabilirsiniz. Arada bir kuzeydeki dağlardan bir wyvern iner ve bu da ejderhadan iyi sayılmaz." "Burada birkaç günden fazla kalırsak, bize dağlarda bir gezi ayarlayabilir misiniz?" diye sordu Vladic. James başıyla onayladı. "Kraliyet muhafızı ile görüşürüm; avcıustası ve kılıçustasının size silahlı adamlar ve rehberler ayarlamasını sağlayabilir. Bir günlük bir yoldan sonra, arazinin zorlu olduğu, fakat avın bol olduğu bir yere varabilirsiniz." Vladic, kuzeni gibi memnun görünüyordu. "İyi. Yarın amcamla konuşacağım, eğer onun da planlarına uygunsa, ayrılış tarihimizi bu gezinin ertesi gününe aldıracağım."</p>
	<p class="block_3"> </p>
	<p class="block_2">Kazamir'in gülümsemesi biraz genişledi. "Yine de biz ayrıldığımızda kız kardeşimin dikkatini başka yere çekecek bir şeyler uydursanız iyi olur."</p>
	<p class="block_3"> </p>
	<p class="block_2">James'in yüzündeki hoşnutsuz ifade, Kazamir'in gülmesine yol açtı. Toprak beyi, "Sanırım onun dikkatini çekecek bu şeylerin bulunması için Prenses Anita'ya güveneceğim. Saraydaki pek çok genç adamın, kız kardeşinizle ilgilenme görevini yerine getirirken bazı zorluklarla karşılaşacağını düşünüyorum."</p>
	<p class="block_3"> </p>
	<p class="block_2">"Ama onu, o genç askere emanet ederken zorluk çekmediniz," diye gözlemledi Kazamir, mesafeli bir sesle.</p>
	<p class="block_3"> </p>
	<p class="block_2">James hafifçe öne eğildi ve bir sır verirmiş gibi sesini alçaktı. "Genç Will... Tecrübesiz. Kız kardeşiniz ne kadar çekici olursa olsun, her şeyi ilk onun başlatması gerekecektir... Beceriksizce yapılan bir kurun ötesindekiler yani. Ve bu işlerden biraz bir şeyler anlıyorsam, kız kardeşinizin bunu yapacağından şüphe ederim."</p>
	<p class="block_3"> </p>
	<p class="block_2">Kazamir James'in omzuna bir şaplak indirdi ve güldü. "Taşralı olabilirsiniz, James, ama bu tür ince işler konusunda hiç de öyle değilsiniz. Doğrudur, kız kardeşim kendisine iyi bağlantıları olan bir koca arıyor. Ve bu şansını boş cilveleşmelerle azaltmayacaktır. Kocası onun evlilik gecesinde lekesiz olmasını isteyecek, o da öyle olacaktır. Ama o zaman gelene kadar pek çok genç erkeği mutsuz edecek."</p>
	<p class="block_3"> </p>
	<p class="block_2">James'in geçmişi düşünüldüğünde, bu tür konular hakkındaki görüşü çok daha hoşgörülüydü; çocukken fazlasıyla kadın tanımış, yatağın zevklerinden nasibini almış biri olarak, erkeklerin kadınlar hakkında çok farklı ölçütleri olduğu fikrini enine boyuna düşünmüştü. Gene de, ister asil ister halktan olsun, birbirlerinden çok farklı düşünen yeteri kadar adamla tanışmış, hoşgörülü tutumun yaygınlığını takdir etmişti.</p>
	<p class="block_3"> </p>
	<p class="block_2">"Kullandığı tılsımlar evde işleri daha da zorlaştırmıyor mu?"</p>
	<p class="block_3"> </p>
	<p class="block_2">"Olasko'daki pek çok erkek, babasından korkar," dedi Vladic, boş şarap kadehini masaya koydu ve hizmetlilerden biri tarafından yeniden doldurulmasını istemedi. "Vatanımda pek az kişi onun öfkesiyle karşılaşma cesaretini gösterebilir." James omuz silkti ve başını onaylarcasına salladı. "Devletinizin vatandaşı olanlar için akıllıca bir tutum; dük son derece korkutucu biri gibi görünüyor."</p>
	<p class="block_3"> </p>
	<p class="block_2">Kazamir'in yüzündeki gülümseme kayboldu. "Buna herkes dikkat etse iyi olur, James." James bu yorumun kendisinden çok Vladic'e yöneltildiğinden emindi. Ardından Kazamir'in yüzünde gülümseme tekrar belirdi. "Gene de kız kardeşim gibi bir ödülün peşinden gitmek, erkekler için çekicidir." James şaşkınlıkla gözlerini kırpıştırdı. "Ödül mü?"</p>
	<p class="block_1"> </p>
	<p class="block_2">"Bahsetmiş olduğum gibi, Olasko'da bizler maceradan çok hoşlanırız. Kadınları avlamak, en az mağara ayılarını avlamak kadar ciddi bir iştir."</p>
	<p class="block_3"> </p>
	<p class="block_2">"İlginç bir ifade," dedi James mümkün olduğunca tarafsız bir tavırla. "Sanırım dostum Locklear buna tam anlamıyla uyardı."</p>
	<p class="block_3"> </p>
	<p class="block_2">"Kadınların peşinden giden biri midir?" "Sürekli," dedi James.</p>
	<p class="block_3"> </p>
	<p class="block_2">"O halde aynı zamanda becerikli bir kılıç dövüşçüsü olmasını tavsiye ederim," diye önerdi Vladic.</p>
	<p class="block_3"> </p>
	<p class="block_2">"Öyledir, ama neden?"</p>
	<p class="block_3"> </p>
	<p class="block_2">Kazamir yanıtladı. "Çünkü vatanımda, genç bir adamdan, sahip olabileceği kadar çok kadına sahip olması beklenir, bununla birlikte onu inciten bir adam çıkarsa, kız kardeşini korumak da o genç adamın görevidir."</p>
	<p class="block_3"> </p>
	<p class="block_2">James sırıttı. "O halde Olasko'da çok düello oluyordur?"</p>
	<p class="block_3"> </p>
	<p class="block_2">Vladic başını sallayarak sırıttı. "Aralıksız."</p>
	<p class="block_3"> </p>
	<p class="block_2">James, "Neyse ki dostum Locklear, sınırda görev yapmak üzere kuzeye doğra yolda. Onu soğuk bir sabahın köründe şişlemenize gerek kalmayacak. O saatlerde imkânım olursa uyumayı tercih ederim," dedi.</p>
	<p class="block_3"> </p>
	<p class="block_2">"Ben de öyle," diye karşılık verdi Veliaht Prens. "Yolculuğumuzun süresi düşünülürse," odanın içinde göz gezdirdi "ve galanın sonuna dek benimle ilgilenecek asil bir kadınla karşılaşma ihtimalimin düşüklüğünü de buna eklersem, sanırım gidip yatsam iyi olacak."</p>
	<p class="block_3"> </p>
	<p class="block_2">Kazamir de gözleriyle içeriyi yokladı. "Haklısın. Sanırım sıcak bir yatak bu gece için içmek ve eğlenmekten daha çekici."</p>
	<p class="block_3"> </p>
	<p class="block_2">James hemen bir hizmetliye işaret etti, genç çocuk yaklaştığında onu Prens Vladic ve Kazamir'i konuk dairelerine götürmesi için tembihledi. Her ikisine de iyi bir gece diledikten sonra podyuma geri döndü.</p>
	<p class="block_3"> </p>
	<p class="block_2">Müzisyenler çalmaya devam ediyorlardı. Bir kez daha Arutha'nın yanına geldiğinde James, Prens'in, müziği bastıran sesini duydu. "Bu ziyaret hakkında ne düşünüyorsun?"</p>
	<p class="block_3"> </p>
	<p class="block_2">James yalnızca Prens'in duyabileceği bir sesle yanıt verdi. "Bana garip geliyor. Görünüşte, dük kızına uygun bir koca ararken, bir yandan da avla kendini tatmin etmek istiyor." "Görünüşte," diye tekrarladı Arutha, gözleri hâlâ dans edenlerin üzerindeydi.</p>
	<p class="block_3"> </p>
	<p class="block_2">"Krallığın bu bölümünde uygun seviyede pek az erkek evlat olduğundan -her halükarda on yaşın üstünde değiller- bu neden çok şüpheli görünüyor."</p>
	<p class="block_3"> </p>
	<p class="block_2">"Sen başka hangi nedenin olabileceğini düşünüyorsun?"</p>
	<p class="block_3"> </p>
	<p class="block_2">"Oğlu, Trolyuvası'nda ejderha ve trol avlamak istediklerini söylüyor ki buna inanmakta güçlük çekiyorum. Daha birkaç hafta evvel Romney yakınlarında trol avladık ve geride, dük ve yanındakileri hayat boyu oyalayabilecek kadarını bıraktığımızdan eminim. Ejderha avlamaya gelince, cüceler bile onların peşine düşmüyor. Onlar gelene kadar bekleyip, ardından tüm topluluklarını onlara karşı harekete geçiriyorlar. Hayır, belki dük ejderha ve trol avlamayı isteyecek kadar çılgın olabilir, ama batıya gelmesinin ardındaki neden bu değil. Sanırım bu gezinin gerçek nedeni Durbin'de bulunacak." "Durbin'de istediği ne olabilir ki? Doğuda gidebileceği yirmi büyük Keshia limanı var."</p>
	<p class="block_3"> </p>
	<p class="block_2">James omuz silkti. "Durbin'de ne aradığını bilseydik, neden yalan söylüyor olduğunu da bilirdik." Arutha, James'e baktı. "Bir şeyden şüpheleniyorsun." İlgisini bir kez daha dans pistine yöneltti.</p>
	<p class="block_3"> </p>
	<p class="block_2">James başıyla onayladı. "Ama kelimelere dökebileceğim bir şüphe değil. Yalnızca tüm bunların birbirleriyle bağıntılı olduğuna dair belirsiz bir his, bu cinayetler, vatandaşların kayıpları, bu asilin uzaklardan çıkıp gelmesi." "Eğer tüm parçalar hakkında bilgin olursa bana haber ver." James, "İlk öğrenen siz olacaksınız," dedi. "Uyuyabildin mi?"</p>
	<p class="block_3"> </p>
	<p class="block_2">"Önceden mi? Evet," dedi James, sırada neyin olduğunu biliyordu. Arutha, "İyi o halde, yapman gerekeni biliyorsun," dedi.</p>
	<p class="block_4"> </p>
	<p class="block_2">James başıyla onayladı, Prens'in önünde eğildi, Prenses karşısında eğilmek için öteki tarafa geçti ve ardından salondan ayrıldı. Ayrılırken kendisini takip etmesi için saray oğlanlarından birine işaret etti. Genç adam ardından geldi.</p>
	<p class="block_3"> </p>
	<p class="block_2">James hızla duvar halılarının bulunduğu odaya geldi ve buranın boş olduğunu gördü. Prenses'in bahçesine doğru ilerledi ve William'ı kıpkırmızı kesilmiş halde Prenses Paulina'nın yanında oturur halde buldu, belli ki kız sımsıkı koluna yapışıp çiçekler hakkında konuşurken, tam bir aptala dönmüştü.</p>
	<p class="block_3"> </p>
	<p class="block_2">"Öhhö," dedi James.</p>
	<p class="block_3"> </p>
	<p class="block_2">James, Prenses'in karşısında eğilirken, William’ın yüzündeki rahatlama apaçık ortadaydı. "Majesteleri, bu saray oğlanı size odanıza kadar eşlik edecek. Babanız ve kardeşiniz odalarına çekildiler." "Ama daha erken," dedi kız dudaklarını büzerek.</p>
	<p class="block_3"> </p>
	<p class="block_2">"Eğer dilerseniz, sizi galaya geri götürecektir. Fakat Er William'ın başka bir yerde olması gerekiyor." Kız karşı koymak üzereydi, fakat James, "Prens'in emri," dedi.</p>
	<p class="block_3"> </p>
	<p class="block_2">Kız yüzünü buruşturdu, ardından kendini gülümsemeye zorlayarak William'a döndü ve "Bana rehberlik ettiğiniz için teşekkür ederim. Bazı şeylerin zamanından önce bitmesi çok yazık. Belki de ziyaretimizin ilerleyen zamanlarında devam etme şansımız olur?"</p>
	<p class="block_3"> </p>
	<p class="block_2">"L-Leydim," dedi William kekeleyerek. Eğildiği sırada kız yanından geçerken James, kıza karşı aniden derin bir arzu duydu. Kız uzaklaştıkça bu arzu da azaldı. James geri döndüğünde William'ı gözlerini kırpıştırır bir halde buldu. "Biz beraberken... ben... ne hissettiğimi nasıl anlatacağımı bilemiyorum. Ama şimdi gidince..."</p>
	<p class="block_3"> </p>
	<p class="block_2">"Büyü," dedi James.</p>
	<p class="block_3"> </p>
	<p class="block_2">"Büyü mü?"</p>
	<p class="block_3"> </p>
	<p class="block_2">"Kardeşinin söylediğine göre, büyüden yardım alıyor," dedi James. "Çekiciliğini artırması için."</p>
	<p class="block_8"> </p>
	<p class="block_2">"Buna inanmakta güçlük çekiyorum," dedi William.</p>
	<p class="block_3"> </p>
	<p class="block_2">"Büyücülerle dolu bir adada yetişmiş birinden bunu duymak garip," diye gözlemledi James, William kızardı. "Buna inan." Elini genç adamın kolunun üzerine koydu. "Arutha için bir işle ilgilenmeliyim ve sen de bir içki içsen iyi olur gibi görünüyor."</p>
	<p class="block_3"> </p>
	<p class="block_2">"Sanırım öyle," dedi William, "Ama er dairelerine dönmem gerek."</p>
	<p class="block_3"> </p>
	<p class="block_2">"Benimle gelirsen gerekmez," dedi James.</p>
	<p class="block_3"> </p>
	<p class="block_2">"Arutha'nın işi, benim bira içmemi nasıl gerektiriyor?"</p>
	<p class="block_3"> </p>
	<p class="block_2">James sırıttı. "Birkaç yeri dolanmam gerek ve bir arkadaşıyla tavernalardan hanlara dolaşıp duran adam görüntüsü, tam aradığım şey."</p>
	<p class="block_3"> </p>
	<p class="block_2">Teslimiyet belirten bir iç çekişle, James'in aklındaki planlara Kılıçustası McWirth ‘in vereceği tepkiyi düşünmemeye çalışan William, dostunun peşine takıldı ve birlikte bahçeyi terk ettiler.</p>
	<p class="block_5" id="calibre_pb_2"> </p>
</body></html>
