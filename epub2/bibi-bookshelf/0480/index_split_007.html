<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">SALDIRI</p>
	<p class="block_3"> </p>
	<p class="block_2">Hizmetkârlar hızla öne atıldılar.</p>
	<p class="block_3"> </p>
	<p class="block_2">William Matthews'a karanlık çökmeden hanın etrafını taramalarını işaret etti, bu sırada hizmetkârlar, dük ve ailesiyle birlikte hızla içeri giriyorlardı. Büyücülerin saldırısının ardından William hızla durumu değerlendirmiş, pek çok gerçeği göz önüne alarak bir karara varmıştı.</p>
	<p class="block_3"> </p>
	<p class="block_2">İlk karşılaştığı gerçek, son derece ince işlenmiş bir planın sonucunda, iki ya da üç çok güçlü büyücünün bir saldırı düzenlemiş olduğuydu. Bu da demek oluyordu ki, dükün gelmekte olduğundan haberdarlardı. Birdenbire William’ın içine, sarayda bir casus olup olmadığı düşüncesi çöktü, yoksa bu sadece gurubun saraydan ayrılışını gözlemleyen birinin büyü yoluyla birilerine mesaj yollamasının bir sonucu muydu? James'in orada olmuş olmasını diledi, bu tür senaryolar daha çok onun alanına giriyordu. William'ın, bir senaryonun alabileceği şekli ve her yolu düşünmeye sabrı yoktu. Onun kuvveti savaştaydı: taktikler ve stratejiler, lojistik ve yedek güçler, savunma ve saldın.</p>
	<p class="block_3"> </p>
	<p class="block_2">Karşılaştığı diğer gerçekse, hizmetkârların yarısıyla, yirmi adamından yedisini kaybetmiş olmasıydı. Nereden bakılsa en azından iki düzine kadar iri kedi aynı anda saldırmış, bunun sonucu ise, daha saldırının nereden geldiğini dahi anlayamadan on iki adamın ölümü olmuştu. Dük, Paulina ve Kazamir'i kurtaran yalnızca Prens Vladic'in kıvrak zekâsı olmuştu. Masayı yere yatırıp çevirmiş, diğerlerine arkasında çömelmelerini emredip, tepeden kendilerine yaklaşmaya çalışanların hepsini öldürmüştü.</p>
	<p class="block_3"> </p>
	<p class="block_2">Detayların geri kalanı karmaşıktı. Hizmetkârların bazıları, kedilerin arasında siyahlar giyinmiş adamların göründüğünden söz ederken, diğerleri bundan hiç bahsetmiyordu. Dük Radswil, Kazamir, Paulina ve Prens Vladic, siyah giymiş hiç kimseyi görmediklerini söylemişlerdi.</p>
	<p class="block_3"> </p>
	<p class="block_2">William, dükün Krondor'a kadar at süremeyecek derecede yaralı olduğuna, bu yüzden atlıları şehre gönderip, yeni gurup gelene dek handa beklemeye karar vermişti. Ek muhafız kuvvetiyle birlikte bir de şifacının getirilmesini istemişti. Çavuş Matthews iyi bir bandajla dükün omzundaki kanamayı durdurmayı başarmıştı, ama yara hâlâ sızıntı yapıyor, dük güçsüzleşiyordu.</p>
	<p class="block_3"> </p>
	<p class="block_2">Prenses Paulina, yardıma ihtiyacı varmış gibi görünüyordu, fakat William ne yapması gerektiğini bilmiyordu. Sessizce oturuyor, gözleri irileşmiş bir şekilde, genç ve baştan çıkarıcı bir kadından çok, korkmuş bir çocuk gibi görünüyordu. Gece üzerlerine çökmüştü, William aceleyle adamları ve atları kontrol ediyordu. Tedarikli ve iyi silahlanmışlardı, fakat geride kalan on bir askerin -üçünü şehre yollamıştı- üçü yaralıydı. İki Prens de dahil olmak üzere, hana yapılacak bir saldırıya karşı koyabilecek toplam on iki yetkin adam vardı. Hancı ve ailesine güvenemezdi. Bu tür bir durumda savaşmayan kişiler, destekten çok köstek olurdu.</p>
	<p class="block_3"> </p>
	<p class="block_2">Teftişini bitirdiğinde, William'ın düşünceleri oradan oraya atlıyordu, sonunda hana doğru yürümeye başladı. Büyü hakkında tüm bildiği, Yıldızlimanı'nda büyürken yaşadıklarıyla sınırlıydı: bilgiyi incelemek ve paylaşmak için prensipte anlaşmış büyücülerden oluşan organize olmuş bir toplulukla. Ancak genç öğrencilerden, hayal ürünü ve delice görünen pek çok hikâye dinlemişti, kötü güçlere hizmet edenler tarafından gerçekleştirilen karanlık uygulamalara, gizli törenlere dair hikâyelerdi bunlar. Yıldızlimanı'na, yüce ve muhteşem bir şeyin parçası olmak için gelen büyücüler kadar, kendi güvensizliklerinden dolayı uzak duranlar da oluyordu, ya da karanlık emellerinden dolayı uzak duranlar.</p>
	<p class="block_3"> </p>
	<p class="block_2">Büyücüler hakkında anlatılan hikâyelerin bazıları karanlık iksirler ve kötücül tılsımlar satanlar, diğerleri ise çılgın tanrılara hizmet edenler hakkındaydı. Fısıldanan törenlerin pek çoğu kanlı ve alçakçaydı ve bu akşamüstüne kadar, William bu hikâyelerin, kamp ateşi etrafında çocukları korkutmak için anlatılanlardan bir farkları olmadığını düşünüyordu.</p>
	<p class="block_3"> </p>
	<p class="block_2">Fakat artık bunlardan bazılarının doğru olduğu konusunda şüphesi yoktu.</p>
	<p class="block_3"> </p>
	<p class="block_2">Kendisini hanın içinde, büyü hakkındaki düşüncelerinin arasında kaybolmuş buldu. Kendini bulunduğu ana geri döndürürken, muhafızlarından ikisinin, Sidi denen adamı gözaltında bulundurduklarını gördü. William, "Sen neden hâlâ buradasın?" diye sordu.</p>
	<p class="block_3"> </p>
	<p class="block_2">Burnu bir kartalın gagasını andıran yaşlı adam, "Hancı yarın buraya tanınmış bir tüccarın geleceğini söyledi. Kuzeye yolu yalnız başıma aşmaktansa, onun korumalarıyla birlikte gitmenin daha güvenli olacağını düşündüm," diye yanıtladı. Savaş yaralılarını ve yaralılara bakmakta olan hizmetkârları işaret ederek ekledi, "Anlaşılan içgüdülerim doğruymuş."</p>
	<p class="block_3"> </p>
	<p class="block_2">William'ın vücudunu bir şüphe dalgası sardı ve "Dün yemek yediğin adam, adının Jaquin Medosa olduğunu söyleyen kişi, bize saldırdı," dedi.</p>
	<p class="block_3"> </p>
	<p class="block_2">Adamın saldırıdan haberi varsa bile şaşkınlığı çok inandırıcıydı. "Bir haydut muymuş?"</p>
	<p class="block_3"> </p>
	<p class="block_2">"Hayır, bir büyücü. Ve yanında dostları da vardı."</p>
	<p class="block_3"> </p>
	<p class="block_2">Sidi, "Böyle olacağını düşünmüştüm. Laf arasında hizmet ettiği bir çeşit güçten bahsetmişti, fakat onun beni etkilemeye çalışıp yemeğini bedavaya getirmeye çalıştığını düşünmüştüm," dedi. Başını sallayarak ekledi, "Ama bir haydut gibi görünmüyordu."</p>
	<p class="block_3"> </p>
	<p class="block_2">William, bu adamın saldırıda parmağı olmadığı sonucuna vardı. Olsaydı, hanın içerisinde böylesine boş boş oturmazdı. Sidi, "Şanslıymışsınız teğmen. Yolculuklarım sırasında büyü hakkında az da olsa bir şeyler öğrendim ve savunma büyüleri ve başka türden korumalar olmaksızın, pek az bir büyü bile ölümcül olabiliyor," dedi.</p>
	<p class="block_3"> </p>
	<p class="block_2">William elini kaldırarak, James'in kendisine vermiş olduğu yüzüğü gösterdi. "Bu hayatımı kurtardı. Bunu tamamen farklı bir nedenle takıyordum, fakat bana yöneltilmiş bir büyüyü engelleyerek, büyücüleri öldürmeme yardımcı oldu." Büyücülerin ölümü ile ilgili haber karşısında yüzünde belirebilecek bir tepkiyi görmek için Sidi'nin yüzüne baktı, fakat Sidi'nin tek söylediği, "Büyücüler mi? Birden fazla mıydı?" oldu.</p>
	<p class="block_3"> </p>
	<p class="block_2">William, evet anlamında başını salladı, fakat yalnızca, "Hepsi öldü," dedi.</p>
	<p class="block_3"> </p>
	<p class="block_2">"Büyük şans gerçekten."</p>
	<p class="block_3"> </p>
	<p class="block_2">O sırada merdivenlerden aşağı hizmetkârlardan biri indi ve "Teğmen, dükün yarası ağırlaşıyor," dedi.</p>
	<p class="block_3"> </p>
	<p class="block_2">William merdivenlere doğru atıldı, fakat Sidi, elini koluna koyarak kendisini durdurmaya çalıştı. "Sizinle gelmeme izin verin. Az da olsa şifacılık yeteneğim vardır."</p>
	<p class="block_3"> </p>
	<p class="block_2">William önce tereddüt etti, ardından olur anlamında başını salladı.</p>
	<p class="block_3"> </p>
	<p class="block_2">"Seyahat çantamda bazı ilaçlar var, odamda."</p>
	<p class="block_3"> </p>
	<p class="block_2">William, Sidi ‘ye refakat etmesi için bir askere işaret etti, ardından hızla dükün odasına yöneldi.</p>
	<p class="block_3"> </p>
	<p class="block_2">Hanın en büyük odası olmasına karşın gene de ufak bir odaydı. Dük yataklardan birinde uzanıyordu, yüzü solgundu ve ter içindeydi. Kısa bir süre sonra içeri, elinde büyük ve deri bir el çantasıyla Sidi girdi. Kazamir ve Vladic içeridekilerin, adamın dükün yanına yaklaşmasına izin vermek için odanın içinde kıpırdanmalarını izledi. Sidi çantasını yatağın üzerine, dükün yanına koydu. Yarayı inceledi ve "Bu ölümcül bir hal alıyor. Burada etkili olan, doğal olmayan bir şey var," dedi.</p>
	<p class="block_3"> </p>
	<p class="block_2">William kısık bir sesle, "Onu yaralayan, doğal bir hayvan değildi," diye yanıtladı. Sidi düşünüyormuşçasına durakladı ve "Yolculuklarım sırasında büyü tarafından oluşmuş, iyileşmeyecek yaralar gördüm. Kiralık katiller üzerlerine iksir sürülmüş hançerler kullanırlar ve belli başlı yaratıklarda iyileşmeyecek yaralar açabilirler. Bu konudaki bilgim yetersiz, fakat elimde, siz onu bir tapınağa götürene kadar zararı yavaşlatacak bir toz var," dedi.</p>
	<p class="block_3"> </p>
	<p class="block_2">"Benimle konuş be adam. Daha ölmedim," dedi dük.</p>
	<p class="block_3"> </p>
	<p class="block_2">"Özür dilerim, efendim," dedi Sidi, "Dün sizi gördüğümde yüksek rütbeli biri olduğunuzu anlamıştım. Korkarım sizin gibi saygıdeğer bir kişiye hitap etmek konusunda oldukça utangacım."</p>
	<p class="block_3"> </p>
	<p class="block_2">"Lordum, Olasko Dükü Radswil, bu adamın adı Sidi ve size yardım edebileceğini söylüyor."</p>
	<p class="block_3"> </p>
	<p class="block_2">"Yapabileceğin ne varsa yap," dedi dük, her geçen dakika yüzü daha da soluyordu. Ardından ekledi, "Lütfen." Sidi çantasını açtı ve bir kese çıkardı. "Bu acıtabilir, lordum."</p>
	<p class="block_3"> </p>
	<p class="block_2">"Ne yapman gerekiyorsa yap." Yaranın etrafı artık beyazlaşmış ve şişmişti, yaranın kendisi de beyaz bir sıvıyla birlikte kan sızdırıyordu. Sidi keseyi açtı ve yaranın üzerine yeşil bir toz serpiştirdi. Dük, sıkmış olduğu dişlerinin arasından derin bir nefes aldı. Kazamir, William’ın yanından geçerek babasının elini tuttu, Dük, eli sıkıca kavradı, gözlerinde biriken yaşlar yüzünden aşağı iniyordu. Bir süre sonra cılız bir sesle, "Tanrılar adına! Dağlama demiri gibi yakıyor!" dedi.</p>
	<p class="block_3"> </p>
	<p class="block_2">Sidi başıyla onayladı. "Aynı şey sayılır lordum. Toz, enfeksiyonu yakıyor. Her zaman işe yaramayabilir, ama geçmişte yardımı olmuştu."</p>
	<p class="block_3"> </p>
	<p class="block_2">Dük arkasına yaslandı ve "Biraz uyusam iyi olur," dedi.</p>
	<p class="block_3"> </p>
	<p class="block_2">Oda, babasının yanında kalan Kazamir dışındakiler tarafından hızla boşaltıldı. Diğerleri koridora ve merdivenlerden aşağıya giderken, Vladic, William'ı bir kenara çekti. "Teğmen, durum nedir?"</p>
	<p class="block_3"> </p>
	<p class="block_2">William, ondan bir şey saklamamanın en doğrusu olacağına karar verdi. "On iki kılıcımız var ve bu han savunma yapılabilecek bir yer. Yarın öğlene kadar destek kuvveti gelir, askerlerle birlikte bir de şifacı gönderilmesini istedim, yani amcanız çok büyük ihtimalle yaşayacak."</p>
	<p class="block_3"> </p>
	<p class="block_2">"Tabii, destek geldiğinde biz burada sağ kalmışsak." William’a baktı ve "Başka bir saldın bekliyor musun?" diye sordu.</p>
	<p class="block_3"> </p>
	<p class="block_2">William derin bir nefes alıp, yavaşça verdi. "Ne bekleyeceğimi bilmiyorum, o yüzden kendimi en kötüsüne hazırlıyorum."</p>
	<p class="block_3"> </p>
	<p class="block_2">"Bana saldırıdan bahset. Daha önceleri büyüden anladığını söylemiştin. Ne biliyorsun?"</p>
	<p class="block_3"> </p>
	<p class="block_13">William, "Babam Yıldızlimanı'nın Dükü'dür, ben de orada büyüdüm. Çok şey gördüm, daha da fazlasını işittim. Bize saldıranlar arasında Düşük Yol'dan en az bir, belki iki tane çok güçlü büyücü vardı. Amcanızı kendisine çeken..." William durakladı, ardından devam etti, "Bazı büyücüler, belli yetiler kazanabilmek için bir totem yaratığına ant içerler. Bunlardan biri de, o yaratığın biçimine bürünme yetişidir. Büyücü ne kadar süre o biçimde kalırsa, o derece o hayvan gibi düşünmeye başlar, bu yüzden bunu yapmak tehlikelidir. Fakat büyücü ne kadar güçlüyse, hayvan da o kadar güçlü olur. O siyah leopar totemi bize, kendisini Jaquin Medosa olarak adlandıran kişinin, büyünün güçlü uygulayıcılarından biri olduğunu gösteriyor. Yıldızlimanı'nda biri, hatta belki de babam, o adamı başka bir adla tanıyor olabilir, ne de olsa Leopar Totemi'ne bağlı bir büyücünün adı bilinir."</p>
	<p class="block_3"> </p>
	<p class="block_2">"Neden güçlü büyücüler beni öldürmek istesin ki?"</p>
	<p class="block_3"> </p>
	<p class="block_2">William, "Bir prensi öldürme nedeni, ülkenizdeki hırslı adamların sayısı kadar fazla olabilir, Majesteleri. Bunlardan herhangi biri, neden olabilir." "Bir suikastçi mi?"</p>
	<p class="block_3"> </p>
	<p class="block_2">"Öyle olduğunu düşünüyorum; bu bulabildiğim en iyi açıklama, tabii büyücülere yakınlığı olan düşmanlarınız yoksa. Prens Arutha'nın sarayında, bu konuda benden daha fazla bilgisi olabilecek kişiler var. Ben yalnızca tahminde bulunabiliyorum ve bu da pek değerli sayılmaz."</p>
	<p class="block_3"> </p>
	<p class="block_2">Prens'in bakışları uzaklaşmış görünüyordu. "Bana daha şimdiden çok şey anlattınız, teğmen." Ardından William'ın gözlerinin içine baktı. "Peki ya bu gece?"</p>
	<p class="block_3"> </p>
	<p class="block_2">"Eğer yalnızca üçü olsaydı, güvende olurduk. Hayatta kalmayı başarmış olsalar dahi, peşimize düşemeyecek kadar bitkin olmalılar. Toteme ait o kadar hayvanı çağırmanın yorgunluğu, günler süren bir dinlenmeyle atılır. Bu yüzden orada yalnızca ikisi vardı. Üçüncüsü, hayvanları kontrol edenleri koruyordu."</p>
	<p class="block_3"> </p>
	<p class="block_2">Vladic, evet anlamında başını salladı. "Peki, sen nasıl oldu da büyüsüne karşı koyabildin?"</p>
	<p class="block_3"> </p>
	<p class="block_2">William elini kaldırdı. "Beni bu yüzük korudu."</p>
	<p class="block_3"> </p>
	<p class="block_2">"Faydalı bir tılsımmış. Peki, onu neden takıyordun?"</p>
	<p class="block_3"> </p>
	<p class="block_2">William, kıpkırmızı olmaktan kendini alamamıştı. "Ah, doğrusunu söylemek gerekirse, bir dostum, kuzeninizin cazibesinden korunup aklımı görevime verebilmem için bana vermişti."</p>
	<p class="block_3"> </p>
	<p class="block_2">Vladic, William'a yarım bir gülümsemeyle karşılık verdi ve "Çok ilerleyeceksiniz, teğmen," dedi. Merdivenlerden aşağı baktı ve sonra, "Yemek yemeliyiz. Sakin bir gece geçireceğimi hiç sanmıyorum," dedi. "Neden Majesteleri?" diye sordu William, takip ederken.</p>
	<p class="block_3"> </p>
	<p class="block_2">"Böylesi detaylı hazırlanmış bir pusunun, işe yaramaması halinde uygulanacak bir yedek planının olmadığını düşünmek fazlasıyla iyimserlik olur; bu kadar şanslı olamayız."</p>
	<p class="block_3"> </p>
	<p class="block_2">William, "Katılıyorum," dedi. Merdivenlerden aşağıya inerken aklından birçok savunma planı geçiyordu. William, adamlarını binanın olabilecek tüm girişlerine yerleştirmişti. Atların bakımını üstlenmiş iki adamı, ahırın içindeki herkesin daha açık bir hedef haline geleceğini düşündüğünden, görevinden azletmişti. Askerlerden ikisi mutfak kapısını, ikisi ana kapıyı tutuyordu. Her iki kapı da dayanıklı meşe ağacından birer kalasla desteklenmişti, fakat kapının her iki yanındaki metal kol demirine bakılırsa, bu kalaslar yalnızca oradan öylesine geçen birini durdurabilirdi; demir neredeyse tamamen paslanmıştı ve tek bir darbe bile bunları ağaca sabitleyen yuvalarından sökebilirdi. Aşağı kattaki pencerelerin ikisine de adamlar konuşlandırılmıştı. Çavuş Matthews yukarıda, dükün kapısının önünde nöbet tutuyordu, bir diğer adam ise koridorun sonundaki penceredeydi ve hanın arka tarafındaki ahırı kontrol ediyordu.</p>
	<p class="block_3"> </p>
	<p class="block_2">Diğer altı adam salonda, yanlarında zırh ve silahlarıyla, masaların altında uyuyorlardı. William, eğitimi sırasında bir-iki kere zırhının içinde uyumayı denemişti, ama buna bir daha katlanamayacağını, ya da bunu yapabilmek için, son denemesinden çok daha yorgun durumda olması gerektiğini düşündü.</p>
	<p class="block_3"> </p>
	<p class="block_2">Bir gün önce yemeğini yemiş olduğu masaya oturdu, bulunduğu mevki, uyumayı aklından bile geçiremeyeceği kadar önemliydi. O gün gerçekleşen olayları kafasından yüzlerce kez geçirirken zamanın nasıl geçtiğini anlamadı. İşleri daha iyi bir şekilde kontrol edemeyeceğini biliyordu, gene de kendisini, sanki görevini başarıyla yerine getirememiş gibi hissediyordu. Komşu ülkeden bir asilzade, yukarıda büyük bir tehlike altında yatıyordu, adamları ölmüştü ve her şeyi kaybetmekten kıl payı kurtulmuştu. Yüzbaşı Treggar’ın kendisine bir çift sözü olacağından emindi.</p>
	<p class="block_3"> </p>
	<p class="block_2">Düşünceleri oradan oraya gitti, tam uykuya daldığı sırada yanından gelen bir hareket aniden uyanmasına neden oldu. Sidi denen adamdı, "Sizi rahatsız etmek istemezdim, teğmen," dedi.</p>
	<p class="block_3"> </p>
	<p class="block_2">"Önemli değil. Uyanık kalmalıyım."</p>
	<p class="block_3"> </p>
	<p class="block_2">"Eğer gelirlerse, bu yakın bir zamanda olacaktır. Şafağın sökmesine iki saatten az bir vakit var."</p>
	<p class="block_3"> </p>
	<p class="block_2">Yabancı haklıydı. Bir kişinin en uyuşuk durumda olacağı vakit, şafaktan hemen öncesiydi ve pek çok komutan bu bilgiyi mümkün mertebe kendi avantajı için kullanırdı.</p>
	<p class="block_3"> </p>
	<p class="block_2">William, loşluğun içerisinde bu yabancı adamı inceledi, odanın karanlığı yalnızca tek bir mumun ışığıyla kesiliyordu.</p>
	<p class="block_3"> </p>
	<p class="block_2">"Sormamın sakıncası yoksa, ne iş yaparsın?"</p>
	<p class="block_3"> </p>
	<p class="block_2">"Halden kasabasından daha iç taraftaki Dulun Tepesi'ne yakın bir köyde yaşıyorum."</p>
	<p class="block_3"> </p>
	<p class="block_2">William o bölgeyi bilirdi, gerçi oraya yalnızca bir kere gitmişti. "Şartları çetin bir yer."</p>
	<p class="block_3"> </p>
	<p class="block_2">"Olabilir, ama benim işime geliyor."</p>
	<p class="block_3"> </p>
	<p class="block_2">"Neden?"</p>
	<p class="block_3"> </p>
	<p class="block_2">Adam omuzlarını silkti. "Ticaretle uğraşırım. Eşyalar, mücevherler, nadir rastlanan mineraller, bazen de bilgi. Bana elimdeki mallar karşılığında bir şeyler satmak isteyen adamlar ve goblinlerle troller gibi yaratıklar var." William sivri bir dille, "Silah satışı yapmıyorsun, değil mi?" dedi.</p>
	<p class="block_3"> </p>
	<p class="block_2">Sidi, "Elimde trollerin ve goblinlerin değer verdiği başka mallar var. Onlarla ticaret yapmak için illa kaçak mal satmak gerekmez," dedi. William iç çekti. "Böylesine güvensiz olduğum için üzgünüm, ama bu şartlar altında..."</p>
	<p class="block_3"> </p>
	<p class="block_2">"Anlıyorum. Sizin gurubunuza saldıran adamla birlikte yemek yiyordum. Pek çoklarının şüphe ile baktığı türde bir ticaretle meşgulüm."</p>
	<p class="block_3"> </p>
	<p class="block_2">William, sanki her an biri kırıp içeri girecekmiş gibi kapıya baktı. "Geliyorlar mı?" diye sordu dalgınca.</p>
	<p class="block_3"> </p>
	<p class="block_2">Sidi, "Yakında öğreniriz," diye yanıtladı. Sessizlik içinde beklediler.</p>
	<p class="block_3"> </p>
	<p class="block_2">Geçen dakikaların ardından, gözcülerden biri "Teğmen!" dedi.</p>
	<p class="block_3"> </p>
	<p class="block_2">"Ne?" diye sordu William, ayağa kalkmış ve kılıcını çekmişti.</p>
	<p class="block_3"> </p>
	<p class="block_2">"Dışarıda hareket var," dedi muhafız.</p>
	<p class="block_3"> </p>
	<p class="block_2">William kulak kabarttı. Bir süre boyunca olağan seslerin dışında hiçbir şey duyamadı, ardından sesi duydu. Biri ya da bir şey hanın çevresinde sinsice dolanıyor, muhtemelen pencereleri kontrol ediyordu.</p>
	<p class="block_3"> </p>
	<p class="block_2">Bir anda dışarıdan bir koşuşturmanın sesleri gelmeye başladı, ardından kapı, gürültüyle içeri doğru patlarcasına parçalandı. Uyarı yapmanın gereği yoktu, askerler uyudukları masaların altından yuvarlanarak, ellerinde silahları ile çıkmışlardı.</p>
	<p class="block_3"> </p>
	<p class="block_2">Dört adam büyük bir kütüğü koçbaşı olarak kullanmıştı, ileri doğru atılırken yere bıraktılar. Silahsız bir halde kendilerini William, Sidi ve diğer iki gözcünün üzerine atarak, arkalarındaki dört silahlı adamın içeri girebilmesini sağladılar.</p>
	<p class="block_3"> </p>
	<p class="block_2">William saldırganlardan birinin kasığına bir tekme indirdi ve arkasındaki adamı, tam Sidi'ye yönelecekken biçti. Sidi hançerini çıkardı ve hançer çeken adamlardan biriyle yüz yüze geldi.</p>
	<p class="block_3"> </p>
	<p class="block_2">Yukarıdan gelen sesler William'a, Matthews ‘un dükün odasını emniyete almaya çalıştığını ve yukarı koşturmakta olan iki adama karşı hazırlandığını belirtiyordu.</p>
	<p class="block_3"> </p>
	<p class="block_2">Silahlı adamlar, kapıdan ilk girenlerden çok daha zorlu düşmanlar olduklarını belli etmişlerdi. William'ın adamları bu ilk dörtlüyü kolayca halletmişti, fakat silahlı adamlar korkutucu bir şekilde ilerliyorlardı.</p>
	<p class="block_3"> </p>
	<p class="block_2">Saldırganların hepsi, yalnızca gözlerini açıkta bırakan ve başlarını gevşek bir biçimde saran bir örtü giymişti ve siyahlar içindeydiler. Bileklerinde daralan paçaları, kısa çizmelerinin içine sıkıştırılmış, cepli pantolonlar giyiyorlardı. Siyah gömleklerinin yakaları ve bilekleri sıkıca iliklenmişti ve silahları karartılmıştı. William, "Kapılardan uzak durun, dışarıda okçular olabilir!" diye bağırdı.</p>
	<p class="block_3"> </p>
	<p class="block_2">William ile yüz yüze olan adam hançerini savurdu ve William bunu, kendi iki elli kılıcıyla karşıladı. Metalin metalle çarpışmasından çıkan ses odanın içerisinde yankılandı. Rakibi bu kez de diğer taraftan kılıcını kesercesine savurdu ve William, rakibinin kendisini ölçmeye çalıştığını anladı. William bilerek savunmasını düşürürken, araştırıcı üçüncü darbenin ardından öfkeyle yapılan bir kesme hareketinin geleceğini ve kılıcı havadayken göğsüne darbe alacağını düşündü.</p>
	<p class="block_3"> </p>
	<p class="block_2">Bunun yerine William’ın kılıcının ucu göğsüne saplandığında, adamın gözleri şaşkınlıktan faltaşı gibi açıldı. Eğitiminin daha ilk zamanlarında William, kılıç kullanan pek çok kişinin, uzun kılıcı kesici bir silah olarak algıladığını, bu yüzden de ucundan gelebilecek bir tehlikeyi beklemediklerini görmüştü. O da bu yeteneğini mümkün olduğunca geliştirmiş, kılıcını sıkça, başkalarının geniş ağızlı bir kılıcı ya da meçi kullandığı gibi kullanmıştı. Pek çok eğitmenin de dediği gibi; kılıçla kesersen yaralarsın, oysa kılıcı sokarsan öldürürsün.</p>
	<p class="block_3"> </p>
	<p class="block_2">Ölen adam daha yere düşmemişti ki William, siyahlar içerisindeki iki adamın hızla merdivenlerden yukarı tırmandığını gördü. Hızla arkalarından gitti ve onları Matthews ve iki muhafızla mücadele ederken buldu. William birine arkasından saldırarak onu yere serdi. Bu sırada diğeri, Matthews'un yanındaki askeri öldürmüştü.</p>
	<p class="block_3"> </p>
	<p class="block_2">Matthews, saldırganı yaralamayı başardı, fakat saldırgan acıyı umursamayarak bir dönüşle çavuşu William'ın üzerine iteklemeye çalıştı. Bir an için birbirlerine dolanan iki adam, saldırganın dükün odasına fırladığını gördüler.</p>
	<p class="block_3"> </p>
	<p class="block_2">Kapı içeri doğru kırılarak açılırken, kıymıkları küçük oklar gibi havada savruldu. Dükün odasının yanındaki odadan bir çığlık sesi yükseldi.</p>
	<p class="block_3"> </p>
	<p class="block_2">"Prenses!" diye bağırdı William Matthews'a, bir yandan onu dükün odasına itip, bir yandan işaret ederek. William, ayağını havaya kaldırarak, Paulina'nın odasının kapısını sertçe tekmeledi. Darbenin etkisini bacaklarından kalçasına kadar hissetmişti, fakat kapı darbeye dayanamayarak içeri doğru açıldı.</p>
	<p class="block_3"> </p>
	<p class="block_2">Paulina korkuyla bir köşeye sinmişti, penceresinin panjurları parçalanarak düştüğünde, ellerini yumruk yaparak yüzünü kapattı. Bir başka siyah kıyafetli dövüşçü içeri girmeye çalışıyordu. William, iki eliyle kılıcını bir mızrak gibi tutarak öne atıldı.</p>
	<p class="block_3"> </p>
	<p class="block_2">Adam sessiz bir şekilde öldü.</p>
	<p class="block_3"> </p>
	<p class="block_2">William, kendisine korku içinde bakan Prenses'in yanına çömeldi. "İyi misiniz?" dedi yüksek sesle, sesinin yüksekliği korkusunu aşabilecekmiş gibi.</p>
	<p class="block_3"> </p>
	<p class="block_2">Kız, William'a baktı ve yavaşça başını salladı. William onun yaralı olmadığını anladı. Hanın kalan kısmında işlerin nasıl gittiğini bilmediğinden, sadece, "Hareket etme. Birisi seni almaya gelene kadar olduğun yerde kal," diyebildi. Yan kapıya hızla gittiğinde, Vladic ve Matthews'un, iki ölü kiralık katilin tepesinde durduklarını gördü. Dük yarı bilinçsiz bir halde, oğlu ve yeğenine, kim olduklarından emin değilmiş gibi bakıyordu. Yakın bir tehlike görmeyen William, "Çavuş, benimle gelin," dedi.</p>
	<p class="block_3"> </p>
	<p class="block_2">Hızla merdivenlerden aşağı indiklerinde üç muhafızın, beş siyah savaşçıyla yan yana ölü olarak yerde uzandığını gördüler. Mutfaktan çarpışma sesleri geliyordu ve William, "Çavuş, merdiveni gözle," diyerek mutfağa yöneldi. Yer cesetlerle doluydu, aralarında hancı, karısı ve garson kız da vardı. Yaralı oldukları her hallerinden anlaşılan iki asker, son saldırganı bir köşeye kıstırmışlardı. Sırtı duvara dönük, sağ elinde eğimli kılıcı, sol elinde ise hançeri vardı.</p>
	<p class="block_3"> </p>
	<p class="block_2">"Canlı kalsın!" diye bağırdı William.</p>
	<p class="block_3"> </p>
	<p class="block_2">Kaçış yolu bulamayan adam, hançerini kaldırdı ve tek bir hareketle kendi boğazını kesti.</p>
	<p class="block_3"> </p>
	<p class="block_2">İki asker ve William, bu hareket karşısında yaşadıkları şaşkınlıkla geri çekildiler. William bir an tereddüt etti ve ardından adamın yanına çömeldi. Gözleri havaya dikilmişti ve sahip olduğu hayat ışığı gırtlağından akan kanla, göz açıp kapayıncaya kadar kaybolmuştu.</p>
	<p class="block_3"> </p>
	<p class="block_2">"Fanatikler!" dedi askerlerden biri, sol eliyle kılıcını tutuyor, sağ eli ise yanında hareketsiz asılı görünüyordu.</p>
	<p class="block_3"> </p>
	<p class="block_2">William yere çöktü. "Evet, fanatikler," dedi.</p>
	<p class="block_3"> </p>
	<p class="block_2">Kanamakta olan yan tarafını, yine kanayan eliyle tutan diğer asker, "Teğmen, bunlar kimlerdi? Geceşahinleri mi?" diye sordu.</p>
	<p class="block_3"> </p>
	<p class="block_2">"Sanmıyorum," dedi William. Ne oldukları konusunda bir fikri vardı, ama bunu adamlarına söylememenin daha uygun olacağını düşündü. Ayağa kalktı ve "Burayı mümkün olduğunca güvende tutalım," dedi.</p>
	<p class="block_3"> </p>
	<p class="block_2">İki adam başlarını evet anlamında salladı, birisi selam vermeye çalıştı, fakat William, elinin hareketiyle onu bundan vazgeçirdi. "Gidin de yaralarınızı sardırın."</p>
	<p class="block_3"> </p>
	<p class="block_2">William mutfağı inceledi. Hancının, karısının ve kızının cesetlerinin yanında, üç katil daha yerde ölü halde yatıyordu, oraya yerleştirmiş olduğu iki muhafız gibi.</p>
	<p class="block_3"> </p>
	<p class="block_2">William kafasını ahır bölmesine açılan kapıdan uzattı ve doğuda gökyüzünün aydınlanmaya başladığını gördü. Ahırın içinde atların burunlarından soluduklarını duyduğunda, gereksiz yere adamlarını ahırın içine yerleştirmediği için kendisini şanslı saydı. Handa iki ya da üç adamları eksik olsaydı, hayatta kalamayabilirlerdi. William salona geri döndü ve etrafına bakındı. "Biri kayıp," dedi Matthews'a. "Sidi nerede?"</p>
	<p class="block_3"> </p>
	<p class="block_2">"Dövüş sırasında ortadan kayboldu," dedi askerlerden biri. "Hançerli katillerden biriyle yüz yüze geldi. Onu öldürmeye çalışan adamı öldürdüğümde ise, gecenin içinde, teşekkür bile etmeden kayboldu."</p>
	<p class="block_3"> </p>
	<p class="block_2">William, anladığını belirtir biçimde başını salladı. "Bu koşullar altında, onu suçlayamam. Belki geri gelir." William bundan şüpheliydi. Anlattıklarına bakılırsa, adamın kanunlarla arası yoktu ve etrafta bu denli ölü adam varken, tahammül edemeyeceği kadar kraliyet soruşturması olacaktı. William, Matthews'a baktı. "Durumumuz nedir?"</p>
	<p class="block_3"> </p>
	<p class="block_2">"Beş adamımız hâlâ hayatta, bir de siz ve ben, efendim."</p>
	<p class="block_3"> </p>
	<p class="block_2">"Güneş yükseliyor. Sanırım destek gelene kadar güvende oluruz."</p>
	<p class="block_3"> </p>
	<p class="block_2">"Ben adamlara bakarım, efendim. Biraz dinlenseniz iyi olur."</p>
	<p class="block_3"> </p>
	<p class="block_2">William başıyla onayladı ve ayağa kalktı. "Hepimiz biraz dinlensek iyi olacak." Cesetleri handan dışarı çıkarmaya başladı ve ardından, "Çavuş, bu katillerin incelenmesini istiyorum," dedi. Üzerlerinde kılıç ve hançerlerden başka bir şey, ne kişisel bir eşya, ne bir mücevher, ne de kim olduklarını belirtebilecek bir şey bulabileceklerinden şüpheliydi.</p>
	<p class="block_3"> </p>
	<p class="block_2">Matthews adamlarının bakımıyla ilgilenmeye başlarken, William da dışarıdaki ilk saldırgana yaklaştı. Cesedin yanına çöktü ve başını örten örtüyü kaldırdı. Ardından zorlayarak ağzını açtı ve adamın dilinin kesilmiş olduğunu gördü. William yere oturdu ve başını salladı. Güneye bakarak kendi kendine, "Keshialı katiller, neden Olasko Prensini öldürmek istesin ki?" diye sordu.</p>
	<p class="block_5" id="calibre_pb_7"> </p>
</body></html>
