<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">PUSU</p>
	<p class="block_3"> </p>
	<p class="block_2">Atlar kişnedi.</p>
	<p class="block_3"> </p>
	<p class="block_2">William etrafına bakındı. Yetenekli bir çavuş ve yirmi tecrübeli askerin kendisine eşlik etmesine karşın, kendisine verilen bu ilk görevi nedeniyle zaten yeterince gergindi. Yüzbaşı Treggar başkalarının yanında bir zorba olmasına karşın, William'ı bir kenara çekmiş ve "Eğer adamların karşısında bir aptal gibi görünmek istiyorsan, emirler yağdır. Eğer ne yaptığını biliyor gibi görünmek istiyorsan, yalnızca Çavuş Matthews'a ne istediğini söyle," demişti. Adamdan hoşlanmamasına rağmen bu öğüt William’ın içine işlemişti ve şu ana kadar, sanki ne yaptığını biliyormuş gibi görünüyordu. Güneş neredeyse gökyüzünün tam tepesindeydi. William, "Çavuş!" dedi.</p>
	<p class="block_3"> </p>
	<p class="block_2">"Efendim!" diye yanıt hızla geldi.</p>
	<p class="block_3"> </p>
	<p class="block_2">"Bize öğle yemeği için uygun bir yer bul."</p>
	<p class="block_3"> </p>
	<p class="block_2">Krondor'un kuzeyindeki ormanlık bayıra çıkan yoldan ilerliyorlardı. William dikkatliydi, fakat fazla endişeli değildi, ne de olsa bu bölge nispeten sakin bir bölge olarak bilinirdi. Hırsız çeteleri arada bir yolcuları rahatsız ediyor olsa da, aylardır, bir grup atlı askere saldırabilecek büyüklükte bir gurubun varlığına dair bir rapor alınmamıştı. Sahil taraflarında kontrol edilmesi güç bölgeler vardı, fakat bu bölge, hem av hayvanların çokluğu hem de Prens'in konuklarının güvenliği nedeniyle özel olarak seçilmişti.</p>
	<p class="block_3"> </p>
	<p class="block_2">Şaşırtıcı derecede parlak mavi gözleri ve neredeyse bembeyaz saçlarıyla, havanın etkisiyle yüzü kırışık içinde bir çavuş olan Matthews, "Şu dönemecin ardında bir han var, efendim. Asillerin geceyi o tarz bir yerde geçirmesini salık vermem, ama bir öğle yemeği için uygundur," dedi. "Oraya, gelmekte olduğumuz haber verilsin," dedi William.</p>
	<p class="block_3"> </p>
	<p class="block_2">"Emredersiniz, efendim."</p>
	<p class="block_3"> </p>
	<p class="block_2">Matthew'un emriyle bir asker atını mahmuzladı, alay hana vardığında her şey hazırlanmıştı. Orta halli, bacasından yoğun bir dumanın sızdığı iki katlı bir binaydı. Kapının üzerindeki tabelada, altında, valiziyle uyuyan bir yolcunun bulunduğu bir ağaç resmi vardı. Matthew William'a döndü ve "Adı, Ağaç ve Yolcu, efendim," dedi.</p>
	<p class="block_3"> </p>
	<p class="block_2">Hancı kendilerini beklemekteydi. Ona haber veren asker belli ki asalet sahibi kişilerin konuk olacağını söylemişti.</p>
	<p class="block_3"> </p>
	<p class="block_2">Hancı kim olduklarını bilmemesine karşın, kapısının önünde duran herkesin karşısında eğilip duruyordu.</p>
	<p class="block_3"> </p>
	<p class="block_2">Olasko Dükü atından indi ve bir hizmetkâr, Prenses Paulina’nın atından inmesi için hızla elini uzattı. Prenses, binici pantolonu giymek ve ata binmek konusunda ısrar etmişti. Yardım elini reddederek çevik bir biçimde yere atladı. "Açlıktan ölüyorum!" dedi herkesin duyabileceği bir şekilde. Hancıya döndü ve "Bugün neyiniz var?" diye sordu. Adam saygıyla eğildi, "Hanımım, şiş halinde pişirilmiş geyik etimiz var. Tavuklar kızarıyor, onlar da yarım saate kadar hazır olur. Peynirimiz ve taze ekmeğimiz, elma ve başka meyvelerimiz, dilerseniz kuru yemişlerimiz var. Mutfağımda yeni tutulmuş balıklarım da var, fakat henüz pişirilmedi. Eğer dilerseniz, hazırlata—"</p>
	<p class="block_4"> </p>
	<p class="block_2">Dük araya girdi. "Geyik eti ve tavuk yeterli. Ama önce bira. Aç olduğum kadar, boğazım da kurumuş durumda." William askerlere, dinlenmeye başlamadan önce yük atlarını bağlamalarını emretti ve Matthews'a, adamlar dinlenmeye geçmeden önce atlarına su vermeleri talimatını verdi. İçerideki konuklarına katılmak için yöneldiğinde, "Adamlara taze meyve ve bira göndertiyorum," dedi.</p>
	<p class="block_3"> </p>
	<p class="block_2">Matthews başıyla onayladı. "Sağolun, teğmenim."</p>
	<p class="block_3"> </p>
	<p class="block_2">William, adamlarının o sabah iyi bir yemek yediklerini biliyordu ve bu kesinlikle kurutulmuş et ve peksimetle geçiştirilecek bir harekât değildi, ama yaptığı memnuniyetle karşılanacak bir jestti. Asilleri, hana doğru takip etti. Basit bir işletmeydi, odanın ortasında iki büyük dikdörtgen masa, sağ köşesinde iki ufak yuvarlak masa, soldaki duvara bitişik yukarı çıkan bir merdiven ve arka duvar boyunca uzanan sade bir bar vardı, yanındaki kapı ise büyük ihtimalle mutfağa açılıyordu. Sağdaki duvar tarafında büyük bir ocak vardı. Pişirme işleminin büyük kısmı görünüşe göre orada yapılıyordu, çünkü bir kadın mutfaktan, ateşin yanında kaynamakta olan kazana bir şeyler ekliyordu. Geyik eti, nadir görünen bu asiller karşısında gözleri faltaşı gibi açılmış bir çocuk tarafından çevrilmekteydi.</p>
	<p class="block_3"> </p>
	<p class="block_2">William, odanın içine baktı ve yuvarlak masalardan birinde iki adamın oturmakta olduğunu gördü. İkisi de silahsız görünüyordu, bu yüzden William'ın ilk hükmü, ikisinin de zararsız olduğu yönündeydi. Adamlardan daha yaşlıca olanı, saçlarından geriye yalnızca ensesine dökülen bir tutam gri tel kalmış, neredeyse kel biriydi. Burnu dev bir şahinin gagasını andırıyordu, ama gözleriyle karşılaştırıldığında burnu pek çekmiyordu. Gözlerinde ilgi çekici bir yön vardı. William, kıyafetinin iyi işlenmiş, hatta pahalı bir dokuma olduğunu düşündü. Yanındakinin üzerinde, başlığı arkaya atılmış, sade, gri bir cüppe vardı. Bir keşiş, rahip ya da bir nevi büyücü olmalı, diye düşündü William. Pek çok insan bu sonuca varmazdı, ne de olsa onlar, kendisi gibi çocukluğunu büyücülerle dolu bir adada geçirmemişti. Büyücülerin ne kadar tehdit oluşturabileceğini bir kez daha değerlendirmesi gerektiğini düşündü.</p>
	<p class="block_3"> </p>
	<p class="block_2">Hancının dük ve gurubuna yaltaklanmaya başladığını gördü, bu yüzden, masanın sonundaki iskemlesine oturmaktansa, William iki adamın yanına yürüdü ve "Burada bulunma nedeniniz nedir?" diye sordu.</p>
	<p class="block_3"> </p>
	<p class="block_2">Cüppe giyen adam başını kaldırıp baktı, kendisiyle konuşanın Prens'in muhafızlarının bir subayı olduğunu gördüğünde, sade bir şekilde, "Yalnızca birer yolcuyuz, efendim," dedi.</p>
	<p class="block_3"> </p>
	<p class="block_2">William, bu iki adamın arasında bir an için bir şeyler geçtiğini hissetti ve bunun zihinsel konuşma olmasından şüphelendi. William, hayvanlarla konuşabiliyordu, bu doğuştan edinmiş olduğu bir yetenekti, fakat bunu pek sık kullanmıyordu. Yalnızca babasının evcil ateş ejderi Fantus, yemek ve diğer basit şeylerin dışında konuşmalar yapabiliyordu. Konu, insan büyülerine geldiğinde ise, William yalnızca bir gözlemciydi, yine de bir şeyler hissedebilecek kadar fazla gözlemde bulunmuştu. "Prens'imin bu diyarda önemli konukları var ve onların güvenliğini sağlamak da benim görevim. Nereden geliyorsunuz ve yolculuğunuz nereye?"</p>
	<p class="block_3"> </p>
	<p class="block_2">İlgi çekici gözlere sahip olan adam, "Sahile Halden Head denilen köye gidiyorum. Doğudan geliyorum," diye yanıtladı.</p>
	<p class="block_3"> </p>
	<p class="block_2">Diğer adam ise, "Ben, Krondor'a doğru gidiyorum, efendim. Eggley'den geliyorum," dedi.</p>
	<p class="block_3"> </p>
	<p class="block_12">"Yani öylesine, burada yemeğinizi paylaşmaya mı karar verdiniz?"</p>
	<p class="block_4"> </p>
	<p class="block_2">Cüppeli adam yanıtladı, "Tesadüfen karşılaştık. Gideceğimiz yerler hakkında sohbet ediyorduk." "İsimleriniz?"</p>
	<p class="block_3"> </p>
	<p class="block_2">"Adım Jaquin Medosa," diye yanıtladı, William'ın büyücü olabileceğini düşündüğü adam.</p>
	<p class="block_3"> </p>
	<p class="block_2">"Benim adım Sidi," dedi diğeri.</p>
	<p class="block_3"> </p>
	<p class="block_2">William, ona uzunca bir süre baktı. Bu adam rahatsız edici bir his veriyordu. Gene de, her iki adam da sakince yemeklerini yiyor, kimseyi rahatsız etmiyorlardı. "Yardımınız için teşekkürler," dedi. Daha fazla konuşmadan, dükün masasına geri döndü.</p>
	<p class="block_3"> </p>
	<p class="block_2">Konukların önlerine yemek ve biralar dizilmişti, William hancıya, askerlere bira ve taze meyve gönderilmesini işaret etti. Bu iş de bittiğinde, kendi yemeğinin keyfini çıkarmaya koyuldu. Ama yemek sırasında arada bir köşedeki, iki adamın hararetle konuşmakta oldukları masaya bakmaktan kendini alamıyordu. Sidi'nin en azından iki kez kendisine baktığından emindi.</p>
	<p class="block_3"> </p>
	<p class="block_2">Prenses, William'a bir soru sorunca, onun tarafına döndü. Kısa bir konuşmanın ardından, içinden James'e, kendisine bu yüzüğü verdiği için sessizce teşekkür etti, artık kızla ilk karşılaştığı günün aksine, onu pek az çekici, hatta kimi zaman sinir bozucu buluyordu. Paulina, onun heyecan duymadığını fark etmemiş, sanki hâlâ sihrin etkisindeymiş gibi William'a bir şeyler anlatmaya devam ediyordu. Prenses'in sorusunu yanıtlayıp köşeye baktığında, William iki adamın gitmiş olduğunu gördü.</p>
	<p class="block_3"> </p>
	<p class="block_2">Kampa geri döndüklerinde neredeyse akşam olmuştu. Krondorlu iz sürücüler önden gitmiş ve bölgeyi elverişli bir kamp ve avlanma alanı bulmak için taramışlardı. Hizmetkârlar hızla eşyaların yüklü olduğu arabayı boşaltıp, dük ve ailesinin kalacağı çadırları dikmeye koyuldular.</p>
	<p class="block_3"> </p>
	<p class="block_2">William ve adamları gök kubbenin altında yatacaklardı, yanlarında havanın elverişsiz olması ihtimaline karşı ufak çadırları da vardı. Güneş batıdan kaybolduğunda, William iz sürücüleri bölgenin hızlı bir taraması için yollayıp gözcüler yerleştirirken, hizmetkârlar da akşam yemeğini hazırlıyorlardı. Bölgede pek tehlike yoktu, fakat yeni atanmış bir şövalye-teğmen dahi, asil konukların hayatlarını, her türlü önlemi almayarak tehlikeye atmazdı.</p>
	<p class="block_3"> </p>
	<p class="block_2">Matthews, nöbetleri inceledi ve nöbet tutmayanların yemek yemesini ve malzemelerinin bakımlarını yapmasını sağladı. Alanda her adamın kendi bineğinden sorumlu olması bir kuraldı, bu yüzden her ne kadar yanlarında seyisler olsa da, her asker dinlenmeye çekilmeden önce kendi atının bakımını yapıyordu.</p>
	<p class="block_3"> </p>
	<p class="block_2">William, çadırlarında bulunan dükün ailesine katıldı -sıradan bir çadır değil, büyük, sivri tepesi olan bir çadırdı- içeride altı kişiyi idare edecek kadar çok yemek ve şarapla donatılmış büyük bir masa duruyordu. Dük eliyle, yemeğe katılması için William'ı davet etti.</p>
	<p class="block_3"> </p>
	<p class="block_2">"İz sürücüler neler buldular?" diye sordu.</p>
	<p class="block_3"> </p>
	<p class="block_2">William yanıtladı, "Kuzeydoğuda av hayvanları, Majesteleri. Geyik ve karaca ve yavrusuyla dolaşan bir dişi ayı." Dük, elindeki çeyrek tavuğu çiğnemeyi bitirdi ve kemiklerini bir kenara fırlattı. William, adamın tazıları olmadığı için memnundu. Yemek masasında köpek beslemek, annesinin asla izin vermediği bir şeydi ve bu şekilde yetiştirilmesinin bir sonucu olarak William da masanın altında köpeklerin bulunmasından hoşlanmıyordu. Dük dinlenmeye çekilmeden, hizmetkârları kemikleri toparlayacaktı. "Yavrusu sütten kesilmeden bir anne ayıyı öldürmem. Eğer yavruların kendi başına ayakta kalabileceği zamana kadar beklemezsen, av sayısı azalır. Başka neler var?"</p>
	<p class="block_3"> </p>
	<p class="block_2">"Belki büyükçe bir kedi," diye yanıtladı William.</p>
	<p class="block_3"> </p>
	<p class="block_2">Dük, bunu duyduğuna sevinmiş görünüyordu. "İz sürücüleriniz, cinsini söyleyebiliyor mu?"</p>
	<p class="block_3"> </p>
	<p class="block_2">William, "Emin değilim, lordum. Genellikle buralarda puma görülür. Cesurdurlar ve akıllarında gece köylere inip, kuzuları ve tavukları avlamaktan başka bir şey yoktur," dedi.</p>
	<p class="block_3"> </p>
	<p class="block_2">"Hayvanı biliyorum," diye sözünü kesti dük. "Kurnaz, ama bunun dışında, çıkmaza soktuğunda pek de mücadeleci sayılmazlar. Ya başka?"</p>
	<p class="block_3"> </p>
	<p class="block_2">"Güneydoğu tarafında dolanan birkaç aslan, gene de daha onları görmeden çok önce haberini alırız. Gururlu olmayan genç erkekler, genellikle."</p>
	<p class="block_3"> </p>
	<p class="block_2">"İyi bir av anısı olurlar."</p>
	<p class="block_3"> </p>
	<p class="block_2">"Ve arada bir leoparlarla karşılaşılır."</p>
	<p class="block_3"> </p>
	<p class="block_2">"İşte, avlanmaya değer bir hayvan," dedi dük. "Eğer biri bir ağacın üstünde, tependeyse, tam yeridir."</p>
	<p class="block_3"> </p>
	<p class="block_2">"Muhtemelen sabaha yeni haberler alırım."</p>
	<p class="block_3"> </p>
	<p class="block_2">Dük ve oğlu geçmişte yaptıkları avlardan bahseder, her bir zaferlerini yeniden yaşarlarken, yemek yavaş ilerliyordu. Paulina, vaktini uzakta bir noktaya boş boş bakarak ya da sözlerine kibarca yanıt veren William'a kur yapmaya çalışarak geçiriyordu. Prens Vladic, kendi düşüncelerine dalmış, sessiz sedasız durmaktan hoşnut görünüyordu.</p>
	<p class="block_3"> </p>
	<p class="block_2">Tabaklar hizmetkârlar tarafından kaldırıldığında William, dükün huzurundan ayrılmak için izin istedi, buna gerekçe olarak kampın nasıl idare edildiğini görmek istediğini söyledi. Dük başını olur anlamında salladı ve eliyle gidebileceğini işaret etti.</p>
	<p class="block_3"> </p>
	<p class="block_2">William, Çavuş Matthews'u buldu ve sordu, "Nasıl gidiyor?" "Sakin, efendim," diye yanıtladı çavuş.</p>
	<p class="block_3"> </p>
	<p class="block_2">"Ben dinlenmeye çekiliyorum. Son nöbet için beni kaldır."</p>
	<p class="block_3"> </p>
	<p class="block_2">"Nöbet mi tutacaksınız, efendim?" diye sordu Matthews, ifadesiz bir ses tonuyla.</p>
	<p class="block_3"> </p>
	<p class="block_2">William, pek çok subayın, nöbetlerin idaresini çavuşlarına bıraktıklarını biliyordu. "Çavuşlarımın, harekâtın hiç olmazsa yarım gecesinde uykularını iyi almalarını isterim," diye yanıtladı, sanki ilk emri bu değilmişçesine. "İkinci nöbetin ardından dinlenmeye çekil ve en rütbeli muhafıza beni uyandırmasını söyle."</p>
	<p class="block_3"> </p>
	<p class="block_2">"Efendim," dedi Matthews, William kendi battaniyesi ve yer örtüsü için ayarlanmış yere giderken. Çavuşun bu emri yok sayacağından ve her nöbetin aksamadan devam etmesi için uyanık kalacağından emindi. Gene de yol yorgunu olan askerlere meyve ve bira yollamak gibi, bu hareketi de hoşnutlukla karşılanacaktı.</p>
	<p class="block_3"> </p>
	<p class="block_2">William istirahate çekildi, ilk kez eğitimini McWirth ‘den aldığına memnundu, çünkü yerde, içi yünlü yatak örtüsünde, üzerine çektiği kalın battaniyeyle yeterince uyumuştu, böylece, yatmaz uykuya daldı.</p>
	<p class="block_3"> </p>
	<p class="block_2">William'ın gözleri açıldı ve tereddütsüz bir biçimde, kendini uyandıran şeyin ne olduğunun farkına daha varamadan, kendini ayakta buldu. Bu ne bir ses, ne bir uyan, ne de çığlıktı, kendisini uyandıran bir histi. Ardından bunun ne olduğunu anladı. Atlar öylesine ürkmüşlerdi ki, artık rahatsızlıkları zihnine çığlık çığlığa bağırıyorlarmış gibi yansıyordu. Az sonra kişnemeye başlayacaklardı. Atların bağlandıkları yere ilerledi. Hepsi sessizce duruyorlardı, başları dik, kulakları bükülmüş, burun delikleri irileşmiş, sanki havayı kokluyorlardı.</p>
	<p class="block_3"> </p>
	<p class="block_2">William, atlarla konuşmayı hiç sevmemişti. Zihinleri garipti, bölünmüştü. “Sorun ne?” diye sordu William zihniyle, en yakınındaki ata.</p>
	<p class="block_3"> </p>
	<p class="block_2">Avcı yanıtını aldı, aynı zamanda yakınlardaki ormanın içerisinde sessizce ilerleyen bir şeyin hayalini görmüştü. Avcı kokusu! William, kokuyu getirebilecek rüzgârın geldiği yöne baktı. “İnsan mı?” diye sordu.</p>
	<p class="block_3"> </p>
	<p class="block_2">Yanıt, akıl karıştırıcıydı. Atlardan bazıları bu fikirdeyken, diğerleri bunun kedimsi bir yaratık olduğunu düşünüyordu.</p>
	<p class="block_3"> </p>
	<p class="block_2">"Ters giden bir şey mi var, efendim?" diye sordu Matthews, William'ın yanı başına gelerek.</p>
	<p class="block_3"> </p>
	<p class="block_2">"Bilmiyorum," diye yanıtladı sessizce. "Bir şey atları ürküttü."</p>
	<p class="block_3"> </p>
	<p class="block_2">"Belki de avlanmakta olan bir kurt sürüsüdür."</p>
	<p class="block_3"> </p>
	<p class="block_2">Sıradışı yeteneğini çavuşla paylaşmaktansa, William yalnızca başını sallamakla yetindi. "Belki de, fakat yakınlarda atları ürküten bir-"</p>
	<p class="block_3"> </p>
	<p class="block_2">Daha düşüncelerini aktarmayı bitirmemişti ki, atlar kişnemeye ve bağlı oldukları kazıkları çekiştirmeye başladılar.</p>
	<p class="block_3"> </p>
	<p class="block_2">Matthews bağırdı, "Alarm! Kampı koruyun!"</p>
	<p class="block_3"> </p>
	<p class="block_2">Yakınından siyah ve büyük bir şey hızla yere yakın bir biçimde fırlayıp giderken William kılıcını çekti, bunun bir kuş değil de, hızlı, dört ayaklı bir yaratık olduğunu anladığında yaratık yanından uzaklaşmıştı. Kampın kenarındaki ağaçların karanlığa daldı, ardından kısa süre için kamp ateşinin yanında gölge olarak yeniden belirdi ve sonra gecenin içinde kayboldu.</p>
	<p class="block_3"> </p>
	<p class="block_2">"Kahrolayım!" dedi Matthews. "Bu bir siyah leopar!"</p>
	<p class="block_3"> </p>
	<p class="block_2">Adamlar silahlarını almak için etrafa dağılmışlardı, Olasko Dükü ve oğlu, silahları ellerinde, çadırlarından çıktılar.</p>
	<p class="block_3"> </p>
	<p class="block_2">William onlara ulaştığında, büyük kedi hakkındaki söylenti çoktan düke ulaşmıştı bile.</p>
	<p class="block_3"> </p>
	<p class="block_2">"Cesur bir kedicik, değil mi?" dedi dük, yüzünde sırıtır bir ifadeyle. "Ormanda olduğunu bize bildirmesi ince bir davranış." Etrafına bakındı ve sordu, "Saat kaç?"</p>
	<p class="block_3"> </p>
	<p class="block_2">William çavuşa baktığında, çavuş, "Güneşin doğuşuna üç saat var, Majesteleri," diye yanıtladı.</p>
	<p class="block_3"> </p>
	<p class="block_2">"İyi," dedi dük. "O halde yemek yiyelim ve şafakla birlikte o alçağın peşine düşelim." William, "Emredersiniz, Majesteleri," dedi.</p>
	<p class="block_3"> </p>
	<p class="block_2">Dük çadırına geri döndü ve William çavuşa, kahvaltının daha erken hazırlanması talimatını verdi. Güneş doğudaki tepelerin üzerinde yükseldiğinde, kendilerinin bir saattir kedinin peşinde olacaklarından şüphesi yoktu.</p>
	<p class="block_3"> </p>
	<p class="block_2">Kamp, günün hazırlıklarına giriştiğinde, William ağaçlığın kenarlarına bakınarak, karanlığın içini görmeye çalıştı.</p>
	<p class="block_3"> </p>
	<p class="block_2">Kamp içindeki sesler çoğalırken, yakınlarda bir yerlerde leoparın kendilerini izlediği hissini içinden atamıyordu. Birkaç dakika sonra dük geri geldi, beklenti içinde ellerini ovuşturuyordu. "Yemeğimizi yiyelim ki, önümüzde bizi bekleyen gün için güçlenelim, teğmen." "Evet, Majesteleri," dedi William, gözlerini karanlık ağaçlıktan uzaklaştırırken.</p>
	<p class="block_3"> </p>
	<p class="block_2">Dükün çadırına doğru ilerlerlerken, "O yaratığın bize yakınlarda olduğunu göstermesi ne iyi oldu değil mi? Sanki arkasından gelmemiz için bize meydan okuyor," dedi.</p>
	<p class="block_3"> </p>
	<p class="block_2">William bir şey söylemedi, fakat o da aynı şekilde düşünüyordu ve bu fikir onu kesinlikle heyecanlandırmıyordu. Dük, yeğeni, oğlu ve kızı, sessizce ormanın içinde ilerlerken sis yavaşça bastırıyordu. Arkalarında, ihtiyatlı bir mesafeden onları William ve altı askerden oluşan birliği takip ediyordu. En arkadan taşıyıcılar ve hizmetkârlar geliyordu. William, Olaskalı asillerden etkilenmişti; avlanma konusundaki yetenekleri gözle görülebiliyordu. Öylesine gizlilikle hareket ediyorlardı ki, askerler William'a gürültülü ve eğitimsiz gibi görünüyordu.</p>
	<p class="block_3"> </p>
	<p class="block_2">Krondor'daki İz Sürücüler Garnizonu'nda bir iz sürücü, leopar izlerini işaret ederek kılavuzluk yapıyordu. William, kedinin nerelerde olduğunu araştırmak için zihinsel yeteneklerini kullanıyor, fakat çabası işe yaramıyordu. Yakınlardaki ufak hayvanları, gözden uzak durmaya çalışan kırmızı sincaplarla şeritli sincapları, hatta bir iki kemirgenin hayalini hissedebiliyordu. Büyük avcılar! diyorlardı. Tehlike!</p>
	<p class="block_3"> </p>
	<p class="block_2">Ormanın içindeki sessizlik sinir bozucuydu. Uzaktan genelde bazı hayvanların sesleri duyulurdu, fakat o sesler yoktu. Duyulan tek ses, yukarıdaki dallarda toplanan ve arada bir yere damlayan çiğ taneleriyle, yakınlardaki askerlerin hareketleriydi.</p>
	<p class="block_3"> </p>
	<p class="block_2">William'ın endişesi her adımda artıyordu. Ormanın yirmi metre kadar daha içerisine girdiklerinde, arkasındaki adama fısıldadı, "Ben dükün yanına ilerliyorum. Sizler hizmetkârların arkasına geçin."</p>
	<p class="block_3"> </p>
	<p class="block_2">"Emredersiniz," diye fısıldayarak yanıtladı asker.</p>
	<p class="block_3"> </p>
	<p class="block_2">William adımlarını sıklaştırdı ve hızla hizmetkârların yanından öne geçti. Dükün acımasız silahlarını ve diğer malzemelerini taşıyan hizmetkârlarda bir huzursuzluk hissetti. Kardeşinin birkaç adım gerisinde yürüyen Prenses'e yetişti. İlerideki karanlıkta William, dükü sisin içinde bir siluet olarak görebiliyordu, altı adım kadar gerisinden Prens Vladic, bir o kadar geriden de Kazamir ilerliyordu. William karanlığın arttığını fark ettiğinde, içinde bir uyarı işareti hissetti. Dükün yanındaki İz sürücü, sanki hayvana ait hiçbir iz bulamıyormuş gibi etrafına bakınıyordu.</p>
	<p class="block_3"> </p>
	<p class="block_2">Dük durmaları için kolunu havaya kaldırdığında, William ilerlerken kılıcını çekiyordu. Dük yayını germiş, gözlerini kısarak ilerideki karanlığın içine, sanki irade gücüyle görebilecekmişçesine bakıyordu. Aniden dükün başının üzerindeki bir kıpırdanma ile uyarılan William bağırdı, "Bu bir tuzak! Tam tepenizde."</p>
	<p class="block_3"> </p>
	<p class="block_2">Dük tereddüt etmeden harekete geçti, iri, siyah bir şekil dükün başının biraz yukarısındaki büyük bir daldan tepesine atlarken, yana sıçradı. Prens Vladic'in fırlattığı ok, bir an önce büyük kedinin bulunduğu yere saplandı. Leopar yere çarptı ve döndü, iri pençesiyle dükün omzunu tırmalayarak geri çekildi.</p>
	<p class="block_3"> </p>
	<p class="block_2">William Kazamir'in yanına geldiğinde, kedi fırlamak için kendini toparlamıştı. Dükün oğlu, kuzeninin sırtını yalayarak, Vladic'i hızla geçen ve kedinin ayağına saplanan bir ok yolladı.</p>
	<p class="block_3"> </p>
	<p class="block_2">Leopar öne fırladığında, William dükü korumak için sıçradı. Kılıcı, havayı kesti ve o sırada sıçramakta olan kedinin böğrünü sıyırdı. Hayvan bir çığlık attı, düke saldırmak yerine ormanın içlerine doğru sekerken, havada kendisine yönelmiş birçok ok uçuşuyordu.</p>
	<p class="block_3"> </p>
	<p class="block_2">William, dükün tepesinde eğildiğinde, dük yardım için uzanan eli kenara itti. "Peşinden gidin!" diye bağırdı.</p>
	<p class="block_3"> </p>
	<p class="block_2">"Majesteleri, hayır!"</p>
	<p class="block_3"> </p>
	<p class="block_2">Dük bağırdı, "Yolumdan çekil evlat!" ve William'ı bir kenara itti.</p>
	<p class="block_3"> </p>
	<p class="block_2">William dükü kolundan yakaladı ve yarım daire çizecek şekilde etrafında döndürdü. Dükün gözleri irileşti, "Bu ne cüret!" dedi.</p>
	<p class="block_8"> </p>
	<p class="block_2">"Efendim, yaralısınız," diye bağırdı William. "O yaratık bir mil öteden yaklaştığınızı anlayacaktır."</p>
	<p class="block_3"> </p>
	<p class="block_2">"Sen daha doğmadan ben bu kedileri avlıyordum evlat! Bırak kolumu!"</p>
	<p class="block_3"> </p>
	<p class="block_2">Fakat William, dükün oğlu, kızı ve yeğeni, yanlarında hizmetkârlar ve askerlerle kendilerine yaklaşırken, kolu sıkıca kavramaya devam etti. "Majesteleri, o bir kedi değildi." "Ne?" dedi dük.</p>
	<p class="block_3"> </p>
	<p class="block_2">"O bir leopar değildi."</p>
	<p class="block_3"> </p>
	<p class="block_2">"Onu gördüm!" dedi dük, William'la mücadele ederken. "Bir leopar gibi görünüyor olabilir Majesteleri, fakat değildi." "Neydi o halde?" diye sordu Prens Vladic. "Bir büyücü," dedi William, dükün kolunu bırakırken. "Bir düşük yol büyücüsü." Kılıcını kınına yerleştirdi.</p>
	<p class="block_3"> </p>
	<p class="block_2">"Bir büyücü mü?" diye sordu Paulina. "Bundan nasıl emin olabiliyorsun?"</p>
	<p class="block_3"> </p>
	<p class="block_2">William, "Sizin kedileri tanıdığınız kadar, hanımım, ben de büyücüleri tanıyorum. Bana güvenin."</p>
	<p class="block_3"> </p>
	<p class="block_2">"Bir şekil değiştirici mi?" diye sordu Kazamir.</p>
	<p class="block_3"> </p>
	<p class="block_2">William, evet anlamında başını salladı. "Leopar totemi. Ve kendini bu şekilde değiştirebildiğine göre oldukça kudretli olmalı."</p>
	<p class="block_3"> </p>
	<p class="block_2">"Kampın içine sanki ne yapacağını biliyormuş gibi geldi, baba," diye gözlemledi Paulina.</p>
	<p class="block_3"> </p>
	<p class="block_2">"Sizin, onun peşinden gitmenizi istedi," dedi William. "Sizin peşinizdeydi." Az ileride durmakta olan İz sürücüyü işaret etti. "Önce izindeydi, ardından büyücü onun geçip gitmesini sağladı ve bel kemiğinizi kırmaya çalıştı." "Bel kemiğimi mi?"</p>
	<p class="block_3"> </p>
	<p class="block_2">"Sırtınıza, tepeden inmek için sıçradı. Bu sizin bel kemiğinizi kırabilirdi. Bağırdığım anda hareket etmeniz, sizi acılı bir ölümden kurtardı."</p>
	<p class="block_3"> </p>
	<p class="block_2">İz sürücü, "Bu gerçek, Majesteleri. Üzerinize inmiş olsa, ölürdünüz," dedi.</p>
	<p class="block_3"> </p>
	<p class="block_2">"Ayrılırken indirdiği pençeler, onu takip edeceğinizden emin olmak içindi," dedi William.</p>
	<p class="block_3"> </p>
	<p class="block_2">"O halde istediğini yapacağım. Şimdi de ben onu avlayacağım," dedi dük, omzundaki yaradan sızmakta olan kanı hiçe sayarak.</p>
	<p class="block_3"> </p>
	<p class="block_2">"Hayır, Majesteleri," dedi William. Çavuş Matthews'u işaret etti. "Avlanmak sizin zevkiniz olabilir, ama iş suçluları avlamaya gelince, bu benim görevim." Matthews'a dönerek, "Dükü çadırına götürüp yaralarını sarın. Burada bir düzine silahlı ve hazır adam istiyorum." İz sürücüye dönerek, "Bak bakalım izini sürebilecek misin, ama dikkatli ol. Bunun bir hayvan değil, bir insan olduğunu unutma," dedi.</p>
	<p class="block_3"> </p>
	<p class="block_2">İz sürücü başıyla onayladı ve ormanın içindeki izlere yöneldi.</p>
	<p class="block_3"> </p>
	<p class="block_2">Dük ikinci bir tartışmaya tam girecekti ki, Prens Vladic,</p>
	<p class="block_3"> </p>
	<p class="block_2">"Gel amca. Şu yaraları saralım, bu büyücü avıyla sonra ilgileniriz," dedi.</p>
	<p class="block_3"> </p>
	<p class="block_2">William, dükün önce izleri incelediğini, ardından kendisine uzun, tartarcasına bir bakış attığını gördü. Kabullenir bir baş hareketiyle, arkasını döndü ve kampa doğru ağır adımlarla yürümeye başladı. Az sonra bir düzine kadar silahlı ve hazır adam belirdiğinde, William yolu işaret etti. Kısık bir sesle, "Bir pusu bekliyoruz, ya bir adam ya da bir kedinin pususu ve saldın olana kadar hangisinde olduğunu bilemeyeceğiz. Patikada aranızda mesafe bırakarak ilerleyin." William en önden yola koyuldu, her adam, bir önündekini takip etmeden önce kısa bir süre bekliyordu. Birer birer, puslu ormanın içine doğru ilerlemeye başladılar.</p>
	<p class="block_3"> </p>
	<p class="block_2">Tepede güneş parıldıyordu, fakat ormanın derinliklerinde karanlık hâkimdi. "Tuhaf," diye fısıldadı İz sürücü. "Bu kadar karanlık olmamalı."</p>
	<p class="block_3"> </p>
	<p class="block_2">William başını, evet anlamında salladı. "Sanki..." durakladı. Bu büyünün ne olduğunu biliyor, fakat onu adlandıramıyordu. Yıldızlimanı Adası'nda da doğmuş olsa, William büyü eğitimine ilgi duymazdı -bu William ve babası Pug’ın arasını açmıştı fakat bazı bilgiler genç adamın aklında kalmıştı. "Bu bir karanlık büyüsü, büyüyü yapanın kolaylıkla ortamdan sıyrılabilmesi için etrafı karartır..." Birdenbire doğruldu ve bağırdı, "Kampa dönüyoruz!" "Etrafımızdan mı dolandı?"</p>
	<p class="block_3"> </p>
	<p class="block_2">"O dükün peşinde!" diye bağırdı William, arkasını dönerek, gerisindeki askerlerin yanından koşarak geçti. Diğerleri hızla onu takip ettiler. "Koşar adım!"</p>
	<p class="block_3"> </p>
	<p class="block_2">Adamlar hızla ilerlemeye başladılar. Sessizliğe ihtiyaç duymadıklarından, hızla ilk saldırının gerçekleştiği yere ulaşmışlardı. William elini havaya kaldırdı ve bir dakikalığına soluklanmak için durakladılar, ardından yeniden yola koyuldular.</p>
	<p class="block_3"> </p>
	<p class="block_2">Ağır ilerleyen dakikalar boyunca William'ın duyabildiği tek ses, orman zemininin üzerine inen çizmelerin, birbirine değen zırh ve silahların ve adamların yorgunlukla nefes alıp verişlerinin sesleriydi. Hepsi enerjilerini sakladıklarından kimse konuşmuyordu, ilerlemelerinin sonunda kendilerini bir dövüşün bekleyebileceğinin farkındalardı.</p>
	<p class="block_3"> </p>
	<p class="block_2">Mücadelenin seslerini ilk duyan William oldu. Kampa yaklaştıkça dövüş sesleri de yükseldi. Yanında bir düzine kadar adam vardı ki, bu da Çavuş Matthew’un kampta sekiz asker, hizmetkârlar ve taşıyıcılarla birlikte olduğunu gösteriyordu. Kazamir ve Prens, yetenekli on bir dövüşçü sayılabilirlerdi ve William, yaralarına rağmen dükün de iyi dövüşeceğinden emindi. William aptallığına lanet etti. Savaş sanatının en önemli kurallarından birini çiğnemişti: bir düşmanın karşısında, açıkça bir avantaj elde edemeyeceksen, asla güçlerini bölme.</p>
	<p class="block_3"> </p>
	<p class="block_2">Yalnızca tek bir büyücü ile karşı karşıya olduğunu düşünmüştü. Görünen o ki hatalıydı.</p>
	<p class="block_3"> </p>
	<p class="block_2">Hırıltılar ve kedi çığlıkları, çarpışan silah seslerinin arasından duyuluyordu ve William kampa girdiklerinde, ilk kediyi gördü. İri bir leopardı, fakat kedi biçimindeki büyücü gibi siyah değil, benekliydi. William ona doğru koşarken, düşüncelerini ona gönderiyordu, Kaç! Çok kötü! Tehlike! Fakat zihni bir bariyere, düşüncelerinin kedinin zihnine ulaşmasını engelleyen gizemli bir duvara çarptı, bu duvar kedinin düşüncelerini duymasını engelliyordu. Söyleneni yapmak yerine leopar öfke ile hırladı ve üzerine sıçradı. William'ın iki eliyle kullandığı kılıç havalandı ve yaratığı göğsünden yakaladı, kendi hızından faydalanarak saplandı, ardından döndüğünde yaratık, kılıcın ucundan yere düştü. Hayvan inledi ve pençeleriyle havayı tırmaladı, ardından vücudu seğirerek öldü.</p>
	<p class="block_1"> </p>
	<p class="block_2">Kampın içinde hayvanların yanı sıra adamlar da vardı. Üç adam kampın merkezinde dikilmiş duruyorlardı, her biri cüppe giyiyor, ellerinde büyükçe bir asa taşıyorlardı. İkisi trans içindeymiş gibi görünüyordu, William, bu ikisinin görebildiği yarım düzine kadar iri leoparı -ve belki de göremediği daha pek çoğunu- yönettiğinden, üçüncüsünün de onlar için nöbet tuttuğundan emindi. William, doğrudan, uyanık durumda olan büyücüye doğru ilerledi.</p>
	<p class="block_3"> </p>
	<p class="block_2">Dikkatinin hedefinden ayrılmasına izin vermeyen William, ikişerli, üçerli halde gruplaşarak hayvanlarla mücadele etmekte olan adamları ve artık insanlaşmış zekâlarıyla, dikkatleri bir anlığına dağılan her askeri yere devirmeye çalışan vahşi avcıları görmedi.</p>
	<p class="block_3"> </p>
	<p class="block_2">Büyücü, koşarak kendisine doğru gelmekte olan William'ı gördü ve asasını kaldırarak genç subaya doğrulttu. William, yana sıçramaya hazırlandı, ama hangi büyünün geleceğini bilmediğinden zamanlamasını ayarlayamadı. Bir anda her tarafını dalgalar halinde gelen bir acı sardı, arkasındaki askerlerin de çığlık attığını duydu. William sendeleyerek bir adım attı, ardından, her ne kadar parmaklarından saçlarının ucuna kadar acı hissetse de, hâlâ hareket edebildiğini fark etti. Asasını kendisine doğrultmuş olan büyücü, yere düşmediğini görünce endişeyle baktı. Gözleri irileşmiş halde asasını yere bıraktı ve belinden bir hançer çekip, hayvansı bir öfke hırıltısıyla genç teğmenin üzerine sıçradı. William'ın tek yapması gereken kılıcını kaldırmaktı, tıpkı leopara yaptığı gibi, kılıcının ucu saldırganı göğsünden yakaladı. Fakat yana savurmak yerine, William kılıcı tüm gücüyle itti ve büyücüyü kılıca geçirmiş oldu. Büyücünün gözleri yuvarlarından fırladı ve hançerini düşürdü, ardından gözlerini devirdi ve öldü.</p>
	<p class="block_3"> </p>
	<p class="block_2">William, büyücüyü yere bıraktı ve kılıcını kurtardı. Arkasını döndüğünde yanındakilerin acı içinde, yerde kıvranmakta olduklarını gördü.</p>
	<p class="block_3"> </p>
	<p class="block_2">Çevresindeki hırıldayan hayvanların ve çığlıklar içindeki adamlarının sesleri, William'ın fazla zamanının olmadığını anlamasını sağladı. Kılıcını havaya kaldırdı ve en yakınında duran, daha evvelden handa tanışmış olduğu, adının Jaquin Me-dosa olduğunu söyleyen büyücüye sapladı. Kılıç, meşe ağacına çarpmış gibi olmuştu, adam sendeledi fakat yere yığılmadı. William şaşırmamıştı, hayatı boyunca büyünün nelere muktedir olduğunu görmüştü ve düşmanının gücünü yalnızca kasları ve kemiklerinden almadığını biliyordu. Narin görünen bazı büyücüler, bir atı havaya kaldırabilecek gücü toplayabilir, ya da kılıç darbelerine ve okların ucuna karşı koyabilirdi.</p>
	<p class="block_3"> </p>
	<p class="block_2">Bir an için adamın konsantrasyonu William üzerinde yoğunlaştı, fakat güçlerini William üzerinde kullanmasına imkân olmadan, genç subay kılıcıyla bir darbe daha indirerek adamın kolunu vücudundan ayırdı. Adam çığlık atarak yere yuvarlandı, omzundan kan boşalıyordu. Merhamet göstermeksizin, William kılıcının ucunu adamın gırtlağına bastırarak hayatına son verdi.</p>
	<p class="block_3"> </p>
	<p class="block_2">Geride kalan son büyücü de aynı şekilde hızla öldü, bunun ardından çevresindeki dövüşün seyri birdenbire değişti. Hayvanların öfke dolu sesleri, artık korkuya dönüşmüştü. Büyünün bozulmuş olmasına karşın, kediler dövüşmeye devam edeceklerdi. "Leoparlardan uzak durun!" diye bağırdı William. Büyünün etkisinden kurtulmaları onları daha az tehlikeli yapmıyordu ve William, bu kedileri uzaklaştıramadığı takdirde, adamların daha büyük zarara uğrayacaklarını biliyordu.</p>
	<p class="block_3"> </p>
	<p class="block_2">Gözlerini kapadı ve bir görüntü tasavvur etti, öfkeli bir erkek aslandı bu ve leoparlara, kendi bölgesine girdikleri için meydan okuyarak kükrüyordu. Eğer kaçma şansı verilirse hiçbir leopar, erkek bir aslanla mücadeleye girişmezdi. Aniden leoparlar olay yerinden kaçmaya başladılar. Adamların bağırmasına ve bazı yerlerde mücadelenin halen devam etmesine karşın, kısa süre içinde tüm kamp sessizliğe bürünmüştü.</p>
	<p class="block_3"> </p>
	<p class="block_2">William, "Çavuş Matthews!" diye bağırdı.</p>
	<p class="block_3"> </p>
	<p class="block_2">"Efendim," diye zayıf bir yanıt duyuldu. Çavuş güçlükle geldi, sol kolu pençe darbeleriyle lime lime olmuş, kan boşalıyordu.</p>
	<p class="block_3"> </p>
	<p class="block_2">"Yaralarına baktır, ardından raporunu verirsin," dedi William.</p>
	<p class="block_3"> </p>
	<p class="block_2">Dük Radswil ve oğlu çadırlarından çıktılar, ikisi de kan içindeydi. "Siz iyi misiniz, Majesteleri?"</p>
	<p class="block_3"> </p>
	<p class="block_2">Dük evet anlamında başını salladı, etrafına bakınıyordu. "Şu lanet olası kediler. Anlamsız geliyor. Leoparlar normalde yalnız avlanan-"</p>
	<p class="block_3"> </p>
	<p class="block_2">Kazamir'in benzi attı, "Bakın," dedi.</p>
	<p class="block_3"> </p>
	<p class="block_2">William, öldürmüş olduğu üç büyücüye baktığında, dönüşüm geçirmekte olduklarını gördü. Pek az ölümlünün şahit olduğu bir şeyi görüyorlardı: totem biçimine geri dönmekte olan bir büyücüyü. William'ın öldürdüğü, şaşırtıcı biçimde güçlü olan ikinci büyücü, dev bir siyah leopardı. William inceledi ve "Sizi tırmalayan buydu, Majesteleri," dedi.</p>
	<p class="block_3"> </p>
	<p class="block_2">"Nasıl anlayabiliyorsun?" diye sordu dük, rengi oğlununki kadar atmıştı.</p>
	<p class="block_3"> </p>
	<p class="block_2">"Daha önceden onu burasından yaralamıştım," dedi William, sol yanındaki bir yara izini işaret ederek. Ardından kopmuş olan kolunu gösterdi. "İşte kolunu kopardığım yer burası. Bu, dün handa bulunan adamdı, Jaquin Medosa." Amcası ve kuzeninden daha az yaralı olan Prens Vladic, arkada belirdi ve "Onu ben de tanıdım," dedi.</p>
	<p class="block_3"> </p>
	<p class="block_2">"Hayattasınız," dedi William, görünür biçimde rahatlamıştı.</p>
	<p class="block_3"> </p>
	<p class="block_2">Vladic, "Amcam ve kuzenim birer kahraman. Masayı çevirdiler ve arkasında dövüştük. Korkarım ki beni korumaya çalışırlarken ciddi yaralar aldılar," dedi. "Ya Prenses?" diye sordu William.</p>
	<p class="block_3"> </p>
	<p class="block_2">"Benim arkamdaydı," dedi Vladic. "Çadırda kendine geliyor."</p>
	<p class="block_3"> </p>
	<p class="block_2">William hasarı inceliyordu. "Kaç kedi vardı?"</p>
	<p class="block_3"> </p>
	<p class="block_2">"En azından bir düzine kadar," dedi asker. "Belki de daha fazlası, efendim."</p>
	<p class="block_3"> </p>
	<p class="block_2">William başını salladı. "Totem Çağırma. Bu nadir görülen, güçlü bir büyüdür. Sizi öldürmeye çalışanlar, Majesteleri, büyük yetilere sahip kişileri işe almışlar. Bu üçünün yapabildiğini pek az kişi gerçekleştirebilir."</p>
	<p class="block_3"> </p>
	<p class="block_2">Dük, "Bana iltifat ediyorsunuz teğmen. Bu adamlar buraya beni öldürmek için gelmedi," diye karşılık verdi. William, "Efendim?" diye sordu.</p>
	<p class="block_3"> </p>
	<p class="block_2">Vladic, "Buraya beni öldürmeye geldiler. Amcamı kolayca öldürebilirlerdi, ama onu umursamadan dümdüz bana yöneldiler," dedi.</p>
	<p class="block_3"> </p>
	<p class="block_2">William anlayamamıştı.</p>
	<p class="block_3"> </p>
	<p class="block_2">Dük, yaraları nedeniyle acı içinde, "Sanırım açıklayabilirim: beni kampa geri göndermemiş olsaydınız, leopar kampa saldırdığında iz üzerinde siz ve adamlarınızla birlikte olacaktım. Neredeyse kesinlikle kamptaki herkes ölecekti. Bu yaralara baktırdıktan sonra size daha uzun bir açıklama yapabilirim, ama kısa cevap vermek gerekirse birisi, Olasko'nun Veliaht Prensi'nin ölmesini istiyor. Hem de, sizin prensinizin kapısının eşiğinde ölmesini," dedi.</p>
	<p class="block_3"> </p>
	<p class="block_2">William, karın boşluğunda bir ürperti hissetti. Birisi yalnızca komşu krallıktan bir asili öldürmeye çalışmıyordu; birisi bir savaş başlatmaya çalışıyordu.</p>
	<p class="block_5" id="calibre_pb_6"> </p>
</body></html>
