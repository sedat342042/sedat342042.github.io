<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">KARIŞIKLIK</p>
	<p class="block_3"> </p>
	<p class="block_2">Sarayın avlusunda boru sesleri duyuldu.</p>
	<p class="block_3"> </p>
	<p class="block_2">Arutha, sarayının resmi yetkililerini manevra alanını gören bir balkona çıkardı. En köşedeki yerini alırken, Kılıçustası McWirth onu selamladı ve acemilere hazır ola geçiş emrini vermek için döndü.</p>
	<p class="block_3"> </p>
	<p class="block_2">Arutha durdu ve ardından, "Bugün siz gençler görev ve mahmuzlarla ödüllendirileceksiniz. Kazandığınız rütbe ne olursa olsun buna, "şövalye" unvanını eklemeye hak kazanacaksınız. Bu kadim bir unvandır, kaynağı tarihin ve irfanın sisleri arasında kaybolmuştur. Denilir ki, tacı hayatları pahasına korumaya ant içmiş ilk şövalyeler, Krallığın en eski hükümdarlarından birinin yoldaşlarıymış."</p>
	<p class="block_3"> </p>
	<p class="block_2">"Tıpkı bugün sizin olacağınız gibi. Yalnızca kendi lordlarına hizmete yemin etmiş askerlerin aksine, sizin yemininiz kraliyet tacına yönelik. Bu topraklar üzerindeki her lorda hürmet göstermeniz ve mümkünse çağrıldığınızda onlara yardım etmeniz gerekiyor, ama en önde gelen göreviniz, doğudaki Kral'a ve batıda benim makamıma karşıdır." James hafifçe gülümsedi. Arutha'yı tanıdığından beri, Prens'in elinde tuttuğu yetkinin kendisine verdiklerini kişisel olarak sahiplendiğini hiç görmemişti. Başka adamlar, "Batıda bana," diyebilirdi, ama Arutha değil.</p>
	<p class="block_3"> </p>
	<p class="block_2">Prens devam etti. "Bugün, bazılarınız sınır garnizonlarına gönderilecek, ya da kendi oğulları idare edebilecek yaşa gelene kadar, genç subaylara ihtiyaç duyan asillerin evlerine katılacaksınız. Bu hanedan evlerinde, birkaçınız kılıçustası rütbesini kazanacak, ya da onların evlatları büyüdüğünde Krondor'a dönecek. Diğerleriniz, sınır lordlarını kalelerine tayin edilecek ve bazılarınız ise Krondor'da kalacaksınız. Ama nerede hizmet verdiğiniz, o kadar da önem taşımıyor." "Sizin yapmayı seçtiğiniz şey, nerede olursanız olun bu ulusa ve onun halkına hizmet etmek. Bunu asla göz ardı etmeyin. Hayatınız boyunca rütbe ve imtiyazlara sahip olabilirsiniz, ancak bunlar ödül olmayacaktır. Bunlar daha çok, Krallığa hizmet konusunda size yardımcı araçlar olacaktır." Arutha durakladı, ardından konuşmaya devam etti, "Tsuranilerle olan ve Gediksavaşı olarak bilinen savaşta, şu anda barış içinde olduğumuz bir düşmanla karşı karşıya geldik. Mücadele korkunç ve uzundu, çünkü bizimle savaş alanında karşı karşıya gelenler de, kendilerini hizmet etmeye adamış onurlu adamlardı. Biz de onları aynı bağlılık duyguları içerisinde karşıladık ve bu ulusumuzun kurtuluşu oldu."</p>
	<p class="block_3"> </p>
	<p class="block_2">Arutha durakladı ve ardından, "Sizleri Krallığın hizmetinde görmekten memnunum, genç subaylar," dedi.</p>
	<p class="block_3"> </p>
	<p class="block_2">Başıyla işaret ettiğinde McWirth, "İsminizi duyduğunuzda, öne çıkın ve mahmuzunuzu alın," dedi. Ardından ilk ismi çağırdı ve ilk acemi bir adım öne çıktı. İki saray oğlanı, her aceminin çizmelerine hızla mahmuzlarını takmak için iki yanda duruyorlardı. On bir genç subay hızla hizmete atanmış ve rütbeleri verilmişti. William bunların en sonuncusuydu.</p>
	<p class="block_3"> </p>
	<p class="block_2">Arutha'nın sağında, görevini bırakmadan önce son resmi görevini yerine getiren Şövalye-Mareşal Gardan duruyordu. Emirleri vermeye başladı. Acemilerin dördü kuzeye, sınır baronluklarına gidiyordu. Beşi, batıda çeşitli garnizon ve hanedan evlerine atanmıştı. İkisi Krondor'da kalacaktı.</p>
	<p class="block_3"> </p>
	<p class="block_2">Bunlardan biri William'dı.</p>
	<p class="block_3"> </p>
	<p class="block_2">James, bu duyum yapıldığında William'ın suratının hafifçe asıldığını gördü ve bu mutsuzluğun nedenini merak etti.</p>
	<p class="block_3"> </p>
	<p class="block_2">Krondor, Batı Diyarları'ndaki en iyi görev yeriydi, hem sağladığı rahatlıklar hem de politik ilerleme açısından. Rahatsız edici komşularla bitmek bilmeyen savaşların yaşandığı ve bunların terfi sağladığı Doğu Diyarları'nda durum farklı olabilirdi, ama batıda her türlü ilerleme ve politik kariyer Krondor'da başlar, Krondor'da biterdi.</p>
	<p class="block_3"> </p>
	<p class="block_2">Arutha James'e döndü ve "Sanırım şehirde yapılacak işlerin var," dedi.</p>
	<p class="block_3"> </p>
	<p class="block_2">James başıyla onayladı. "Hem de çok. Ne zaman döneyim?"</p>
	<p class="block_3"> </p>
	<p class="block_2">Çalışma odasına geri dönerken, Arutha, "Bana söyleyecek önemli bir şeyin olduğunda. Artık kıdemli bir toprak beyi değilsin," dedi.</p>
	<p class="block_3"> </p>
	<p class="block_2">James neredeyse tökezleyecekti. "Majesteleri?"</p>
	<p class="block_3"> </p>
	<p class="block_2">Arutha avluya arkasını döndü ve James'e ufak bir gülümseme gösterdi. Balkonu terk etti ve James kendisini izlerken, saraya girdi. "Bir kusurun yok, toprak beyi, ama son zamanlarda seni kırsal bölgelerde çok dolaştırdım, Efendi de Lacy ve Jerome, senin üstlenemediğin görevlerin yükünü kendi üzerlerine almaktan çok şikâyetçiler. Bu yüzden sen benim şahsi toprak beyim olmaya devam edeceksin, biz de bir başkasını kıdemli toprak beyi derecesine yükselteceğiz. Hem, günlerini bir gurup delikanlıya göz kulak olarak harcamak, bir garnizonu idare etmenin ardından yavan gelebilir."</p>
	<p class="block_3"> </p>
	<p class="block_2">James gülümsedi. "Sıkıcı demek daha doğru."</p>
	<p class="block_3"> </p>
	<p class="block_2">Arutha o nadir görülen neşeli görünümlerinden birini sergileyerek güldü. "Sıkıcı, doğru. Gene de ayrılmadan, sana son bir görev daha vereceğim. Olasko Dükü'nün gurubu avlanmak için yarın sabahın ilk ışıklarıyla ayrılıyor. Anlayamadığım nedenlerle, koruma olarak Teğmen William'ı istediler."</p>
	<p class="block_3"> </p>
	<p class="block_2">James'in kaşları çatıldı. "Paulina?"</p>
	<p class="block_3"> </p>
	<p class="block_2">Arutha masasının yanına geldi ve oturdu. De Lacy'ye, eliyle işaret ederek, kapıyı açmasını ve günlük meseleler için Prens'le görüşmek isteyenleri içeri almasını belirtti. "Prenses, evet. Babasına ve Prenslere av sırasında eşlik edecek.</p>
	<p class="block_3"> </p>
	<p class="block_2">Neden?"</p>
	<p class="block_3"> </p>
	<p class="block_2">"Ya zengin ya da kuvvetli bir koca arıyor kendisine."</p>
	<p class="block_3"> </p>
	<p class="block_2">"Bir başka deyişle, bir dükün oğlunu."</p>
	<p class="block_3"> </p>
	<p class="block_2">James, evet anlamında başını salladı. "Buna karşın, kimsenin kendisine Dük Pug'ın biraz... pek çok kişinin standartlarına göre garip olduğunu söylediğini sanmıyorum." "Ama iyi bağlantıları olan biri," diye ekledi Arutha.</p>
	<p class="block_3"> </p>
	<p class="block_2">James sırıttı. "Evet, tabii o da var. Gene de William'ı görevlerine hazırlamak için bugün biraz vakit ayırsam iyi olacak." Arutha yüzünü James'den kapıya çevirdi, bu sırada Efendi de Lacy'in eşlik ettiği ilk ricacılar gurubu geliyordu. "Bilmek istemiyorum," dedi Prens, James'e. "Sen ne yapılması gerektiğini biliyorsun, git ve onu yap."</p>
	<p class="block_3"> </p>
	<p class="block_2">"Evet efendim," dedi James, Prens'in çalışma odasından ayrılırken. Hızla manevra alanına gitti, çiçeği burnunda subaya, Rüyalar Vadisi ya da Krondor ile Karanın Sonu arasında haydutlarla dolu fundalık ve ormanlara yapılacak bir devriye görevi verilmeden, McWirth ve William'ı yakalamak istiyordu. Ardından genç Jonathan Means'i bulup, kendi ajanlarından oluşan gurubu kurmaya başlayacaktı.</p>
	<p class="block_3"> </p>
	<p class="block_2">James, William'ı Acemi Kışlası'nda yatağının ayakucundaki son altı aydır tüm elbise dolabını ve tüm şahsi eşyalarını içinde bulunduran sandığını toparlarken buldu. McWirth, yeni atanmış şövalyelerin ayrılışını izliyordu ve tavrı değişmişti. Genç adamlara, bir babanın çocuklarına baktığı gibi bakıyor, diye düşündü James. Ardından birkaç hafta içinde, asillerin çocuklarından, rütbeli Kraliyet askerlerinden ve gelecek vaat eden birkaç askerden oluşan yeni bir gurubun Krondor'a geleceğini ve yaşlı askerin, asla memnun edilemeyecek bir tirana dönüşeceğini düşündü.</p>
	<p class="block_3"> </p>
	<p class="block_2">Daha James konuşamadan, William başını kaldırıp ona baktı ve "Krondor! Neden?" dedi.</p>
	<p class="block_3"> </p>
	<p class="block_2">James karşılık verdi, "Hiç fikrim yok, ama senin yerinde kim olsa, mutluluktan havalara uçardı. Kariyer yapılan yer burası, Will."</p>
	<p class="block_3"> </p>
	<p class="block_2">William bir şey söyleyecekmiş gibi baktı, fakat bir an için sessizliğini korudu. "Bunu cephaneliğe götürmek zorundayım."</p>
	<p class="block_3"> </p>
	<p class="block_2">James cephaneliğin, genç şövalyelerin özel, ufak dairelerinin bulunduğu yerde olduğunu biliyordu. "Sana yardım edeyim."</p>
	<p class="block_3"> </p>
	<p class="block_2">William, olur anlamında başını salladı, suratı hâlâ asıktı. Cephaneliğe kişisel eşyalarını taşıması yalnızca iki sefer sürecek olmasına karşın, yardımı kabul etti. William, eğitimde kullandıkları arasından yanında götüreceği tek şey olan kılıcını kuşandı ve bir kıyafet yığınını alıp James'e uzattı. Ardından içinde iki çift çizme, büyük bir pelerin ve iki kitabın bulunduğu ikinci bir yığını yüklenerek, James'e önden gitmesini işaret etti.</p>
	<p class="block_3"> </p>
	<p class="block_2">James arkasını döndü ve Kılıçustası McWirth ‘in yanından geçerek, kapıdan çıktı. William kapıya ulaştığında durdu ve "Kılıçustası?" dedi.</p>
	<p class="block_3"> </p>
	<p class="block_2">McWirth, "Evet, teğmen?" dedi. Sesi sakin ve seviyeliydi.</p>
	<p class="block_3"> </p>
	<p class="block_2">James, arkasını döndü ve William'ın şaşkın yüzüyle karşılaştı. William'ın, artık bir subay olduğu ve McWirth ‘in kendisine bir daha bağırmayacağı gerçeğinin ayrımına henüz varamamış olduğunu fark etti. William durakladı ve ardından, "Yalnızca, bana tüm öğrettiklerinizden dolayı size teşekkür etmek istedim. Dilerim gelecekte sizi hayal kırıklığına uğratmam."</p>
	<p class="block_3"> </p>
	<p class="block_2">McWirth gülümsedi ve "Oğlum, eğer beni gelecekte hayal kırıklığına uğratabileceğine dair en ufak bir şüphem olsaydı, bu mahmuzlara asla hak kazanamazdın." William'ın iki yeni gümüş mahmuz yerleştirilmiş çizmelerini işaret etti. "Başaracaksın. Şimdi acele et, diğer subaylar, kendi eşyalarını taşıdığını görüp, onları bir yardımcıya ya da bir askere taşıtmadığın için seni sıkıntıya sokmadan cephaneliğe gitsen iyi olur."</p>
	<p class="block_3"> </p>
	<p class="block_2">James bir an yerinde dondu kaldı ve ardından gülmeye başladı. Birdenbire William, garnizonda bir şövalye-teğmen olduğu için, eşyalarını taşıması için bir yardımcı ya da askere emir verebileceğini fark etti. Ardından McWirth, James'e döndü ve "Ya da siz, toprak beyi, William’ın köpek toplayıcısı olduğunuz için. Haydi, şimdi gidin ikiniz de," dedi. "Peki, kılıçustası," dedi James. William hızlandı. "Bu deyim de nereden çıkmış?"</p>
	<p class="block_3"> </p>
	<p class="block_2">"Duyduğum kadarıyla eskiden şövalyeler şimdiki gibi refah içinde değillerdi ve silahtarları efendilerine, bir sonraki yemeğini bulacak kadar akıllı olmalıydı."</p>
	<p class="block_3"> </p>
	<p class="block_2">William sırıttı. "Seni silahtarım yapsam mı, toprak beyi?"</p>
	<p class="block_3"> </p>
	<p class="block_2">James şakayla kaşlarını çatarak karşılık verdi. "Bunu görmek için, bir altın krallık vermeye hazırım, beyim" dedi, alaycı bir biçimde. "Eğer şahsi bir silahtar istediğinden eminsen, az yetenekli saray oğlanlarından birinin, ilerleme şansı olmayan bir meslekte çalışmak isteyip istemediğine bir bakarım. Ayrıca ona ödeme yapacak parayı nereden bulacağını da merak ediyorum."</p>
	<p class="block_3"> </p>
	<p class="block_2">Cephaneliğe ulaşıp büyük kapıdan girdiler, sıra sıra kılıçların, kalkanların ve diğer silahların yanlarından geçtiler. Cephaneliğin arkasından, eğitim sırasında askerlerin körelttiği silahların onarımıyla uğraşan demircinin gürültüsü geliyordu. Binanın arkasındaki merdivenlere ulaştılar ve üst kata çıktılar. William elindeki kıyafetleri yere koydu ve çevresine bakındı. "Şu oda boş görünüyor," dedi, açık kapıyı işaret ederek.</p>
	<p class="block_3"> </p>
	<p class="block_2">James, "Seni sopalanmaktan kurtarayım. Genç şövalyelerin en büyüğü sana bir oda tahsis edene kadar beklemelisin."</p>
	<p class="block_3"> </p>
	<p class="block_2">Boş gibi görünen odayı gösterdi. "Bu odanın Yüzbaşı Treggar'a ait olduğundan neredeyse eminim."</p>
	<p class="block_3"> </p>
	<p class="block_2">William yüzünü buruşturdu. Yüzbaşı Treggar suratsız biriydi ve söylentilere bakılırsa, zorbalıklarına ve anlamsız öfke nöbetlerine karşın mevkiisini bu kadar uzun süredir koruyabildiğine göre, olağanüstü bir asker olmalıydı. Aynı zamanda, tüm ordudan sorumlu Gardan ile beraber bu kadar uzun süre garnizonda kalabildiği için, olağanüstü derecede zeki olduğu da varsayılıyordu.</p>
	<p class="block_3"> </p>
	<p class="block_2">Birkaç dakika sonra, Mallow Haven Kontu'nun en genç oğlu, yeni tayin edilmiş bir Şövalye-Teğmen olan Gordon Donald, elinde bohçasıyla merdivenleri çıktı. "Oda boş mu?" diye sordu.</p>
	<p class="block_3"> </p>
	<p class="block_2">William, "Treggar'ı bekliyoruz," dedi.</p>
	<p class="block_4"> </p>
	<p class="block_2">Gordon, elindeki eşyalarını olduğu yere bıraktı. "Böyle güzel bir gün böyle mi bitecekti?" Sesi, Huzur Tepeleri'nin eteklerinde yaşayan Kennarach halkı arasında yaygın olan bir vurgu taşıyordu. Geniş omuzlu genç bir adamdı, William ve James'den biraz uzundu ve kum sarısı saçlarıyla mavi gözleri vardı. Açık tenli olduğundan, sürekli güneş yanıkları ve çilleri olurdu.</p>
	<p class="block_3"> </p>
	<p class="block_2">James, "Batıda, en iyi yerde mevkilenmiş kişiler olarak, ikiniz de biraz tatsız görünüyorsunuz," dedi.</p>
	<p class="block_3"> </p>
	<p class="block_2">"Batı," diye karşılık verdi Gordon. "Eminim babam, beni buralarda sorunlardan uzak tutması için Prens'e rica etmiştir.</p>
	<p class="block_3"> </p>
	<p class="block_2">Kardeşlerimin hepsi savaşta öldü, Malcolm, Gediksavaşı sonlarında Tsuranilerle yapılan mücadelede, Gri Kule Dağları'nın orada ve Patrick de Sethanon'da. En genci benim ve babam beni mirası devralıncaya kadar sağ tutmaya çalışıyor."</p>
	<p class="block_3"> </p>
	<p class="block_2">"Hayatta kalmak büyük bir sorumluluktur," dedi James, alaysı bir ciddiyetle.</p>
	<p class="block_3"> </p>
	<p class="block_2">"Bu, burada doğmuş sizler için iyi olabilir, toprak beyi, ancak batıda terfi etme şansı pek azdır."</p>
	<p class="block_3"> </p>
	<p class="block_2">James hoşnutsuzluğunu belirten bir bakış attı. "Hatalıysam beni düzelt, ama bir gün dük olacaksın. Terfi etme konusu seni neden böylesine endişelendiriyor?"</p>
	<p class="block_3"> </p>
	<p class="block_2">Gordon, "Mallow Haven'daki düklüğümüz ufak bir düklük ve doğuda savaş alanında edinilen onur çok önemlidir. Sizin burada goblinleriniz, Kara Yol Kardeşleriniz gibi şeyler var, oysa doğuda bizler sürekli olarak doğu krallıkları ya da Kesh ile karşılaşıyoruz. İlerleme hızlı olduğundan, topraklar arası evliliklerde her şansı değerlendirmek gerekir." James ve William birbirlerine bakıp sırıttılar. İkisi bir ağızdan, "Mesele bir kız!" dediler.</p>
	<p class="block_3"> </p>
	<p class="block_2">James, Gordon'a, "Kim o kız?" diye sordu.</p>
	<p class="block_3"> </p>
	<p class="block_2">Gordon'un güneşten yanmış yüzü "dahi, konuşurken yüzünün kızarışını gizleyemiyordu, " Lordumuz Dip Taunton'un kızı, Rebecca. Kendisi bir dükün kızı ve onu kazanmak için bir şansım varsa, omuzlarımda, kralı kör etmeye yetecek kadar parıltılı, yeterli sayıda nişanla geri dönmeliyim."</p>
	<p class="block_3"> </p>
	<p class="block_2">James omzunu silkti. "Bir zamanlar batıda düzgün bir savaş bulunamadığı doğru, ama Krondor'a geldiğimden beri bu pek doğru sayılmaz."</p>
	<p class="block_3"> </p>
	<p class="block_2">William, "En azından batıda ilerlenebilecek en iyi yerdesin," dedi.</p>
	<p class="block_3"> </p>
	<p class="block_2">Aşağıdan, kapıya doğru ilerleyen bir düzine kadar çizmenin oluşturduğu ayak sesleri duyuldu. "Eşyalarınızı toplayın," diye tavsiyede bulundu James.</p>
	<p class="block_3"> </p>
	<p class="block_2">Kısa bir süre sonra, Şövalye-Yüzbaşı Treggar merdivenleri tırmanırken, önce esmer kafası, ardından iri omuzları görüldü. Peşinde diğer evlenmemiş şövalyeler vardı. Kendisini beklemekte olan iki yeni teğmeni görünce yüzünü buruşturdu. James'i gördüğünde ise, yüz ifadesi iyice tatsız bir hal aldı. "Bu da ne demek oluyor?"</p>
	<p class="block_3"> </p>
	<p class="block_2">William yanıtladı, "Odalarımızın tahsis edilmesini bekliyoruz, yüzbaşı."</p>
	<p class="block_3"> </p>
	<p class="block_2">Koridor doluncaya dek diğer teğmenler merdivenlerden çıkmaya devam ettiler. Pek çoğu aralarında fısıldaştı, birkaçı omuz silkti. James, Treggar'ın başlamasını beklediklerini fark etti. Yeni atanmış şövalyelerin işleri, beklendiği şekilde gelişmiyordu.</p>
	<p class="block_3"> </p>
	<p class="block_2">Tam Treggar konuşmak üzereydi ki, James söze girdi, "Prens, Şövalye-Teğmen William'ın yerleştirilmesi konusunda acele edilmesini istiyor, çünkü kendisini bekleyen özel bir görev var."</p>
	<p class="block_3"> </p>
	<p class="block_2">Treggar, ne söyleyecekse yutmak zorunda kaldı. Bunun yerine parmağını uzattı ve "Koridorun sonu. Oda sayımız az, o yüzden biri evlenene ya da başka yere atanana kadar iki kişi birlikte kalarak idare etmek zorundasınız." "Emredersiniz, yüzbaşı," dedi Gordon, subayların arasından sıyrılıp geçerek.</p>
	<p class="block_3"> </p>
	<p class="block_2">William, "Teşekkürler, yüzbaşı," dedi ve takip etti. James, "Sizi burada bekliyorum, teğmen," dedi.</p>
	<p class="block_3"> </p>
	<p class="block_2">"Her zamanki yolunuzdan çıkmışsınız, toprak beyi? Duyduğuma göre, saraydan çok kanalizasyonlarda bulunabiliyormuşsunuz," diye gözlemledi Treggar.</p>
	<p class="block_3"> </p>
	<p class="block_2">James, bir an için yüzbaşıya baktı. Derin görünümlü karanlık gözleri vardı ve bakışlarında, öfke ve aşağılamadan başka bir şey yoktu. Kalın kaşları her an bir düşünceye yoğunlaşmışçasına bitişikti, bu ifadesi yalnızca dışarıda, Şövalye-Mareşal'in ya da Prens'in huzurundayken değişiyordu. Söylentilere göre, çok sayıda genç subay ve düzinelerce saray muhafızı, gece yarısından sonra, Treggar'ı sinirlendirdikleri için dövülmüşlerdi. En sonunda, hoş bir ses tonuyla, James, "Prens nerede olmamı isterse, oraya giderim," dedi. Treggar'a meydan okumak istiyordu, fakat bir çocukken zorbalarla mücadeleyle geçen yıllarda öğrendiği kadarıyla James, bunun kazanamayacağı bir dövüş olduğunu biliyordu. Yüzbaşıyı diğer genç subayların önünde utandırmak, hoşnutsuzluğu öfkeye dönüştürebilirdi. Ve nasıl biri olursa olsun Treggar, saray garnizonunun önemli bir üyesiydi. Hem ayrıca, büyük ihtimalle öfkesini Gordon ya da William'dan çıkarırdı.</p>
	<p class="block_3"> </p>
	<p class="block_2">Yeni gelen subaylarla planladıkları gibi eğlenemeyeceklerini anlayan diğer subaylar kendi odalarına ya da aşağıya görev yerlerine döndüler. Bir süre sonra Gordon ve James belirdi.</p>
	<p class="block_3"> </p>
	<p class="block_2">William, James'e baktı. "Görev nedir, James?"</p>
	<p class="block_3"> </p>
	<p class="block_2">Treggar, William'a baktı ve homurdandı, "Bir saray üyesine hitap ederken teğmen, onun rütbesini kullanacaksın," durakladı ve ekledi, "Her kim olursa olsun."</p>
	<p class="block_3"> </p>
	<p class="block_2">William, "Emredersiniz, yüzbaşı," dedi. James'e dönerek, "Görev nedir, toprak beyi?" diye sordu.</p>
	<p class="block_3"> </p>
	<p class="block_2">James, "Yanına bir düzine adam alıp, Majesteleri'nin konuklarına av sırasında eşlik edeceksin. Avcıustasına, yanındakilerle birlikte raporunu, şafaktan bir saat önce ver," dedi. "Emredersiniz, toprak beyi."</p>
	<p class="block_3"> </p>
	<p class="block_2">Treggar'a bakarak James, "Gece yatmadan önce gelip beni görün, teğmen. Son dakika talimatlarım olabilir," diye ekledi.</p>
	<p class="block_3"> </p>
	<p class="block_2">William, "Emredersiniz, toprak beyi," dedi.</p>
	<p class="block_3"> </p>
	<p class="block_2">James arkasını döndü ve hızla ayrıldı. Oyalanmasının, Treggar'ın çirkin mizacını daha da ortaya çıkarmaktan başka bir işe yaramayacağını biliyordu. Treggar'ı eğlencesinden alıkoyduğundan, gece gelmeden, William'ı utandıracak ya da cezalandıracak bir iş bulacağından emindi. James zorbaları iyi bilirdi. Eninde sonunda William ve Gordon, Treggar ‘la uzlaşmak zorundalardı.</p>
	<p class="block_3"> </p>
	<p class="block_2">Avluyu geçerken James, William’ın yeterince güçlü bir çocuk olduğunu düşündü. Kendi başına idare edebilirdi. Gordon'un da kendi çapında güçlü bir kişi haline geleceğini düşünüyordu. Hem zaten Treggar uzun zamandır, başka diyarlardan gelmiş subaylar yığınından ne elde edip ne edemeyeceğini kesinlikle biliyordu. Yığının Başı olmanın ayrıcalıkları olduğu kadar, sorumlulukları da vardı ve eğer Treggar gerçekten konumunu istismar etmiş olsa, Gardan kendisini uzun süre önce görevden çekmiş olurdu. James'in, Arutha ve şövalye-mareşal hakkında bildiği bir şey varsa, o da önemsiz dahi olsa dikkatlerinden uzun süre kaçacak bir detayın olmadığıydı. Sorunlar çabucak ortaya çıkarılıp, çözülürdü.</p>
	<p class="block_3"> </p>
	<p class="block_2">Kapıdan geçerken, muhafızlardan biri kendisini selamladığı sırada, James, ilk durağının neresi olacağını düşünüyordu. Ardından James durdu. Sarayı, bir zamanlar ana kapısı olan fakat artık tören girişleri, kutsal gün törenleri ve benzerleri için kullanılan batı kapısından terk etmişti, saray ticaretinin büyük bir kısmı artık liman girişi ve doğu kapısından yürütülüyordu.</p>
	<p class="block_3"> </p>
	<p class="block_2">Meydanın karşı sırasında, saray topraklarının batı sınırını belirleyen büyük bir ev bulunuyordu. Ev ile kapının arasında mütevazı boyutta fakat kadim ve herkesçe bilinen bir çeşme vardı, bunun nedeni şehrin yapımı sırasında ilk prenslerin inşa edilmesini emrettikleri ilk çeşme olmasıydı. James evi inceledi. Büyük bir yapıydı ve geniş dış cephesi, içinde pek çok oda olduğunu gösteriyordu. Ve bildiği kadarıyla, yıllar önce terk edilmişti. Ardından kendini düzeltti; terk edilmemişti ama boştu. Zaman zaman binanın çevresinde, ahşap yüzeylerin ya da demir kapının boyanması, ya da dış duvardaki taşların onarımı gibi hareketlilikler gözlendiği olurdu. Fakat şimdi, birisinin binayı yerleşime hazırladığı apaçık ortadaydı.</p>
	<p class="block_3"> </p>
	<p class="block_2">"Neler oluyor?" diye sordu kapıdaki muhafıza, başıyla evi işaret ederek. "Bilmiyorum. Dünden beri arabalar gelip gidiyor, toprak beyi."</p>
	<p class="block_3"> </p>
	<p class="block_2">"Hatırlayabildiğim kadarıyla o ev hep kapalıydı," dedi kapının öteki tarafında duran muhafız. "Sahibinin kim olduğunu dahi bilmiyorum."</p>
	<p class="block_3"> </p>
	<p class="block_2">James, "Ishap Tapınağı'na ait," dedi.</p>
	<p class="block_3"> </p>
	<p class="block_2">İkisi de kendisine baktı, fakat hiçbiri bunu nereden bildiğini sormadı. James'in şehir hakkında her şeyi bilmek gibi bir huyu vardı ve iki muhafız da sözlerinden şüphe etmedi.</p>
	<p class="block_3"> </p>
	<p class="block_2">"Genellikle pek ortaya çıkmayı sevmezler," diye mırıldandı James. "Bu ne anlama geliyor acaba?"</p>
	<p class="block_3"> </p>
	<p class="block_2">Her iki muhafız da sorunun kendilerine yöneltilmediğini bildiklerinden sessiz kalırlarken, James dikkatini karşısındaki yeni gelenlerden, bir başka soruna yöneltti: Geceşahinleri.</p>
	<p class="block_3"> </p>
	<p class="block_2">James, iki binanın arasından çıktı, üzerinde, saraydan çıkarken giydiğinden çok daha eski bir kıyafet vardı. Şehrin içinde, her duruma hazırlıklı olmak için kıyafet, silah ve para gizlediği pek çok yer vardı. Sıradan halkın içerisine karışmak, Prens'in toprak beyi için sıradan bir işti.</p>
	<p class="block_3"> </p>
	<p class="block_2">James, şehrin, Yoksul Mahalle'ye yakın olan ve tüccarlara ayrılmış bölümünden, gündüz kalabalığının arasından sıyrılarak ilerledi. Hiç kimse şehrin bölümlerini bu şekilde belirleyen bir harita ya da plan gösteremezdi, ama Krondor'da yaşayan herkes pazarın nerede bitip, liman bölgesinin nerede başladığını, Limanyakası'nın neresinin Balıkevi mahallesi olduğunu ve diğer resmi olmayan bölgelerin nasıl sıralandığını bilirdi. James, bir bölgenin nerede başlayıp nerede bittiğini bilmenin, insanın sağlığı ve güvenliği açısından önemli olduğunu biliyordu.</p>
	<p class="block_3"> </p>
	<p class="block_2">Ticaret bölgesini Yoksul Mahalle'den ayıran isimsiz sokağı geçti. Yoksul mahalleye girerken, sanki sokaklar küçülmüş, daralmış ve hapsolmuş gibi görünüyorlardı. Her iki tarafta da, güneşin en tepede olduğu zamanlar dışında hep karanlık görünen binalar yükseliyor, aralarından bir arabanın ancak geçebileceği kadar, çok dar bir yer bırakıyorlardı.</p>
	<p class="block_3"> </p>
	<p class="block_2">Eski yuvasında ilerlerken James'in duruşu ya da yürüyüşü değişmemişti, sadece daha tetikte hareket ediyordu. Yoksul mahallesinin sokakları, gün içinde şehrin diğer tüm bölümleri gibi işlekti, ama çok daha tehlikeliydi. Tehlikeler, gece olduğundan daha az belirgindi, fakat bu belirsizliklerinden dolayı daha ölümcüllerdi. Kısa sürede, James, bölgeyi kaplamış olan sessizliği fark etti. Bakışlar her zamankinden daha kaçamaktı, insanlar, normalde olduğundan daha hızlı hareket ediyorlardı. Sesler alçalmış, yabancılar dikkatle gözleniyordu. Cinayetler, zaten şüpheci olan nüfusu iyice güvensiz hale getirmişti.</p>
	<p class="block_3"> </p>
	<p class="block_2">James, daha da dar bir yola, yer yer ikinci kata çıkan tahta merdivenlerin bulunduğu bir arka sokağa girdi. Sokağın sonunda, bir midillinin çektiği iki tekerlekli arabaya eşya yükleyen iki büklüm bir şekil gördü. Girmeyi planladığı yerin kapısı açıktı.</p>
	<p class="block_3"> </p>
	<p class="block_2">James, hançerini çekti ve bileğinin altında kalacak şekilde gizledi. Hızlı bir bilek hareketi, ihtiyaç halinde hançeri oyuna dahil edecekti. Şekle, hamle yapabileceği kadar yaklaştığı sırada, durdu ve "Sophia?" dedi.</p>
	<p class="block_3"> </p>
	<p class="block_2">Şekil arkasını döndü ve doğruldu, James rahatlamıştı. Kadının gri saçlarının arasından çıkan koyu kahverengi tutamlar, gençliğinin renkleri hakkında bir fikir veriyordu. James'in bir savuşturma pozisyonu olduğunu anladığı bir şekilde kadın elini uzatmıştı. Bir süre sonra, kadın rahatladı ve "Jimmy. Hayatımdan geride kalan birkaç yılı da götürdün benden," dedi.</p>
	<p class="block_3"> </p>
	<p class="block_2">James, midillinin çektiği arabaya yaklaştı ve ardından açık kapıya baktı. "Ayrılıyor musun?"</p>
	<p class="block_3"> </p>
	<p class="block_2">"Bu son yükü de bağlar bağlamaz."</p>
	<p class="block_3"> </p>
	<p class="block_2">"Nereye gidiyorsun?"</p>
	<p class="block_3"> </p>
	<p class="block_2">"Bilmiyorum ve Krondor'da herhangi bir kişinin nereye gideceğimi bilmesini istediğimden de emin-değilim, Jimmy." James, kadının yüzünü inceledi. Hiçbir zaman güzel bir kadın olmayan -gençliğinde hatlarının, haklı olarak bir atınkini andırdığı söylenirdi- Sophia, kendisini etkileyici kılan güçlü bir vücuda ve endama sahipti ve yıllar boyunca, ister zengin ister yoksul, birçok erkeğin kalbine sahip olmuştu. Fakat Sophia'nın, büyüler, tılsımlar ve sihirli iksirlerle ilgili işi kendisini, James gibi güvendiği dostlarının dışında, yalnızlığa itmişti.</p>
	<p class="block_3"> </p>
	<p class="block_2">James, bu yorum karşısında başını salladı. "Eğer kaybolmak istiyorsan anlıyorum, fakat gene de nedenini sorabilir miyim?"</p>
	<p class="block_3"> </p>
	<p class="block_2">"Cinayetleri duymuşsundur; sormama bile gerek yok. Prens'in adamı olup da bilmemen imkânsız."</p>
	<p class="block_3"> </p>
	<p class="block_2">"Ortadan kaybolanlar gurubuna katılmaktan mı korkuyorsun?"</p>
	<p class="block_3"> </p>
	<p class="block_2">Başını evet anlamında salladı. Mavi elbisesini düzeltip, arabadan siyah şalını aldı ve ufak odasının kapısını kapattı. "Senin dikkatini çekmemiş olabilir, ama o adamların arasında Şakacılardan olmayan birçok kimse, kuşkusuz benden çok daha alakalı olduğun sebeplerle ortadan kaybolan, bazı sanatları uygulayan kişiler vardı." "Büyücüler mi?" diye sordu James, birdenbire kadının söyleyecekleri ilgisini çekmişti.</p>
	<p class="block_3"> </p>
	<p class="block_2">"Sadece ben bile beş tane sayabilirim. Pek çoğunun ismini bilmiyorsundur, çünkü çalışmalarını gizli yürütüyorlardı.</p>
	<p class="block_3"> </p>
	<p class="block_2">Biz, Yıldızlimanı'ndakiler kadar halka açık bir grup değiliz, Jimmy. Bazılarımız, daha sakin hayatlar tercih ediyoruz."</p>
	<p class="block_3"> </p>
	<p class="block_2">"Ya diğerleri?"</p>
	<p class="block_3"> </p>
	<p class="block_2">"Güce sahip olanlar tarafından hoş karşılanmayacak bir şekilde icra ediyorlar sanatlarını."</p>
	<p class="block_3"> </p>
	<p class="block_2">"Kara büyü mü?"</p>
	<p class="block_3"> </p>
	<p class="block_2">"Öyle karanlık bir şey değil, ama diyelim ki bir tüccar, rakibinin tahıl yükünün teslimattan evvel çürümesini, ya da bir kumarbaz, oyun sırasında şansının artmasını istiyor. İşte, buralarda güçlerini gerektiği biçimde kullanırlar." "Tabii ki bir karşılığı vardır," diye gözlemledi James.</p>
	<p class="block_3"> </p>
	<p class="block_2">Sophia başıyla onayladı. "Birisi, Krondor'daki büyücüleri ortadan kaldırıyor, James." James etrafına bakındı. "Kaç kişi daha var?"</p>
	<p class="block_3"> </p>
	<p class="block_11"> Sophia, "Şunu çevirmeme yardım et. Üzerini yüklemeden önce o yöne çevirmeliydim," dedi.</p>
	<p class="block_3"> </p>
	<p class="block_2">James, kadının arabayı çevirmesine yardım etti ve arabanın ikiz çekme kollarının arasında eğilirken ve onları kaldırırken kadını izledi. Yardım etmeyi teklif etmemesi gerektiğini biliyordu; Sophia, tanışmış olduğu en bağımsız kadındı ki, kendisi pek çok kadın tanımıştı. "O şeyi çekmek için ufak bir at ya da midilli bulmalısın." "Bunu karşılayamam," diye yanıtladı, hayatındaki tüm mal varlığını sokak boyunca çekerken.</p>
	<p class="block_3"> </p>
	<p class="block_2">"Ben... sana bir at için borç verebilirim, Sophia. Bu kaba sokak çocuğuna her zaman çok iyi davrandın."</p>
	<p class="block_3"> </p>
	<p class="block_2">Gülümsediğinde, yaşını belirten izler yüzünden yok olmuştu. "Hiçbir zaman kaba değildin sen. Can sıkıcıydın, evet, ama asla kaba değil." Ardından gülümsemesi kayboldu. "Hayvanı alsam bu sefer de beslemek zorunda kalırdım, ama gene de teklifin için teşekkürler."</p>
	<p class="block_3"> </p>
	<p class="block_2">Köşeye vardıklarında Sophia durakladı ve "Ama seni benim kapıma getiren konunun ne olduğunu sormalıyım," dedi.</p>
	<p class="block_3"> </p>
	<p class="block_2">James güldü. "Aslında, büyüyle ilgili ufak bir meseleydi."</p>
	<p class="block_3"> </p>
	<p class="block_2">Prenses Paulina'nın tılsımı ve etkilerini açıkladı ve "Eğer genç arkadaşım ona eşlik edecekse, sanırım muskasına karşı koymak için elinde bir şeyler olması faydalı olur," diye bitirdi.</p>
	<p class="block_3"> </p>
	<p class="block_2">Sophia bir kahkaha attı. "Muskalar. Bunu sevdim. Evet, arkadaşına yardım edebilecek bir şeyim var, dostum." Çekme kollarını yere bıraktı ve arabanın arkasına geçti. Az evvel bağlamış olduğu, koruyucu örtüyü kaldırdı ve "Keşke ben bunu yapmadan önce söylemiş olsaydın," dedi ve yığının içine uzandı. Ufak bir kese çıkartıp, karıştırmaya başladı. "Etkili bir iksirim var, ancak yalnızca birkaç saatliğine işe yarar." Ufak bir yüzüğü çıkarttı. "Ama bu işe yarayabilir." Sade bir şekilde işlenmiş, gri renkte, gümüşten yapılmıştı, üzerinde ise parıltısız, yarı değerli kırmızı bir taş vardı. Kadın yüzüğü James'e uzattı. "Takanı birçok ufak tefek efsun ve büyüden korur. Genç bayanın kullandığı tarzdakiler yani sanırım. Maddesel hiçbir şey karşısında faydalı değil, ama en azından kızın etkilerini, doğanın kendisine bahşettikleriyle sınırlayacaktır."</p>
	<p class="block_3"> </p>
	<p class="block_2">James yüzüğü aldı. "Teşekkürler. Sana borcum nedir?"</p>
	<p class="block_3"> </p>
	<p class="block_2">"Senin için," dedi, "bedava." Koruma kayışlarını yeniden bağladı.</p>
	<p class="block_3"> </p>
	<p class="block_2">James, "Birdenbire bu cömertlik niye?" diye sordu.</p>
	<p class="block_3"> </p>
	<p class="block_2">"Geçmişte bana bir iki iyiliğin dokunmuştu, Jimmy. Buna bir ayrılık hediyesi diyelim." Çekme kollarını yeniden eline aldı ve arabayı çekerek ara sokaktan geçti, kendisini Yoksul Mahalle'den çıkartacak yola ulaştı.</p>
	<p class="block_3"> </p>
	<p class="block_2">İki çocuk hızla yanından geçerken James yana çekildi. Bir an için onların kapkaççı olup olmadıklarını, birinin para kesesini kesip diğerine fırlatmış olup olmadığını merak etti, fakat ardından onların yalnızca eğlencesine koşuşturan şehir çocukları olduğunu fark etti.</p>
	<p class="block_3"> </p>
	<p class="block_2">James, son bıraktığı yerde olduğundan emin olmak için kesesini yokladı, ardından kemerinden çözdü. Keseyi arabanın örtüsünün altına sokarken, "O halde, benim de bir ayrılık hediyesi vermeme izin ver. Her nereye gidiyorsan, yerleşmek için paraya ihtiyacın olacak," dedi.</p>
	<p class="block_8"> </p>
	<p class="block_2">Gülümserken mavi gözleri parlıyordu. "Sen gerçek bir dostsun, Jimmy."</p>
	<p class="block_3"> </p>
	<p class="block_2">"Güvenli olduğundan emin olduğunda nereye yerleştiğini bana bildir, Sophia."</p>
	<p class="block_3"> </p>
	<p class="block_2">"Olur," dedi ve ardından, doğu kapısına ulaşan ana yoldan ilerleyerek, James'i yalnız bıraktı.</p>
	<p class="block_3"> </p>
	<p class="block_2">James, kadının şehrin kalabalığı arasında kayboluşunu izledi ve ardından saraya doğra yol aldı. Bu akşamüstü başka ne yaparsa yapsın, Prensle kısa bir konuşma için geri dönmesi şarttı.</p>
	<p class="block_3"> </p>
	<p class="block_2">Krondor'daki rastgele cinayetlerin ardındaki neden hakkında hâlâ pek az fikri vardı, ama öldürülenlerinin çoğunun büyücü olduğu gerçeği, bir an önce Arutha'ya iletilmesi gereken bir şeydi. Akşamüstü güneşi yakıcıydı, ama James, kemiklerine kadar ürpermişti.</p>
	<p class="block_5" id="calibre_pb_5"> </p>
</body></html>
