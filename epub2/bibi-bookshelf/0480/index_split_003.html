<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kiralık Katiller - Krondor Serisi - Raymond E. Feist</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_6">SÜRPRİZLER</p>
	<p class="block_3"> </p>
	<p class="block_2">William, gözlerini ileri dikmişti.</p>
	<p class="block_3"> </p>
	<p class="block_2">Her hareketinin Kılıçustası McWirth tarafından izlendiğinin farkındaydı. Son sene içerisinde, yaşlı asker William'ın gelişimini diğer erlerden daha dikkatli izlemeye başlamıştı, fakat bu hafta sonu terfi edeceği anlaşıldığından beri görünen oydu ki her bir hareketi ve sarf ettiği her kelime tartılıyordu.</p>
	<p class="block_3"> </p>
	<p class="block_2">William, bunun olağanüstü bir öğrenci olmasından kaynaklandığına inanmaya çalışıyordu, taktik ve strateji konusundaki başarısının yanı sıra belki garnizonda iki elle kullanılan uzun kılıçtaki en iyi kılıç dövüşçüsüydü. Aynı zamanda evlat edinilme yoluyla kraliyet ailesine kan bağı olması da, kendisini kılıçustasının "özel bir proje" olarak değerlendirmesine yol açıyor olabilirdi. Ama son birkaç gündür, yaşlı hocasını ne kadar memnun etmeye çalışırsa çalışsın, çabalarında her zaman bir eksiklik vardı. Ya kılıç çalışması sırasında kılıç darbesi olması gerekenden bir saç teli kalınlığı kadar daha alçaktı, ya da alan eğitimi sırasında bir mevkiiyi güçlendirme kararı biraz erkendi. William bir an için, kılıçustasının kendisiyle kişisel bir sonunu olup olmadığını düşündü, ama McWirth yanında belirdiğinde bu düşünceyi bir yana itti. Dostça bir ses tonuyla yaşlı asker, "Uzun bir gece miydi, talebe?" dedi.</p>
	<p class="block_3"> </p>
	<p class="block_2">William, uykusuzluktan hâlâ gözlerinin içinde kum taneleri varmış gibi hissediyordu, ama kemiklerine kadar işlemiş yorgunluğu düşünmemeye çalıştı. "Efendim! Yeterince uzundu, kılıçustası!" dedi mümkün olduğunca canlı bir şekilde. "Yorgun musun, talebe?" "Hayır, kılıçustası!"</p>
	<p class="block_3"> </p>
	<p class="block_2">"İyi," dedi McWirth, sesini tüm talebelerin duyabileceği kadar yükseltti, "çünkü bugün bir tatbikat yapacağız. Çok kötü adamlar Tratadon köyünü kuşattılar, atlarımızla çok hızlı bir şekilde oraya varmalı ve Tratadon'un kızlarını bu kötü adamların ellerinden kurtarmalıyız." Bir kez daha William'a bakarak ekledi, "Tabii ki bu kötü adamlar aslında garnizonda sıkça karşılaştığınız, daha tüyü bitmemiş erleri rezil etmekten hoşlanacak kişiler, o yüzden onları hayal kırıklığına uğratmak için elinizden geleni yapın."</p>
	<p class="block_3"> </p>
	<p class="block_2">Hep bir ağızdan tüm talebeler bağırdı, "Evet, kılıçustası!"</p>
	<p class="block_3"> </p>
	<p class="block_2">"On beş dakika içinde herkes kılıç kuşanıp atlarını eyerlesin!" diye bağırdı kılıçustası.</p>
	<p class="block_3"> </p>
	<p class="block_2">William, birliğiyle birlikte acele içinde hareket etmeye başladı, bu sırada sarayın, içinde James'in uyuyor olabileceği kanadına baktı. Neredeyse James'e sessiz bir lanet okuyacaktı ki, aslında James'in kendisini Gökkuşağı Papağanı'nda kalması için zorlamadığını ve o Talia denilen kızın da çok çekici olduğunu hatırladı. Kendisine gülümsemesinden gerçekten çok hoşlanmıştı.</p>
	<p class="block_3"> </p>
	<p class="block_2">Düşünceleri hemen silinip gitti; çünkü zırhını ve silahlarını almak için cephaneliğe girdiğinde, yaklaşmakta olan tatbikattan başka bir şey düşünemez hale gelmişti. James aşağıya, sarayın avlusuna göz attığında, talebelerin bugünkü tatbikat için giyinip kuşanmaları için cephaneliğe doğru koşuşturduklarını gördü. Günlük programı okurken uyanık kalmaya çalışmıştı ve William ve diğerlerinin önünde tatsız bir gün olduğunu biliyordu. Tratadon on saatlik zorlu bir yürüyüş mesafesindeydi ve oraya bir gece evvel varmış olan, haydut rolünü oynayacak olan takım, iyice hazırlanmış olacaktı. McWirth, evlatlarının işlerinde ne tarz sorunlarla karşılaşabileceklerini gayet iyi öğrenmelerini sağlıyordu.</p>
	<p class="block_3"> </p>
	<p class="block_2">"Toprak beyi?" diye hafif bir ses dalgın düşüncesinin uykuya dönüşmesine engel oldu.</p>
	<p class="block_3"> </p>
	<p class="block_2">"Evet?" dedi James, genç saray oğlanına, kendini uyanık kalmaya zorluyordu.</p>
	<p class="block_3"> </p>
	<p class="block_2">"Majesteleri sizi özel ofisinde bekliyorlar."</p>
	<p class="block_3"> </p>
	<p class="block_2">James başıyla onayladı, hareket etmeyi bıraktığı anda kendisini uyuyormuş gibi hissettiren sıcak yorgunluğa karşı koymaya çalışıyordu. Arutha'nın ofisinin yan kapısına vardıklarında, James adımlarını yavaşlatmadan içeri girebilsin diye bir başka saray oğlanı kapıyı açtı.</p>
	<p class="block_3"> </p>
	<p class="block_2">Arutha masasında oturuyordu. İki kupayı ve büyük testiyi göstererek, "Lütfen al," dedi.</p>
	<p class="block_3"> </p>
	<p class="block_2">James, testiyi kupaya boşaltmaya başladığında burnuna koyu bir Keshia kahvesinin aroması çarptı. Prens'in kupasına bir kaşık bal eklerken, "İki yıl önce kahveden hoşlanmadığımı düşünüyorum da. Şimdi ise bir insanın sabahı kahvesiz nasıl atlattığını merak ediyorum," dedi.</p>
	<p class="block_3"> </p>
	<p class="block_2">Arutha, kendisine uzatılan kupayı alırken başıyla onayladı. "Ya da koka."</p>
	<p class="block_3"> </p>
	<p class="block_2">James, Tsuranilere ait olan bu sabah içeceğine omuz silkti. "Tadına bir türlü alışamadım. Çok acı ve baharatlı." Arutha, James'e iskemleye oturmasını işaret etti ve "On beş dakika içerisinde toplantım var, ama sen bugün katılmayacaksın. İki şey yapmanı istiyorum Senden; biri önemsiz, biri değil"</p>
	<p class="block_3"> </p>
	<p class="block_2">James başını evet anlamında salladı fakat bir şey söylemedi.</p>
	<p class="block_3"> </p>
	<p class="block_2">Arutha konuşmasına devam etti. "Dük Radswil ve ailesi avlanmak istiyor. Avcıustasına, Olasko Prensi'ne ertesi gün dağlarda eşlik etmesi için bir grup ayarlaması talimatını vereceksin." "Bu önemsiz olandı," diye yorumladı James.</p>
	<p class="block_3"> </p>
	<p class="block_2">Arutha başını evet anlamında salladı. "Mümkünse kayıp ajanlarını bul ve şehirdeki bu sorunların kaynağını bulmaya çalış. İnce bir diplomasi işi de yapman gerekecek, zira işe, şehir hapishanesine gidip Şerif Means ile görüşme yaparak başlamalısın."</p>
	<p class="block_3"> </p>
	<p class="block_2">"Yani Krondor'a döndüğümüzde niye bizi bekliyor olduğunu mu bulmalıyım?"</p>
	<p class="block_3"> </p>
	<p class="block_2">Arutha tartar bir bakışla genç dostunu inceledi. "Bu dedikoduyu hâlâ ortaya çıkaramadın mı?"</p>
	<p class="block_3"> </p>
	<p class="block_2">James esnemesine engel olmaya çalıştı. "Çok meşguldüm."</p>
	<p class="block_3"> </p>
	<p class="block_2">Arutha kupasında kalanı içti ve ayağa kalktı. James de kalktı. "Şehir Devriyesi ve şerifin adamları arasında bazı sorunlarımız var. Şerif buraya, biraz da Devriye Yüzbaşısı Guruth'un askerlerini şikâyet etmeye gelmişti, özellikle de yoksul mahallesindeki birliği."</p>
	<p class="block_3"> </p>
	<p class="block_2">"Ah," dedi James. "Mahkemelik bir ihtilaf."</p>
	<p class="block_3"> </p>
	<p class="block_2">"Onun gibi bir şey. Normalde, Şehir Devriyesi şehrin güvenliğiyle ilgilenirken, şerifin asayiş kuvvetleri daha çok suçlarla ilgilidir, ama son zamanlarda bu iki grup önemsiz konular hakkında çatışma halinde. Her zaman bir rekabet vardı, ama artık kontrolden çıkıyor."</p>
	<p class="block_4"> </p>
	<p class="block_2">"Peki, benim ne yapmamı isterdiniz, Majesteleri?"</p>
	<p class="block_3"> </p>
	<p class="block_2">Arutha, büyük salona açılan kapıya doğru ilerlerken, "Bu mesele, asayiş kuvvetleri ile devriye arasında bir kavgaya dönüşmeden dursun istiyorum. Bu tartışmayı sonlandırıp, her iki gurubun da Krondor'daki cinayetlerle ilgilenmesini sağlamaya çalış." Arutha, sabah toplantısı için özel ofisinden ayrılıp, James'i yalnız bıraktı.</p>
	<p class="block_3"> </p>
	<p class="block_2">James kısa bir süre oyalanarak, sıcak kahvesinin son yudumunun keyfini çıkardı, ardından dönüp dış koridora ilerledi.</p>
	<p class="block_3"> </p>
	<p class="block_2">Her zamanki gibi yapacak çok işi vardı ve fazla vakti yoktu.</p>
	<p class="block_3"> </p>
	<p class="block_2">Sabahın erken saatlerinde Krondor, James'in en sevdiği yer ve zamandı. Sarayı arkasında bırakırken bir kez daha Prens'in şehrinin canlılığından etkilenmişti. Güneş doğudan bir saat kadar önce yükselmiş, şehir şimdiden hareket kazanmıştı. Arabalar, ayrılan ya da gelmekte olan kervanlarla buluşmak için şehrin kapılarına ya da demirlemiş gemilerden yüklerini almak için limana ilerliyorlardı. İşlerine başlamak üzere olan işçilerin arasında dükkânlarını açmaya giden esnaf, bu dükkânlara yönelmiş müşteriler ve daha binlerce vatandaş ve ziyaretçi, sokaklarda akın akın ilerliyordu.</p>
	<p class="block_3"> </p>
	<p class="block_2">Liman tarafından gelen bir esintide okyanusun tuzunu hisseden James derin bir nefes aldı, kendini yeniden canlanmış hissetti. Öğlen olduğunda günün sıcaklığı çürümüş meyveleri, etleri, sıyrılmış kemikleri ve insanların daha da tatsız yan ürünlerini açığa çıkaracaktı. James şehirde doğmuş ve büyümüştü, sıcak bir günde tabaklanan ve boyanan derinin kokusu ya da ağılların ve kümeslerin kokusu kabul edilebilirdi, bunlar arka plana karıştığından neredeyse fark edilmiyordu. Fakat gene de kokunun olmaması tercih edilirdi.</p>
	<p class="block_3"> </p>
	<p class="block_2">Minnet duygusu ile derin bir nefes daha alırken yanından bir öküz arabası ağır ağır ilerliyordu. 0 anda öküz, türünün midesini gösterdi ve şahane bir şekilde kendini rahatlattı. Burnunu tıkayarak koşar adımlarla oradan uzaklaşırken James, tanrıların mizah anlayışının ne denli şakacı olduğunu ve günde binlerce kez küçük insani münasebetsizlikler ve sefillikleri gösterdiğini düşünüyordu. Başkasının başına gelmiş olsa, olayı çok komik bulurdu.</p>
	<p class="block_3"> </p>
	<p class="block_2">James, Kraliyet Pazarı'na doğru hızla ilerledi, aslında tam bir kraliyet alanı sayılmazdı, fakat saraya en yakın pazaryeri olduğundan bu adı almıştı. Şahinciler daha şimdiden mallarını sergilemeye başlamış, alışveriş yapacaklar tezgâhlara ulaşmış, satılan malları inceliyorlardı.</p>
	<p class="block_3"> </p>
	<p class="block_2">Yüksek Yol'dan aşağı, dörtyol ağızlarında arabalar ve el arabalarından kaçınarak indi. Farkına varmadan, asayiş görevlilerinin bir işinin de sabah saatlerinde bu dörtyollarda durarak araçların geçişini düzenlemek olması gerektiğini düşündü. Gün ortasına doğru bu hareketlilik bir miktar azalacaktı, fakat şu anda yük taşıyıcıları, çiftçiler ve hamallar arasında başlaması an meselesi olan neredeyse yarım düzine kavga vardı ve hepsi birbirine bağırıp duruyordu. James, doluşmuş halkın, yolcuların arasından sıyrıldı ve bir sonraki köşede bir kavganın çıkmış olduğunu gördü. Bir el arabası ters dönmüş, iki yük arabası birbirine girmişti. Bu da atlardan birini korkutmuş, gerilemesine neden olarak arabasının ters dönmesine sebep olmuştu. İki asayiş görevlisi koşuşturarak oraya geliyordu ve James olay yerine ulaştığında, birisi "Yol açın!" diye bağırarak onu bir kenara itti.</p>
	<p class="block_3"> </p>
	<p class="block_2">James, elinde bir çuval buğday taşıyan genç bir kadına çarptı, kadın düşerken çuvalın içindekiler de sokağa dökülmüştü. Kadın buğdayın bedelinin ödenmesi için çığlık çığlığa bağırmaya başladı. James bir özür mırıldanarak bunu kabullendi ve kendisini bir sonraki aptal serseriden korumak için döndü.</p>
	<p class="block_3"> </p>
	<p class="block_2">Gelen, Şehir Devriyesi komutanı Yüzbaşı Guruth'tu. Koyu renk sakallı, kara gözlü ve "Neler oluyor?" diye bağırırken etkili bir biçimde kullandığı derinden gelen, doğuştan tehditkâr bir sesi olan, iri yarı bir adamdı.</p>
	<p class="block_3"> </p>
	<p class="block_2">Olayı izlemekte olanlar hemen sessizleşti, fakat dövüşen iki kişi yumruklaşmalarına devam etti. İki devriye, yüzbaşılarının yanından geçerek mızraklarının küt uçlarını darbeye hazır duruma getirdiklerinde, asayiş görevlileri de yardıma yetişti. Kavga edenler hızla yatıştırıldı ve yüzbaşı kendilerini izleyen kalabalığa döndü. "Herkese söylüyorum!</p>
	<p class="block_3"> </p>
	<p class="block_2">İşinizin başına dönün, yoksa size de saray zindanlarında bir yer buluruz!"</p>
	<p class="block_3"> </p>
	<p class="block_2">Kalabalık hızla dağıldı ve Guruth, James'e döndü. "Toprak beyi?" dedi, ses tonu James'in olay yerinde bulunması hakkında bir açıklama beklediğine işaret ediyordu.</p>
	<p class="block_3"> </p>
	<p class="block_2">James, devriyeler tarafından iteklenerek ve bu ses tonuyla kendisine hitap edilerek, doğduğu bu şehirde davetsiz bir misafirmiş gibi üzerine gelindiğini hissediyordu. "Prens'in bir işi için buradayım," dedi bir yandan üzerindeki tozu silkerken.</p>
	<p class="block_3"> </p>
	<p class="block_2">Yüzbaşı, derinden gelen kısa, boğuk bir kahkaha attı, ardından, "Peki o halde, ben bu dağınıklığı toparlarken sen de işine dönsen iyi olur," dedi.</p>
	<p class="block_3"> </p>
	<p class="block_2">"Aslında görevim, siz ve şerif hakkında. Onun ofisine kadar bana eşlik eder misiniz?" dedi James, yüzbaşının kendisini izleyip izlemediğine bakmadan yürümeye başlayarak.</p>
	<p class="block_3"> </p>
	<p class="block_2">James, yüzbaşının adamlarına, meseleyle asayiş görevlilerin ilgilenmeleri için durup toparlanmaları emrini verdiğini duydu. Taşın üzerine çarpan çizme sesleri James'e, yüzbaşı ve adamlarının hemen arkasından geldiklerini belli ediyordu. Yavaşça hızını artırdı, böylelikle yüzbaşı ve adamları kendisine yetişmek için daha hızlı yürümek zorunda kalacaklardı. Şerifin ofisi, tartışmanın olduğu yerden fazla uzak olmayan Eski Pazar Meydanı'nın yakınlarındaydı. Ofis, yerin altında, demir parmaklık ve kapılarla bölünmüş, bunlardan iki tane geniş, altı tane de tutukluları diğer hapishane nüfusundan ayıran küçük hücre olmak üzere sekiz hücresiyle büyük bir bodrum katı olan şehir hapishanesinin girişi görevini görüyordu. Sabah ya da akşam herhangi bir saatte, yarım düzine ayyaş, adi hırsızlar, kavga çıkaranlar ve diğer sorun yaratanlar içeride kilitlenmiş, Prens'in sulh hâkiminin keyfini bekliyor olurlardı. Üstteki iki kat, şehirde ailesi olmayan yardımcıların yaşadıkları yerlerdi. Şerif Wilfred Means, çalışma masası olarak kullandığı masadan başını kaldırdı ve başıyla kibar bir hareket yaparak, "Yüzbaşı, toprak beyi," dedi. "Bu zevki neye borçluyuz?" Yüzündeki ifade bunun memnuniyetten başka her-şey olduğunu belli ediyordu. Şehir Devriyesi ve Şehir Muhafızları arasındaki ihtilaf, şerif ve yüzbaşı arasında, aralarında soğukluk yaratacak kadar çok sürtüşmeye yol açmıştı. Means ayrıca James'i de hiç sevmezdi.</p>
	<p class="block_3"> </p>
	<p class="block_2">Bu tavır, James'in çocukluğuna, Eliuzun Jimmy'nin asayiş görevlilerinin başına bela olduğu dönemlere dayanıyordu. James ne rütbe alırsa alsın, şerifin her zaman için kendisini içinden bir hırsız ve dolayısıyla bir şüpheli olarak göreceğinden emindi.</p>
	<p class="block_3"> </p>
	<p class="block_2">James hızla, aradaki bu çatışmayı uzlaştırmak için aklından birkaç çözüm geçirdi. Arutha kendisine ne yapması gerektiğini söylemişti, ama bunun nasıl yapılması gerektiğini James'e bırakmıştı. Hem yüzbaşı hem de şerif hakkında doğru olan bir şey varsa, bu da her ikisinin onurlu adamlar olduğuydu, böylelikle konuya doğrudan yaklaşmaya karar verdi. "Beyler, bir sorunumuz var," dedi James.</p>
	<p class="block_9"> </p>
	<p class="block_2">Yüzbaşı ve şerif bakıştı, her ikisi de sırada neyin olduğunu bilmiyordu. "Sorun mu?" diye sordu yüzbaşı.</p>
	<p class="block_3"> </p>
	<p class="block_2">"Her ikinizin de şehir içinde farklı ama birbirleriyle çatışan yetkileriniz olduğundan, her ikiniz de diğerinizin sahip olduğu bilgiden yoksun kalıyor olabilirsiniz. Fakat her ikinizin de şehirdeki alışılmamış sayıda cinayetlerden haberi olduğuna eminim."</p>
	<p class="block_3"> </p>
	<p class="block_2">Şerif homurdandı. "Geri döndüğü zaman, Prens ile görüşmeye gelmemin nedeni buydu zaten, toprak beyi," dedi, alaycı bir tonlamayla.</p>
	<p class="block_3"> </p>
	<p class="block_2">James bu ses tonunu umursamadı. "Majesteleri," dedi, "bu cinayet yağmurunun arkasında görünenden çok daha fazlasının olmasından endişeleniyor."</p>
	<p class="block_3"> </p>
	<p class="block_2">Yüzbaşı Guruth, "Bu pek mümkün görünmüyor. Ceset sayısı fazla, ama aralarında bir bağlantı yokmuş gibi görünüyor."</p>
	<p class="block_3"> </p>
	<p class="block_2">Şerif bir kez daha duygularının su yüzüne çıkmasına izin verdi. "Sen bir askersin, Guruth. Senin çocuklar kaba işlerde iyi olabilir ama, etraftaki kokuyu almak ve bir şeyler bulmak konusunda yetenekleri yok. Ama bu, Şehir Devriyesi'nin en iyi yaptığı iş."</p>
	<p class="block_3"> </p>
	<p class="block_2">James, patlayacak kahkahasını güçlükle zapt etti. Şehir Devriyesi'nin muhbirleri vardı fakat bunlara, genelde Şakacılar tarafından, yanlış bilgiler versinler diye para ödenirdi ve onların para ödediği birinin, sahilde karaya vurması çok muhtemeldi.</p>
	<p class="block_3"> </p>
	<p class="block_2">James, "Majestelerinin size, Kara Yol Kardeşliği ve Geceşahinleri ile olan son karşılaşması hakkında neler anlattığını bilmiyorum," dedi.</p>
	<p class="block_3"> </p>
	<p class="block_2">"Geceşahinleri mi!" diye bağırdı Guruth. Bir küfür savurdu ve ardından, "Bahçedeki yabani otlar gibiler. On yıl önce Söğüt Evi yıktığımızda onları yok ettiğimizi sanıyordum!"</p>
	<p class="block_3"> </p>
	<p class="block_2">James o sırada, unutmuş olduğu bir şeyi fark etti. Arutha ve James'in, Krondor'da, şehrin en iyi genelevlerinden birinin bodrumuna gizlenmiş olan, Geceşahinleri'nin karargâhını yıkmak için beraberlerinde götürdükleri askerler arasında, o sıralar genç bir asker, belki de bir çavuş ya da teğmen olan Guruth da vardı. Orada bir moredhelle karşılaşmışlar ve kara elflerin büyücü-kralı Murmandamus'un gücüne şahit olmuşlardı, çünkü öldürülen her Geceşahini, ölümden kalkarak yeniden savaşmıştı.</p>
	<p class="block_3"> </p>
	<p class="block_2">Söğüt Ev'de çarpışan ve hayatta kalan hiç kimse, o geceyi unutmayacaktı. O yuvayı bulmak için şehrin kanallarına girenlerin pek çoğu, dövüş sırasında meydana çıkan alevlerle can vermişti. Guruth, James'e baktı ve "Ne demek istediğimi biliyorsun, toprak beyi," dedi.</p>
	<p class="block_3"> </p>
	<p class="block_2">James başını evet anlamında salladı. "Evet, hatırlıyorum." Derin bir iç çeken James, "Ama Armengar'a giden yolda ve gene Kenting Rush'ta öğrendiğimize göre, Geceşahinleri pek fazla ve sen birini öldürdüğün anda, bir başka yuva, bir başka yerde bitiyor."</p>
	<p class="block_3"> </p>
	<p class="block_2">Şerif, "O halde şehrimizde serbestçe dolaşan kiralık katiller mi var?" diye sordu. On yıl önceki o mücadelede bulunmamıştı, ama bu konuda, James ile Guruth'a az da olsa saygı duyacak kadar çok ayrıntı dinlemişti. James, "Öyle görünüyor, gene de cinayeti rapor edenlerden hiçbiri, bir Geceşahini gördüğünü söylemedi," dedi.</p>
	<p class="block_3"> </p>
	<p class="block_2">"Buna şaşırmamak gerek," dedi şerif onaylayarak. "Genellikle görünmek istemezler. Pek çok kişi büyü kullandıklarını düşünüyor."</p>
	<p class="block_3"> </p>
	<p class="block_2">"Pek de haksız sayılmazlar," dedi James. "En azından Murmandamus ile birlik halindelerken yanlarında zaman zaman o Kara Katiller vardı ve onlar kesinlikle karanlık güçler kullanıyorlardı." Kara Katiller, Murmandamus'un büyülü koruyucularıydı. James'in onlar hakkında en iyi hatırladığı şey ise, öldürülmelerinin zor olduğuydu. James omzunu silkti. "Ama geçen ay Kenting Rush'ta yok ettiklerimizin yanlarında görebildiğimiz kadarıyla hiç büyücü yoktu. Hepsi de ölümlü insanlar gibi öldüler."</p>
	<p class="block_3"> </p>
	<p class="block_2">Guruth, James'e yarım bir gülümseme fırlattı, "Ama gene de cesetleri yaktınız," dedi.</p>
	<p class="block_3"> </p>
	<p class="block_2">James gülümsemesine karşılık vererek, "Yaktık gerçekten de. Şansımızı zorlamanın manası yoktu," dedi.</p>
	<p class="block_3"> </p>
	<p class="block_2">"Prens bizden ne yapmamızı istiyor?" diye sordu şerif, ellerindeki meselenin tehlikeli olduğundan artık emindi. James'in aldığı belirli bir talimat yoktu, fakat hem yüzbaşı hem de şerifin ortak bir düşmanı göz önüne almalarının, aralarında barışı sağlayabileceğine karar verdi. "Majesteleri, bu Geceşahinleri'nin yabancı bir gücün ajanları olmalarından endişeleniyor." James, yüzbaşıya baktı. "Adamlarınızı şehrin içinden çıkartıp, kapılarda yoğunlaştırmanız ve civar köylere devriyeler çıkarmanız iyi olabilir. Şehir kapılarındaki muhafızların sayısını iki katına çıkartın ve şüpheli görünen her arabayı, el arabasını ve yük hayvanını araştırın. Ayrıca Krondor'a geliş nedenlerini ya da kimliklerini gerektiği şekilde belirtemeyen her grup ya da her adam tutulmalı ve sorgulanmalı." Şerife döndü ve "Yüzbaşının tüm adamları surların dışında olacağından, şehrin içinde devriyeni artırman gerekecek. Ve yarım düzine kadar adamını da gümrük bürosuna gönderip, deniz yoluyla gelen yük ve yolcuları incelemelisin."</p>
	<p class="block_3"> </p>
	<p class="block_2">Bir dakikadan daha kısa bir süre içerisinde James, şehirdeki her asayiş görevlisi ve muhafızın doğdukları güne lanet etmesini sağlayacak kadar iş yaratmıştı. Fakat James, her iki gurup da çok meşgul olacağından, karşılaştıkları her münakaşada hangisinin müdahale edeceği konusuna ayıracak daha az vakitleri olacağını biliyordu.</p>
	<p class="block_3"> </p>
	<p class="block_2">James bir ara Gümrük Bürosu'na uğraması ve oradaki görevlilere, gelen yük ve yolcuları incelemeleri için altı asayiş görevlisinin kendilerine yardıma geleceğini haber vermesi gerektiğini düşündü. "Prens uygun gördükçe, yeni talimatlar alacaksınız," diye ekledi.</p>
	<p class="block_3"> </p>
	<p class="block_2">Yüzbaşı, "Başka bir şey var mı, toprak beyi?" diye sordu.</p>
	<p class="block_3"> </p>
	<p class="block_2">"Hayır, yüzbaşı, fakat şerifle biraz yalnız konuşmam gerek."</p>
	<p class="block_3"> </p>
	<p class="block_2">"O halde ben yoluma koyulayım. Yeni bir görev planı bildirmem ve muhafızlara bir süre için şehir dışında görev yapacaklarını söylemem gerek." James ve şerife selam verdi ve büroyu terk etti.</p>
	<p class="block_3"> </p>
	<p class="block_2">Şerif beklentiyle James'e baktı. "Toprak beyi?" diye sordu yüzbaşı ayrıldığında.</p>
	<p class="block_3"> </p>
	<p class="block_2">"Yüzbaşıya asayiş görevlilerinizin etraftaki kokuyu alabildiklerinden bahsettiniz, şunu merak ediyorum: sizin çocuklardan biri, şehirde olan bitenleri öğrenme konusunda özellikle yetenekli olabilir mi?" Means arkasına yaslandı, artık eskisi kadar canlı olmayan, kırlaşmış bıyığını sıvazladı. Saçında hâlâ kahverengi teller vardı, fakat onlar da çoğunlukla beyaz ve griydi. Gene de şerifin gözleri, önemi olan hiçbir özelliğini kaybetmediğini belli ediyordu: hâlâ bir hırsıza tuzak kurabiliyordu ve hâlâ kılıcı ve yumruklarıyla tehlikeli bir adamdı. En sonunda, "Genç Jonathan var. Gördüklerim arasında, bir muhbiri konuşturabilecek en iyi adamdır."</p>
	<p class="block_3"> </p>
	<p class="block_2">James, "Saygısızlık etmek istemem şerif, ama ona güvenebilir misiniz? Geçmişi düşünecek olursak, biliyorsunuz," dedi.</p>
	<p class="block_3"> </p>
	<p class="block_2">Şerif, "Saygısızlık olarak almadım, toprak beyi. Ne demek istediğinizi anlıyorum," diye karşılık verdi. Geceşahinleri geçmişte ordunun ve hatta sarayın dahi içine sızmayı başarmıştı. "Bu çocuğa güvenebilirsin. Benim en küçük oğlumdur."</p>
	<p class="block_3"> </p>
	<p class="block_2">"Peki, o halde," dedi James sırıtarak. "Sanırım güvenebilirim. Burada mı?"</p>
	<p class="block_3"> </p>
	<p class="block_2">"Hayır, gün batımına dek izinli. Sizi sarayda bulmasını söyleyeyim mi?"</p>
	<p class="block_3"> </p>
	<p class="block_2">"Lütfen. Gün batımındaki nöbet değişimine kadar orada olurum. Şövalye-Mareşal'in bürosuna gelmesini söyleyin.</p>
	<p class="block_3"> </p>
	<p class="block_2">Orada olmazsam, beni nerede bulacağına dair bir haber bırakırım."</p>
	<p class="block_3"> </p>
	<p class="block_2">"Asayiş görevlilerimden birinden ne isteyebileceğinizi merak ediyorum, toprak beyi."</p>
	<p class="block_3"> </p>
	<p class="block_2">James sırıttı. "Geçmişteki farklılıklarımız bizi, beraber çalışmaktan alıkoydu şerif. Bu durumu onarmayı düşünüyorum." Ardından sırıtışı yüzünden silindi. "Yüzlerce hayat boyunca yetecek kadar karanlık cinayet gördüm.</p>
	<p class="block_3"> </p>
	<p class="block_2">Tüm bu görünürde gelişigüzel cinayetlerin ardında ne olduğunu bulmak ve onlara bir son vermek isterim." Şerif başıyla onayladı ve belirsizce homurdandı. "Dediğiniz gibi olsun, toprak beyi."</p>
	<p class="block_3"> </p>
	<p class="block_2">James, şerife iyi günler diledi ve ayrıldı. Şehrin içinde dolanırken oyalandı ve kayıp ajanlarına Sakınırken göze çarpmamaya çalıştı. Limandaki Gümrük Bürosu'na uğradı ve yaşlı kâtibe az sonra yarım düzine kadar asayiş görevlisinin yük ve yolcuları incelemesi için kendisine yardıma geleceğini söyledi. Gelen yük hakkında, gelecek yolculardan daha az endişe taşıdığını açık bir şekilde ifade etti; kaçakçılık ağır bir suç olsa da, cinayetle karşılaştırıldığında önemsizdi. Yaşlı gümrük görevlisi boş bir şekilde başını salladığında, James, bir iki gün içerisinde geri dönüp gerekli değişikliklerin yapılıp yapılmadığını kontrol etmesi gerektiğini anladı. Çocukken hayal ettiği onca şey arasında -zenginlik, güç ve şöhret- bunlarla birlikte gelen bürokrasiyi bir an bile aklına getirmemişti.</p>
	<p class="block_3"> </p>
	<p class="block_2">James şehir turuna devam etti, oraya buraya burnunu sokarak, eğer yaşıyorlarsa kayıp ajanlarını bulmak için gizlilik içerisinde çalışıyordu. Bir iki tanesinin gizlenmekte olabileceğini biliyordu, ama üçünün kayıp birinin ise ölü olması, hepsi değilse bile çoğunun artık ölü olduğuna işaret ediyordu. Bu olasılığın gerçekliği, yani birinin onların kim olduğunu ve dolaylı olarak Prens'in toprak beyi adına çalıştıklarını biliyor olması aklına bile getirmek istemediği bir olasılıktı.</p>
	<p class="block_3"> </p>
	<p class="block_2">Gece yaklaşırken, Acı Deniz üzerindeki bulutlar içeri doğru çekildi ve Krondor hızla karanlığa büründü. Yağmurdan çok sis gibi geliyor, diye düşündü James, hızla saraya doğru giderken. Ve doğrusu rahatsız edici bir sis. Eğer sabah, günün en sevdiği zamanıysa, akşamüstünün geç saatleri ve gecenin erken saatleri de, en sevmediği kısmıydı. Sokaklar yorgun vatandaşlar ve ziyaretçilerle, tüm gün boyunca çalışıp şimdi dükkânlar kapanmadan alışveriş yapmaya çalışan insanlarla tıklım tıklım doluydu. Haddinden fazla içmeye meyilli olanlar daha şimdiden en işlek caddelerde yüksek sesle kabadayılık taslıyorlar, şehrin daha nahoş olan nüfusu ise, karanlık basarken ortaya çıkıyordu.</p>
	<p class="block_3"> </p>
	<p class="block_2">Bir zamanlar kendisi de, şu anda olduğu gibi günlük sığınaklarından dışarı çıkıp, birbirleriyle uğraşmaktan vakit bulduklarında, dürüst ve çalışkan insanların üzerinden geçinen gececilerden birisiydi. Şakacılar’ın Geceefendisi'nin bir buyruğuna sahip olsa, bu paçavralar içerisindeki kardeşlikten ve hatta Hırsızlar Loncası dışındaki kimseler tarafından bile rahatsız edilemezdi, ne de olsa Şakacılar’ın koruması öyle kolayca bir yana itilecek bir mesele değildi.</p>
	<p class="block_3"> </p>
	<p class="block_2">O şimdi Prens'in adamıydı, bu ona farklı bir çeşit koruma sağlıyor olsa da, bunun kendisini bir zamanlar kardeş sayanlara karşı hiçbir koruma sağlamadığını biliyordu. James, Prens'i, Geceşahinleri'nin hayatına son verme planları konusunda uyarmakla Şakacılar'a ettiği yemini çiğnemiş ve bunu yaparak Lonca ‘ya ihanet etmişti. James ayrıntılar konusunda fazla bilgi sahibi değildi, fakat Arutha, onun hayatını ya satın almış ya da karşılığında bir şeyler vermiş, ardından saraya getirmişti. Bu mucizeye rağmen, James bir yanılsama içerisinde değildi. Şakacılar’ın pek çoğu ile iyi ilişkiler içerisinde olsa da, Lonca'nın kendisi üzerinde bir ölüm fermanı olduğunu biliyordu. Prens'le karşı karşıya gelmek istemeyen Şakacılar bu fermanı yok sayıyor, James'i yalnızca kibar bir kabullenme ile karşılıyorlardı. O, gene, ihtiyaç oldukça kanallara girip, çatılara çıkıyordu, ama Şakacılar onun hareketlerini bir tehdit olarak görürlerse, bu ölüm fermanını yerine getirmekte gecikmezlerdi.</p>
	<p class="block_3"> </p>
	<p class="block_2">James şehrin merkezindeki sıkışıklığın arasında hareket etmekten sıkılmaya başlamıştı, bu yüzden saraya arka sokaklardan, kestirmelerden gitmeye karar verdi. Eğer hızlı davranırsa, mutfaktaki çalışanlardan biraz yiyecek dilenip yiyebilir, ardından Jonathan Means gelmeden Şövalye-Mareşal'in bürosuna yetişebilirdi. Şehrin içindeki ajanların birinin kayıp olması bile James'i tahammül edebileceğinden daha fazla endişelendiriyordu ve eğer Jonathan'ın muhbirleri bir şeyler biliyorsa, tüm bu olanları, şerifin oğlunu kullanarak su yüzüne çıkarabilirdi.</p>
	<p class="block_3"> </p>
	<p class="block_2">James iki binanın arasında eğildi ve arka sokak bile denemeyecek kadar dar bir sokaktan geçerek, bir sonraki sokağa yöneldi. Kalabalığın arasından ilerleyerek, sokağın diğer tarafına geçti ve bu sefer düzgün bir sokağa ulaştı.</p>
	<p class="block_3"> </p>
	<p class="block_2">Her iki taraftaki binalar da iki katlıydı, sanki karanlık bir yarığın içerisine girmiş gibi hissediyordu kendisini. Uzun ve pis bir geçitti, fakat limandan bir mahalle ötedeki bir sokağa açılıyordu. Bu da onun rıhtımın paralelinde ilerlemesini sağlayacak ve onu saray binalarına açılan liman kapısına ulaştıracaktı.</p>
	<p class="block_3"> </p>
	<p class="block_2">Kendisini saraya ulaştıracak olan Chandler Row Sokağı'na döndüğünde birden takip edilmekte olduğunu fark etti.</p>
	<p class="block_3"> </p>
	<p class="block_2">Birisi tam arkasından, arka sokaktan dışarı çıkmıştı.</p>
	<p class="block_3"> </p>
	<p class="block_2">James arkasına bakmaması gerektiğini biliyordu, fakat kendisini takip edeni görmek için dayanılmaz bir arzu duyuyordu. Kısa süreliğine bir dükkânın vitrinine bakmak için durakladığında, takipçisi de durdu. Cam yüzeyindeki bozuk yansımada, kendisini takip edenin kim olduğunu göremiyordu. Geçmekte olan az sayıdaki kişi, balıkçılar, ağ onarıcılar, liman işçileri ve liman yakınlarında görülebilecek kimselerdi, James ise daha ileri gitmeden bir asayiş görevlisini görmeyi diliyordu. James, bir başka sokağa geçmek için son şansını yitirmişti.</p>
	<p class="block_4"> </p>
	<p class="block_2">Hızla ilerledi ve ardından adımlarını yavaşlattı, kendisini takip edeni dinliyordu.</p>
	<p class="block_3"> </p>
	<p class="block_2">İki kişi olduklarından emin gibiydi. Takipçileriyle diğer yöne giden insanlar arasında aradaki farkı ayırt edebilecek kadar bir boşluk duyabiliyordu.</p>
	<p class="block_3"> </p>
	<p class="block_2">James, Yaralı Leopar adında bir birahane gördü. Sanki biriyle buluşmaya geç kalmışçasına hızla koşturmaya başladı ve kapıdan içeri daldı.</p>
	<p class="block_3"> </p>
	<p class="block_2">İçeri girdiğinde duman altı olmuş odada gözlerini kırpıştırdı. Bacadaki kurumlar uzun süredir temizlenmemişti ve müşterilerin çoğu pipo ya da purolarını içiyorlardı. James bu alışkanlıktan hiç zevk almamıştı ve alanlara da şaşıyordu. Bara doğru ilerledi ve iki denizcinin arasına girdi, her ikisi de homurdandı, fakat kendisine yer açmak için yana çekildiler. James'in sağındaki, kara gözleri tehlikeyi işaret eden, çiçekbozuğu suratlı biriydi, sol tarafındaki ise Şövalye-Mareşal Gardan kadar iri ve sert görünümlü esmer bir adamdı. "Bira lütfen!" dedi bar görevlisine. Adamın aşınmış kösele gibi bir yüzü vardı, gözlerinin altındaki torbacıklar ise neredeyse ayakta uyuyacak gibi görünmesine neden oluyordu. Taştan oyulmuş bir kupayı doldururken, başını olur anlamında salladı ve James'in önüne koydu. James parayı ödedi ve bir yudum aldı. Çok sıcak ve çok acıydı, yine de içiyormuş gibi yaptı.</p>
	<p class="block_3"> </p>
	<p class="block_2">Kapı açıldı, James kendisini takip edenlerden en azından birinin girdiğinden emindi. İşçi kıyafetlerine bürünmüş iki adam gördü, dumanın içerisinde gözlerini kırpıştırıp, James'i bulmaya çalışıyorlardı.</p>
	<p class="block_3"> </p>
	<p class="block_2">"Ben değildim," dedi James, solunda duran denizciye yüksek sesle.</p>
	<p class="block_3"> </p>
	<p class="block_2">Adam döndü ve James'e bakıp, "Ne?" dedi. Sarhoş ve sinirli olduğu belliydi.</p>
	<p class="block_3"> </p>
	<p class="block_2">"Söyleyen ben değildim," diye yanıtladı James.</p>
	<p class="block_3"> </p>
	<p class="block_2">"Neyi söyleyen?" diye sordu adam, artık ilgilenmiş görünüyordu.</p>
	<p class="block_3"> </p>
	<p class="block_2">"O söyledi." James kapıyı gösterdi. "O ve arkadaşı."</p>
	<p class="block_3"> </p>
	<p class="block_2">"Ne dedi?" diye sordu sarhoş, artık takip etmekte zorlandığı bu konuşma onu sinirlendirmişti.</p>
	<p class="block_3"> </p>
	<p class="block_2">"Senin o frengili Kesh fahişesinin ayyaş oğlu olduğunu söyleyen ben değildim."</p>
	<p class="block_3"> </p>
	<p class="block_2">Adam, James'i tuniğinden yakaladı. "Bana ne dedin?"</p>
	<p class="block_3"> </p>
	<p class="block_2">"Senin, frengili o Kesh fahişesinin ayyaş oğlu olduğunu ben söylemedim," diye üsteledi James. Kapıyı gösterdi.</p>
	<p class="block_3"> </p>
	<p class="block_2">"Onlardı."</p>
	<p class="block_3"> </p>
	<p class="block_2">Denizci bir nara atarak harekete geçti, James'i takip eden iki adama doğru ilerliyordu. James, sağında duran tehlikeli görünümlü adama dönerek, "Bir de senin hakkında söylemiş olduklarını duysan," dedi.</p>
	<p class="block_3"> </p>
	<p class="block_2">Adam sırıtmakla yetindi ve ardından, "Eğer o ikisini başından almamı istiyorsan, toprak beyi, bunun bir bedeli var," diye karşılık verdi.</p>
	<p class="block_3"> </p>
	<p class="block_2">James derin bir iç çekti. "Kim olduğumu biliyor musun?"</p>
	<p class="block_3"> </p>
	<p class="block_2">"Buralarda çok dolandım, genç Eliuzun Jimmy."</p>
	<p class="block_3"> </p>
	<p class="block_2">"Ne kadar?"</p>
	<p class="block_3"> </p>
	<p class="block_2">"Senin için elli altın para."</p>
	<p class="block_3"> </p>
	<p class="block_2">"O kadar paraya, onları uzun bir yolculuğa çıkarmanı isterim. On dakika için ne kadar?"</p>
	<p class="block_3"> </p>
	<p class="block_2">"On."</p>
	<p class="block_3"> </p>
	<p class="block_2">"Anlaştık," dedi James, tam o sırada arkasından bir bağırtı ve ardından kırılma sesi duyuldu. İçeridekiler artık dövüşenlerden uzaklaşıyordu, barın bir köşesinden diğerine uçan bir iskemle, barmenin arkasında duran şişeleri darmadağın etmişti.</p>
	<p class="block_3"> </p>
	<p class="block_2">Uykulu görünümüne karşın, barmen, bir eliyle ban konuşmaya çalışıp diğeriyle de kalın bir sopayı sıkıca tutacak kadar dinçti. "Burada buna izin yok!" diye bağırdı.</p>
	<p class="block_3"> </p>
	<p class="block_2">James, kesesinden on altın para çıkartıp barın üzerine koydu. Zayıf adam paralan toparlayıp, bir hançer çekerek, yoluna kim çıkarsa çıksın yüzleşmeye hazırladı kendini.</p>
	<p class="block_3"> </p>
	<p class="block_2">James oyalanmadı. Barmenin hareketi üzerine, barın öteki tarafına fırladı. Arka kapıya hızla koşturarak eğilip, deponun olduğu odaya girdi. Şehirde yaşadığı yıllar, James'in kafasında güvenilir bir Krondor haritasının oluşmasına neden olmuştu. Arkada bir sokak olmadığını biliyordu, ama liman tarafına açılan bir kapısı olan bir bahçe vardı.</p>
	<p class="block_3"> </p>
	<p class="block_2">Depo bölümünün içinden hızla ilerledi, mutfağa açılan kapıyı geçti ve bir başka kapıdan, birahanenin arka bahçesine girdi. Altı metre kadar ötesinde büyük bir çift kapılı çıkış duruyordu. James tabana kuvvet buraya koştu ve iri tahta sürgüyü metal yuvalarından kaldırarak ayağının dibine bıraktı. Üzerinden atlayıp, kapıyı itekleyerek açtı ve kendisini tam çenesine isabet eden eldivenli bir yumruk karşıladı.</p>
	<p class="block_3"> </p>
	<p class="block_2">James kaldırım taşlarının üzerine yığılırken, gözleri yukarı kaydı.</p>
	<p class="block_5" id="calibre_pb_3"> </p>
</body></html>
