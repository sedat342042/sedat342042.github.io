<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>33</h1>

  <p>B.’nin verdiği iki sterlin on gün kadar gitti. O paranın öyle uzun dayanmasını Paddy’ye borçluyum. Yollarda çok tutumlu&nbsp;yaşamasını öğrenmişti, öyle ki, günde bir kez doğru dürüst bir&nbsp;yemeği büyük savurganlık olarak görüyordu. Onun için yiyecek&nbsp;sözcüğü sadece ekmek ve margarin anlamına geliyordu. Yani açlığı bir iki saatliğine aldatmaya yarayan şu hiç değişmez çay ve&nbsp;iki dilim. Akşamları kibrit satma gibi işlerden birkaç ekstra topladığı da oluyordu ama, bu, güvenilecek bir iş değildi, çünkü yasaya aykırıydı, yine de elimizdekine ufak bir katkıydı.</p>

  <p>Bir gün, sandviç-adam olmaya, yani önümüze arkamıza birer pano asıp canlı reklam tabelası gibi dolaşma işi almaya kalktık.&nbsp;Sabah beşte başvuru yerine gittik. Birtakım yazıhanelerin arkasında dar bir yoldaydı. Biz vardığımızda otuz kırk kişilik bir&nbsp;kuyruk oluşmuştu bile. İki saat bekledikten sonra <i>size iş yok</i> dediler. Büyük bir şey yitirmiyorduk, çünkü sandviç-adamlık öyle&nbsp;tamah edilecek bir şey değildir. Adamları günde on saat çalıştırıp üç şilin kadar bir para verirler. Zor iştir, hele rüzgârlı havalarda, üstelik bir yeri siper alıp korunamaz da insan, çünkü, sık&nbsp;sık bir denetleyici gelip sandviç-adamların dolanıp dolanmadıklarına bakar. Üstüne üstlük, bu, gündelik bir iştir, bazen üç günlüğüne aldıkları da olur ama, hiçbir zaman haftalık tutmazlar.</p>

  <p>Öyle ki, bu adamlar, işi alabilmek için her sabah erkenden kuyruğa girmek zorundadırlar. Bu işe talip olan işsizlerin sayısı çok fazla olduğundan paranın artırılmasını da isteyemezler. Bütün&nbsp;sandviç-adamların imrendiği iş çeşidi, el ilanı dağıtmaktır. Ona&nbsp;da aynı para ödenir. El ilanı dağıtan birini görürseniz, bir tane&nbsp;almakla adama iyilik etmiş olursunuz, çünkü elindeki tüm ilanlar bitince, adam iş gününü tamamlamış olur.</p>

  <p>Bu arada biz yoksul konukevi yaşamımızı sürdürüyorduk. Sıkış sıkış bir kalabalığın içinde tekdüze ve sefil bir yaşam. Günler boyu, bodrum katındaki mutfakta oturup bir gün öncesinin&nbsp;gazetesini ya da, biri eline geçirebilmişse, <i>Union Jack’in</i> eski bir&nbsp;sayısını okumaktan başka yapacak bir şeyimiz <i>yoktu.</i> O aralarda&nbsp;çok yağmur yağdı, içeri giren herkesin üzerinden buhar çıkıyor,&nbsp;öyle ki, mutfak iğrenç biçimde kokuyordu. Tek heyecanımız belirli aralıklarla içtiğimiz çayla yediğimiz iki dilim margarinli ekmekti. Londra’da kaç kişinin bu yaşamı sürdüğünü bilmiyorum.&nbsp;Binlerce olsa gerek. Paddy’ye gelince, o, son iki yılın en iyi günlerini yaşıyordu. Yollarda olmadığı zamanlar, eline birkaç şilin&nbsp;geçtiği zamanlar, hep böyle olurmuş. Yollarda olmak, bundan&nbsp;biraz daha kötü bir durummuş. Sızıldanan, ağlamaklı sesini dinleyince -yemek yemediği zamanlar hep ağlamaklıydı- insan, bu&nbsp;adama aylaklığın ne kadar ağır geldiğini anlıyordu, işsiz birinin&nbsp;yalnızca aldığı parayı yitirdiği için üzüldüğünü sananlar yanılırlar, çünkü çalışmak iliklerine işlemiş bir cahil adam için çalışma,&nbsp;paradan daha gereklidir. Eğitimli adam, yoksulluğun en büyük&nbsp;kötülüklerinden biri olan zoraki aylaklıkla baş edebilir. Fakat&nbsp;elinde zamanı dolduracak hiçbir şey bulunmayan Paddy gibi biri işsiz kalırsa, onun durumu, zincire vurulmuş köpeğinkinden&nbsp;farksızdır. İşte bu nedenledir ki, düşmüşlerin en acınacak kimseler olduğu, doğru değildir. Asıl acınacaklar, daha başlangıçta o&nbsp;durumda olanlar, kafaları bomboşken yoksullukla karşılaşmış&nbsp;olanlardır.</p>

  <p>O günler, pek tatsız tuzsuz bir zaman dilimiydi; Bozo ile konuşmalarımız dışında, belleğimde az şey kaldı. Bir kez, konukevi bir yardım sevenler demeğinden gelenlerin istilasına uğradı. Paddy ile ben sokaktaydık; öğleden sonra döndüğümüzde aşağı&nbsp;kattan müzik sesi işittik. Aşağı inince gördük ki, pek güzel giyinmiş üç kişi bizim mutfakta ayin yapıyorlar. Sırtında redingotuyla bir din adamı, portatif bir harmonyumun önüne oturmuş&nbsp;bir bayan, bir de elindeki haçla oynayan ürkekçe bir hanım evladı. Anlaşıldığına göre, kimse bunları çağırmamış, kendiliklerinden gelip ayine başlamışlar.</p>

  <p>Konukevinde kalanların bu davetsiz misafirlere nasıl baktıklarını görmek pek ilginç bir şeydi. Gelenlere hiç kabalık etmediler; görmezden geldiler. Söz birliği etmiş gibi, mutfaktakilerin hepsi, belki yüz kişi, sanki onlar yokmuş gibi davrandı. Onlar&nbsp;orada durmuş sabırla ilahi okuyorlardı, mutfaktakilerin katılmasını ister gibi bir tutumları vardı, fakat berikilere bu, sivrisinek&nbsp;vızıltısı gibi geliyordu. Redingotlu bey bir vaaz verdi ama, tek&nbsp;sözcüğü duyulmuyordu. Söylediklerinin tümü mutfağın o her&nbsp;günkü şarkı, sövgü ve tencere tava gürültülerinin arasında yitip&nbsp;gidiyordu. Harmonyumun iki adım ötesinde, onlara aldırmadan, adamların bir bölümü yemek yiyor, bir bölümü iskambil&nbsp;oynuyordu. Sonra <i>hayırseverler</i> kalkıp toparlandılar, hiçbir biçimde kendilerine hakaret edilmedi, sadece görmezden gelindiler. Kuşkusuz <i>en aşağı kimselerin yanına özgürce girebildiklerinden</i> ötürü kendilerinin pek yürekli olduklarına inanmışlardır.</p>

  <p>Bozo, bu adamların ayda birkaç kez konukevine geldiklerini söyledi. Polis üzerinde etkiliymişler, yönetici de bunları dışarı&nbsp;atamıyormuş. Geliriniz şu kadarın altına düşmüş diye, nasıl oluyor da insanlar size vaaz verme ya da sizin için dua etme hakkını kendilerinde bulabiliyorlar, şaşılacak şey.</p>

  <p>B.’nin verdiği iki sterlin, dokuzuncu günün sonunda, bir sterlin dokuz peniye inmişti. On sekiz peniyi Paddy ile benim&nbsp;yatak kiramız diye ayırdık. Üç peniyi de doyurmaktan çok iştah&nbsp;açıcı olan o malum çayla iki dilim ekmeğe verip onu bölüştük.&nbsp;Vakit öğleden sonra olduğunda midemiz fena halde kazınmaya&nbsp;başlamıştı; Paddy, <i>King’s Cross</i> İstasyonu yakınlarında bir kilisede haftada bir kez bedava çay verildiğini anımsadı. O gün, günüymüş. Kalkıp gidelim dedik. Havanın yağışlı, kendisinin de&nbsp;meteliksiz olmasına karşın, Bozo gelmiyordu: Kiliseye gitmek&nbsp;ona göre bir şey değilmiş.</p>

  <p>Biz gittiğimizde kilisenin önünde bekleyenlerin sayısı ferah ferah yüzü bulmuştu. Manda leşinin çevresinde dolanan akbabalar gibi, ta uzaklardan bedava çayı duyup gelmiş kir pas içinde adamlar. Biraz sonra, kapılar açıldı. Bir din adamıyla birkaç&nbsp;genç kız, bizi kilisenin üst katında bir galeriye çıkarttılar. Zavallı görünümlü, sanki isteyerek çirkin yapılmış bir Evanjelist kilisesiydi. Duvarlarda kan ve ateşi simgeleyen resimlerle çerçevelenmiş yazılar vardı. Bir de bin iki yüz elli bir tane ilahi içeren&nbsp;bir kitap görüp biraz karıştırdım. Herhalde kötü nazım örnekleri antolojisi diye ortaya çıkarılabilirdi. Çaydan sonra bir ayin olacaktı. Kilisenin kendi cemaatinden kimseler gelip aşağıda, mihrabın karşısında yerlerini almışlardı bile. Hafta arası bir gün olduğu için ancak on-on iki kişi kadar vardı; çoğu da yolunmuş tavukları anımsatan kupkuru yaşlı kadınlardı. Galerideki sandalyelere yerleştik. Çaylarımız geldi. Adam başına yarım kiloluk&nbsp;reçel kavanozlarında çayla altışar dilim margarin sürülmüş ekmek veriyorlardı. Ayine kalmamak için kapıya yakın oturmuş,&nbsp;on-on iki berduş, çay biter bitmez, dışarı fırladılar. Kalanlarımız duyduğumuz minnetten çok, çıkıp gitme yürekliliğini gösteremediğimizden oturduğumuz yerde kalakaldık.</p>

  <p>Önden org birkaç ses verdi, arkasından ayin başladı. Hemen de, sanki özel bir işaret almışlar gibi, bedava çay almaya gelmiş berduşlar, en saldırgan tutumlarıyla tatsızlıklar çıkarmaya başladılar. İnsan bir kilise içinde böyle bir şeyin olabileceğini hiç düşünemez. Tüm galeri boyunca, adamlar, oturdukları sandalyelerde kaykıldılar, yüksek sesle güldüler, aralarında konuştular, aşağı sarkıp cemaatin üzerine ekmek ufakları fırlattılar. Yanımdaki adam sigara yakacaktı, neredeyse zorla engel olabildim.&nbsp;Berduşlar ayini gülünç bir sahne oyunu gibi görüyorlardı. Vakıa,&nbsp;epeyce gülünecek yanı epeyce olan bir ayindi. Hani şu birden&nbsp;bire <i>Haleluya!</i> diye bağırılan, bitip tükenmez doğaçlama dua&nbsp;okunan çeşidinden. Ama yine de, berduşların tutumu her türlü&nbsp;sınırı aşıyordu. Cemaatin içinde yaşlı biri vardı, Birader Bootle&nbsp;mı ne, öyle bir şey adı, sık sık bizim duayı yönetmesi için onu&nbsp;öne çıkarıyorlardı; adamcağızın her kalkışında berduşlar, tiyatrodaymışçasına ayaklarını yere vurmaya başlıyorlardı. Dediklerine göre, bu zat daha önce bir kez doğaçlama duayı yirmi beş&nbsp;dakika uzatmış, ancak papazın durdurması üzerine kesmiş. Birader Bootle’ın bir kalkışında, berduşlardan biri bağırdı: “Yedi&nbsp;dakikadan önce susmayacaktır. Bire iki veriyorum, var mısınız?”&nbsp;Öyle yüksek sesle bağırmıştı ki, kilisenin her yerinden duyulmuştur. Çok geçmeden bizim gürültümüz papazın sesini bastırır oldu. Bir ara aşağıdan biri öfkeli bir biçimde “Hişşt!” dediyse&nbsp;de bir yararı olmadı. Ayini maskara etmeyi aklımıza koymuştuk,&nbsp;bizi hiçbir şey durduramıyordu.</p>

  <p>Acayip, itici bir sahne yaşıyorduk. Aşağıda, bir avuç basit, iyi niyetli insan canla başla dua etmeye çalışıyordu; yukarıda karnı onlar tarafından doyurulmuş yüz tane herif isteye isteye o duayı olanaksız kılıyordu. Kirli, saçı sakalına karışmış suratlar, çepeçevre galeriden aşağıya eğilmiş, açıkça dalga geçiyordu. Bir avuç&nbsp;kadınla yaşlı erkek, yüz tane düşman serseriye karşı ne yapabilirdi ki? Bizden korkuyorlardı, çünkü alenen onları korkutacak&nbsp;biçimde davranıyorduk. Karnımızı doyurmakla bizleri aşağıladıkları için onlardan öcümüzü alıyorduk.</p>

  <p>Papaz, gözü pek adammış. Hiç kesmeden Yeşua konusunda uzun bir vaaz verdi. Tepesinden inen alayları, konuşmaları duymazdan gelmeyi de hemen hemen başardı. Fakat en sonunda,&nbsp;herhalde sabrı taşmıştı, yüksek sesle:</p>

  <p>“Vaazımın son beş dakikasında bağışlanmayan günahkârlara sesleneceğim!” dedi.</p>

  <p>Bunu söyledikten sonra yüzünü galeriye döndü ve kimlerin bağışlanıp kimlerin bağışlanmadığı konusunda bir kuşku kalmasın diye beş dakika süreyle hep öyle konuştu. Ama kim aldırır! Papaz cehennem ateşiyle tehdit ederken bile biz sigara sarıyorduk; vaazın bitiminde son kez amin denirken bağırış çığırışla merdivenlerden aşağı fırladığımızda da çok kişi bir sonraki&nbsp;bedava çaya gelmeye kararlıydı.</p>

  <p>Yaşanılan sahne, beni ilgilendirmişti. Berduşların her zamanki tutumlarından, yani genellikle yapılan iyiliğe karşı gösterdikleri aşağılık solucan davranışından çok farklı bir tutumdu bu. Elbette, sayılanınızın cemaati oluşturanların sayısından fazla olması, bundan ötürü onlardan korkmamamızla açıklanabilir. Hemen her zaman sadaka alan, sadakayı verenden nefret eder. Bu,&nbsp;insan doğasının değişmez bir özelliğidir. Kendisini destekleyecek yüz hattâ elli kişi bulduğunda da nefretini gösterecektir.</p>

  <p>Bedava çaydan sonra, akşam, Paddy beklenmedik biçimde, <i>kibritten,</i> bir on sekiz peni daha kazandı. Tamı tamına bir gece&nbsp;daha kalabilmemiz için gereken para. Onu da bir yana koyduk&nbsp;ve ertesi akşam saat dokuza kadar aç dolaştık. Bize belki biraz&nbsp;yiyecek verebilecek durumda olan Bozo da tüm gün dışarıdaydı. Kaldırımlar ıslak olduğundan Elephant and Castle semtine&nbsp;gitmişti; orada kaldırım resmi yapabileceği üstü kapalı bir yer&nbsp;varmış. Neyse ki, biraz tütünüm kalmıştı, yoksa gün daha da kötü geçerdi.</p>

  <p>Saat sekiz buçukta Paddy beni Embankment’a götürdü, orada bir din adamı haftada bir kez yemek kuponu dağıtıyormuş. Charing Cross Köprüsü’nün altında bekleyen elli kişinin görüntüleri titrek suya yansıyordu. Aralarından bazıları tam anlamıyla korkutucu tiplerdi. Embankment’ta yatıp kalkan evsizlerdi, orası fakir konukevlerindekilerden daha berbat kişileri barındırır. Aralarından biri, hâlâ belleğimde, düğmesiz bir palto giymiş,&nbsp;iple bağlamıştı. Paçavra gibi bir pantolonu vardı, ayakkabılarından parmakları görünüyordu, çorap giymişti. Hint fakirleri gibi&nbsp;bir sakalı vardı; göğsünde ve omuzlarında lokomotif isi gibi iğrenç siyah kirli çizgiler vardı. Çehresinin kirin arasından görülebilen parçalan, herhalde kötü bir hastalık sonucu, kâğıt gibi beyazdı. Konuşmasını duydum, bir büro memurunun ya da bir&nbsp;mağazanın yüksek düzey görevlisininki gibi oldukça düzgün bir&nbsp;şivesi vardı.</p>

  <p>Biraz sonra bir din görevlisi geldi, bekleyenler geliş sıralarına göre kuyruk oluşturdular. Din görevlisi, nazik, tombalak, gençten bir adamdı ve, garip şey, Paris’teki arkadaşım Charlie’ye benziyordu. Pısırık, sıkılgan biriydi, kısaca iyi akşamlar dilemekten&nbsp;başka bir şey söylemedi. Sadece bekleyenlerin oluşturduğu kuyruğu baştan sona hızlıca geçerek herkese birer kupon verdi, teşekkür edilmesini beklemeden bir sonrakine geçiyordu. Bunun&nbsp;sonucu olarak da, adamlar, bu sefer, öteki durumların tersine,&nbsp;sahici bir minnet duyuyorlardı. Herkes papazın <i>iyi herif</i> olduğunu söylüyordu. Birisi -sanırım papaz duyabilecek uzaklıktaydı-yüksek sesle “Bak işte,” dedi, “bu, hiçbir zaman bir papaz olmayacak!” Elbette bunu övgü olarak söylüyordu.</p>

  <p>Yemek kuponlarının her biri altı peni değerindeydi. Yakınlardaki bir aşevi için verilmişti. Oraya gittiğimizde bir de baktık ki, lokantacı, yoksulların başka bir yere gidemeyeceklerini bildiğinden, kuponlara dört penilik yemek vermek, böylelikle bizi&nbsp;dolandırmak istiyor. Paddy ile kuponlarımızı birleştirdik ve karşılığında herhangi bir kahvehanede sekiz hattâ yedi peniye alabileceğimiz yiyecek aldık. O din adamının dağıttığı kuponlar bol&nbsp;bol bir sterlin tutardı, öyle ki, lokantacı bu durumda haftada en&nbsp;az yedi şilin gibi bir parayı cebine indiriyor demekti. Böyle&nbsp;haksızlıklar yersiz yurtsuz yoksulların sık sık başına gelen bir&nbsp;şeydir. İnsanlar bunlara para yerine yemek kuponu vermeyi sürdürdükçe, bu aldatmaların, haksızlıkların önü alınamaz.</p>

  <p>Paddy ile birlikte konukevine döndük. Karnımız hâlâ açtı; mutfağa tıkıldık, oranın sıcaklığını yiyecek yerine sayıyorduk.&nbsp;Saat on buçukta Bozo geldi. Yorgun ve bitkindi, çünkü o ezik&nbsp;bacağıyla yürümek adama çok büyük acılar veriyordu. Kaldırım resminden bir peni bile kazanamamıştı. Üstü kapalı kaldırımda yerlerin hepsi tutulmuş. Saatlerce açıkça dilenmiş, bir gözü de&nbsp;polisteymiş. Sekiz peni geçmiş eline, yatak parasından bir peni&nbsp;eksik. Ödeme saati çoktan geçmişti. Yöneticinin bakmadığı bir&nbsp;sırada içeri süzülebilmişti ama, her an yakalanıp dışarı atılabilirdi, o zaman Embankment’ta uyumaya gidecekti. Bozo ceplerini&nbsp;boşalttı, satabileceği ne var diye uzun uzun düşündü. Usturasında karar kıldı. Mutfaktakilerin tümüne gösterdi, birkaç dakika&nbsp;sonra usturayı satıp üç peni almıştı. Yatak parasını ödeyebilecek,&nbsp;bir çay içebilecekti, üste de bir yarım peni kalıyordu.</p>

  <p>Bozo çayını alıp giysileri kurusun diye ateşin yanına oturdu. Çayını içerken kendi kendine güldüğünü gördüm. Sanki hoş bir&nbsp;nükteye güler gibiydi. Şaşırmıştım. Neye güldüğünü sordum.&nbsp;</p>

  <p>“Çok gülünç,” dedi, “Tam Punch’lık şey. Ne yaptım dersin?”&nbsp;</p>

  <p>“Ne?”</p>

  <p>“Usturayı satmadan önce bir tıraş olmadım. Ne salağım ama!” Sabahtan beri midesine bir şey girmemişti, çarpık bacağıyla&nbsp;kilometreler boyu yürümüştü. Üzerindekiler sırılsıklam olmuştu. Acından ölmesini engelleyecek yarım peniden fazla bir şey&nbsp;yoktu elinde. Bütün bunlarla, usturasının elden çıkmasına gülebiliyordu. İnsanın böyle bir adama hayran kalmaması olanaksızdı .</p>
</body>
</html>
