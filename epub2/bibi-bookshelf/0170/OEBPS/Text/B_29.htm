<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>27</h1>

  <p>Aşağı yukarı altıya çeyrek kala, İrlandalı beni koğuşa götürdü. Düşkünlerevine ait arazinin bir köşesinde, kasvetli, kararmış sarı boyalı bir tuğla yapıydı. Dar ve parmaklıklı pencereleriyle,&nbsp;kendisini sokaktan ayıran yüksek duvarıyla, demir kapılarıyla&nbsp;daha çok bir hapishaneyi andırıyordu. Kapının açılmasını bekleyen partal giysili adamlar şimdiden uzun bir kuyruk oluşturmuşlardı. Her çeşit ve her yaştan kimse vardı. En gençleri on altı yaşlarında tüysüz bir delikanlıydı. En yaşlılan, iki büklüm olmuş, dişsiz yetmiş beşlik bir canlı cenazeydi. Bir bölümünü kaşarlanmış uzak yol tepicileri, berduşlar oluşturuyordu. Ellerindeki sopadan, kap kacaktan, yol tozundan kararmış yüzlerinden&nbsp;anlaşılıyordu. Bir bölümü boşta kalmış fabrika işçisiydi. Tarım&nbsp;işçileri de vardı. Yakalı, kravatlı bir memur, iki tane de geri zekâlı oldukları açıkça belli adam. Öyle topluca orada beklerlerken bakıldığında tiksindirici bir görünüm yaratıyorlardı, kötü ya&nbsp;da tehlikeli değil, ama her türlü incelikten uzak, döküntü bir kalabalık oluşturuyorlardı, hemen hepsi paçavralar içindeydi ve&nbsp;beslenmedikleri açıkça belliydi. Yine de dostça davranıyorlardı.&nbsp;Bana tütün ikram eden çok oldu, yani sigara izmariti demek istiyorum.</p>

  <p>Duvara yaslanmış, sigara içiyorduk. Berduşlar son zamanlarda kaldıkları koğuşları anlatmaya başlamışlardı. Dediklerine göre, hepsi aynı değilmiş. Her birinin kendine özgü iyi ve kötü yanları varmış. Yollara düşenin bunları bilmesi yararlı olurmuş.&nbsp;Bu işlerde sakal ağartmış biri, İngiltere’nin her bekâr koğuşu&nbsp;hakkında bilgi verebiliyordu. A’dakinde sigara içebiliyorsun, fakat yatakların olduğu yerde tahtakurusu var. B’dekinde yataklar&nbsp;rahat ama, kapıcı domuzun biri. C’de öğleden önce kabul ediyorlar da, çayları içilecek gibi değil. D’de görevliler -varsa- paranı çalıyorlar, vb. Yaya olarak birbirine bir gün uzaklıkta koğuşlardan oluşan tam bir şebeke vardı ve bunları birbirine bağlayan yolları iyi biliyorlardı. Dediklerine göre, Bamet-St Albans&nbsp;yolu en iyisiymiş. Billericay ve Chelmsford’dan kaçınmamı söylediler; Kent’teki İde Hill de onlardan farksızmış. Chelsea’deki&nbsp;koğuşa, İngiltere’nin en lüksü diyorlardı. Orayı öven biri battaniyelerin bekâr koğuşu değil de hapishane battaniyesine benzediğini anlatıyordu. Berduşlar yazın epeyce uzaklara dağılıyorlar,&nbsp;kışınsa ellerinden geldiğince küçük bir çemberin içinde ve büyük kentlerin dolaylarında toplanıyorlarmış, oralar daha sıcak&nbsp;oluyormuş ve yardım daha fazlaymış. Fakat devamlı hareket etmek zorundaydılar, çünkü bir ay içinde aynı koğuşa -ya da&nbsp;Londra içinde herhangi iki koğuşa- almıyorlardı. Yakalanılırsa&nbsp;cezası bir hafta hapisti.</p>

  <p>Saat altıyı biraz geçe kapılar açıldı; tek kişilik sıraya girdik. Avluda bir yazıhane vardı; bir görevli adlarımızı, işlerimizi ve&nbsp;yaşlarımızı bir deftere kaydediyordu. Nereden gelip nereye gittiğimiz de yazılıyordu. Bu sonuncu işlem, berduşların hareketini denetlemek içinmiş. Ben meslek hanesine ‘ressam’ dedim. Bir&nbsp;zamanlar suluboya çalışmıştım. Kim çalışmamıştır ki? Görevli&nbsp;ayrıca paramız var mı diye de sordu. Herkes hayır dedi. Sekiz&nbsp;peniden fazla parayla yoksul konukevine girmek yasakmış. O tutarın altındaki bir parayı da, ne kadar olursa olsun, kapıya bırakmak gerekiyordu. Fakat, berduşların paralarını saklamaları âdetti. Sıkı sıkıya bir kumaşa bağladılar mı şıngırtı çıkmıyordu.&nbsp;Genellikle parayı her berduşun yanında bulunan çay-şeker kesesine ya da ‘kağıtlar’ının arasına koyuyorlardı. ‘Kağıtlar’ kutsal sayılır, hiçbir zaman aranmazdı.</p>

  <p>Yazıhanede kaydımız yapıldıktan sonra başka bir görevli tarafından konukevinin içine götürüldük. Bu adama ‘berduş çavuşu’ diyorlardı. Görevi orada çalışanları denetlemekmiş, genellikle de düşkünlerevinden gelme biri olurmuş. Çavuşun yanında bağırıp çağıran kaba bir kapıcı, bizi sığır güder gibi itip kakıyordu. Konukevinde bir yıkanılacak, bir de el yıkayacak yer vardı,&nbsp;gerisi iki dizi uzun taştan hücreydi. Belki toplam yüz hücre vardı. Çıplak, taştan ve bembeyaz kireç badanalı olduğu için insana ister istemez temizmiş gibi geliyordu. Bir de bir şey kokuyordu, bilmeden ne olduğunu kestirebildim, sıvı sabundu. İnsana&nbsp;itici gelen soğuk bir sıvı sabun, tuvalet kokusu, hapishanemsi&nbsp;bir koku.</p>

  <p>Kapıcı bizi geçide doldurdu, sonra banyoya altışar altışar gelmemiz gerektiğini çünkü yıkanmadan önce üzerimizin aranacağını söyledi. Arama, para ve tütün aramasıydı. Romton sigara içilebilen yerlerden olduğu için, bir kez içeri kaçırabildin mi içebiliyordun; fakat üzerinde bulurlarsa el koyuyorlardı. Kaşarlanmışlar kapıcının hiçbir zaman dizkapaklarından aşağısını&nbsp;aramadığını bize söylemişti. Biz de, hepimiz, içeri girmeden önce tütünlerimizi potinlerimizin konçlarına saklamıştık. Daha&nbsp;sonra, soyunurken ceketlerimizin içine sıkıştırıverdik. Onları&nbsp;yastık niyetine kullanmamız için yanımıza almamıza bir şey demiyorlardı.</p>

  <p>Hamamda karşılaştığımız görüntü son derece iticiydi. Elli tane pis ve çırılçıplak erkek, yirmi kadem kare bir yeri tıklım tıklım doldurmuştu. Hepimiz için topu topu iki tane banyo teknesi ve duvara çakılı iki tane daracık havlu merdanesi vardı. Kirli ayaklardan çıkan o kokuyu hiç unutamayacağım. Oradakilerin&nbsp;yarısından azı gerçekten yıkandı. -Sıcak suyun insanın direncini azalttığını söylediklerini duydum- Fakat hepsi yüzünü,&nbsp;ayaklarını ve ayak parmaklarının arasındaki o iğrenç yağlı kir&nbsp;yastıkçıklarını yıkadı. Temiz su yalnız tümüyle yıkananlara veriliyordu. Birçok kişi başkalarının ayaklarını yıkadıkları suyu kullanmak zorunda kalıyorlardı. Kapıcı bizi itip kakıyor, ağırdan&nbsp;alanlara kötü şeyler söylüyordu. Benim banyo sıram geldiğinde,&nbsp;çok kirli olan tekneyi çalkalamak için izin istedim. ‘Kes sesini,&nbsp;yıkanmana bak!’tan başka bir şey söylemedi. Bu, ilişkinin nasıl&nbsp;olacağını belli etti. Bir daha ağzımı açmadım.</p>

  <p>Yıkanma işi bitince kapıcı giysilerimizi çıkınlar halinde bağladı ve bize düşkünlerevi giysileri dağıttı. Gri, pamuklu pek temize benzemeyen gömlekler. Eteği kısaltılmış gecelik gibi bir şeyler. Hiç vakit geçirtmeden hücrelerimize gönderdiler. Sonra&nbsp;çavuşla kapıcı, ana binadan yemeklerimizi getirdiler. Adam başına üzerine margarin sürülmüş iki yüz elli gram kupkuru ekmek, teneke maşrapada yarım litre şekersiz kakao. Yerlere oturup beş dakikada gövdeye indirdik. Saat yedi dolaylarında hücre kapıları üstümüzden kilitlendi. Sabah sekize kadar öyle kalacaktı .</p>

  <p>Hücreler iki kişilikti. İsteyen arkadaşıyla kalabiliyordu. Benim arkadaşım olmadığı için başka bir yalnız adamla birlikteydim. Sıska, kavruk yüzlü, gözleri hafif şaşı biriydi. Taş hücre sekize beş kadem bir yerdi, tavam sekiz kadem vardı. Penceresi tavana yakın bir yerdeydi ve parmaklıklıydı. Kapıda tıpkı hapishane hücrelerindeki gibi bir gözetleme deliği vardı. Hücremizde altı battaniye, bir oturaktan başka bir şey yoktu. Bir sıcak su borusu geçiyordu. Ne olduğunu iyice kestiremeden bir şeyin eksikliğini hissedip gözlerimle arandım. Sonra birden kafama dank etti:</p>

  <p>“Ama,” diye bağırdım, “yataklar nerede?”</p>

  <p>“Yataklar mı?” dedi öteki adam. Şaşırmıştı. “Yatak olmaz ki! Ne bekliyordun? Burası yerde uyunan konukevlerinden. Tanrım! Sen daha alışmamışsın, öyle mi?”</p>

  <p>Anlaşılan, yatak olmaması bu konukevlerinde olağan bir durumdu. Paltolarımızı dürüp sıcak su borusuna dayadık ve elimizden geldiğince rahatlamaya çalıştık. İğrenç bir havasızlık vardı, fakat tüm battaniyelerimizi altımıza serdirecek kadar da&nbsp;sıcak değildi. Öyle ki ancak bir tanesini yerin sertliğini gidermek&nbsp;için kullanabiliyorduk. Birbirimizden ancak otuz santim kadar&nbsp;uzaktaydık, birimiz ötekinin soluğunu yüzünde duyuyordu. Ne&nbsp;zaman içimiz geçse çıplak kollarımız, bacaklarımız hep birbirine değiyordu. Bir yandan bir yana kıpırdayıp yanındakini rahatsız ediyorsun ama, kendine bir yararı da olmuyor, çünkü nereye dönsen önce bir uyuşmuşluk duyuyorsun, sonra battaniyenin&nbsp;altından yerin katılığı adamakıllı canını acıtıyor. Uyuyabiliyorsun ama, on dakikadan çok değil.</p>

  <p>Gece yarısı sularıydı, öteki adam, eşcinsel girişimlerde bulunmaya başladı. Kapısı kilitli, kapkaranlık bir yerde çok tatsız durum. Herif çelimsiz biriydi, kolayca önleyebildim ama elbette&nbsp;ondan sonra uyuyabilirsen uyu. Gecenin geri kalan bölümünde&nbsp;uyanıktık, sigara içip konuştuk, durduk. Adam bana yaşamını&nbsp;anlattı. Tesisatçıymış ama, üç yıldır işsizmiş. İşini kaybeder etmez karısı bunu bırakıvermiş. Kadınlardan bu kadar uzun süre&nbsp;uzakta kalınca da, adeta nasıl bir şey olduklarını unutmuş. Dediğine göre, uzun süre evsiz barksız kalıp yollara düşmüşlerde eşcinsellik sık görülürmüş.</p>

  <p>Kapıcı saat sekizde gelerek sıra sıra kapılarımızı açtı, açarken de ‘Herkes dışarı’ diye bağırıyordu. Kapıların açılmasıyla, kapalı pis yerlere özgü o koku da yayılıyordu. Birdenbire koridor gri&nbsp;gömlekli perişan adamlarla doluvermişti. Herkes elinde bir oturak, hamama doğru seğirtiyordu. Gördük ki, sabahleyin hepimiz&nbsp;için tek bir tekne ayrılmış. Ben önüne vardığımda yirmi tane&nbsp;berduş yüzünü yıkamışa onun içinde; suyun üzerinde yüzen&nbsp;kapkara kir katmanına bir baktım, yüzümü yıkamadan uzaklaştım. Bundan sonra, bir akşam önceki yemeğin eşi bir kahvaltı&nbsp;verdiler, giysilerimizi geri aldık, çalışmak üzere avluya çıkmamızı söylediler. Yapacağımız iş, düşkünlerevinin mutfağı için patates soymaktı. Fakat bunu doktor gelip de bizleri muayene edinceye kadar bir süre oyalamak için yaptırıyorlardı. Berduşların&nbsp;çoğu açık açık hiçbir şey yapmadan vakit öldürdü. Doktor saat&nbsp;dokuz sularında geldi; hücrelerimize girip soyunmamız söylendi. Koridorda doktorun vizitesini bekleyecekmişiz.</p>

  <p>Çıplak ve titrer halde koridorda dizildik. İnsan doğrudan görmeyince, o çiğ sabah ışığında ne zavallı, ne acınası bir sokak&nbsp;köpekleri topluluğu olduğumuzu gözünün önünde canlandıramaz. Bir sokak serserisinin giysileri pek berbat şeylerdir ama, yine de daha kötü şeyleri gizlemeye yarar. Berduşun hiçbir şeyle&nbsp;katışmamış gerçek durumunu tanımak için onu çırılçıplak görmek gerekir. Düz tabanlar, boş göbekler, içine göçmüş göğüs&nbsp;kafesleri, sarkık kaslar. Fiziksel aksaklık adına ne ararsan bulunur. Hemen herkes beslenme sınırının altındaydı. Bir kısmı&nbsp;açıkça hasta. İki kişi fıtık bağı takıyordu. O yetmiş beşlik mumya görünüşlüye gelince, gün boyu nasıl yürüdüğünü insanın aklı almıyordu. Uykusuz geçen bir gecenin çizgilerini taşıyan, tıraşsız çehrelerimize bakan biri, bizi bir hafta gece gündüz içtikten sonra ayılmaya yeni başlayan kişiler sanırdı.</p>

  <p>Muayene sadece çiçek hastalığı var mı yok mu diye yapılıyormuş; genel durumumuzla ilgilendikleri yoktu. Genç bir tıp öğrencisi, bir yandan sigarasını tüttürerek, hızlı hızlı aramızdan geçip bizleri süzdü. Kimseye iyi misin hasta mısın diye de sormadı. Hücre arkadaşım soyunurken göğsünün kırmızı lekelerle&nbsp;kaplı olduğunu görmüş ve geceyi ondan iki karış ötede geçirdiğim için çiçek olabileceğini düşünüp korkuya kapılmıştım. Fakat doktor lekelere bakıp yetersiz beslenmeden kaynaklandığını&nbsp;söyledi.</p>

  <p>Muayeneden sonra giyindik, bizleri avluya gönderdiler, orada kapıcı adlarımızı okudu. Yazıhaneye bıraktığımız öteberi varsa onları geri verdi, yemek kuponları dağıttı. Kuponlar altışar penilikti ; bir gece önce hangi karayolunun adını vermişsek o yolun üzerindeki kahvelerde geçerliydi. Berduşların epeyce bir bölümünün okuma bilmediğini görüp şaşırdım. Kuponlarını bana&nbsp;ve benim gibi <i>mürekkep yalamışlara</i> okutmak zorunda kalıyorlardı.</p>

  <p>Kapılar açıldı. Hemen dağıldık. Kenar mahallede bir arka sokakta olsak da, yatakhanenin kapalı, pislik kokusu sinmiş havasından sonra, dışarısı ne güzel kokuyordu. Artık bir arkadaşım vardı, çünkü, patates soyarken Paddy Jacques adında bir İskoçyalı ile tanışmıştım. Temiz ve efendi görünümlü, üzgün yüzlü&nbsp;bir adamdı. Edbury’deki konukevine gidiyordu. Birlikte gitmemizi önerdi. Öğleden sonra üçte orada olacak gibi yola koyulduk. On iki mil yürüyecektik, fakat Londra’nın ıssız kenar kesimlerinde yolumuzu kaybettiğimiz için on dört mil yürümek&nbsp;zorunda kaldık. Yemek kuponlarımız Ilford’da bir kahvehane&nbsp;içindi. Oraya vardığımızda hizmet eden fındıkçı kız, kuponlanmızı görünce berduş olduğumuzu anlayıp bize tepeden bakarak&nbsp;başını çevirdi ve uzun bir süre bize yiyeceğimizi vermedi. Sonunda, iki <i>büyük çay</i> ile dört dilim ekmek ve biraz salça getirip&nbsp;başımıza atar gibi masaya koydu. Getirdikleri sekiz penilik yiyecekti. Anlaşıldı ki, o dükkân berduşlara her kupon üzerinden iki&nbsp;peni kadar bir kazık atıyormuş. Ellerinde para değil de kupon&nbsp;olduğu için onlar da ne karşı koyabiliyor ne başka yere gidebiliyorlarmış.</p>
</body>
</html>
