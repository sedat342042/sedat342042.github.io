<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>12</h1>

  <p>Dördüncü katta garsona yardım ettiğim gün, öteki bölümlerdeki çalışmalarımla karşılaştırılamayacak kadar iyi geçerdi. Kahvaltı ofisine servis asansörüyle bağlı küçük bir kat ofisinde çalışırdık. Bodrum katından sonra buranın serin havası çok hoş gelirdi. Belli başlı işimiz çatal kaşık takımıyla zücaciyeyi parlatmaktı. Yani insan ölçüleri içinde bir işti. Garson Valenti terbiyeli bir adamdı. Garsonlarla plonjörlerin arkadaşlık etmeleri iyi görülmediğinden yanımızda biri varken benimle sert konuşması gerekse de, yalnızken hemen hemen eşitmişiz gibi davranırdı.&nbsp;Kendisi için iyi geçen bir günün sonunda bana beş frank bahşiş&nbsp;verdiği olurdu. Hoş bir delikanlıydı. Yirmi dört yaşındaydı ama,&nbsp;on sekizinde görünürdü. Garsonların çoğu gibi davranışları&nbsp;özenliydi, giyinmesini biliyordu. Siyah frakı, beyaz kravatı, sağlıklı yüzü, gür ve koyu kumral saçlarıyla tıpkı bir Eton öğrencisine benzerdi. Halbuki on iki yaşından beri ekmeğini çalışarak&nbsp;kazanmaktaymış. Tam anlamıyla kaldırımdan yetişmiş. İtalya sınırını kaçak geçmiş. Paris’in kuzey bulvarlarında el arabasıyla&nbsp;kestane kebabı satmış. Londra’da kaçak işçi olarak çalıştığı ve bir&nbsp;otelde kendisiyle sevişen zengin bir ihtiyar kadın önce pırlanta&nbsp;bir yüzük hediye edip sonra çaldı diye polise verdiği için elli gün&nbsp;hapiste yatmış. İş olmadığı zaman, onunla birlikte servis asansörünün başında oturup sigara içmekten, konuşmaktan hoşlanırdım.</p>

  <p>Kötü günüm, yemek salonunun bulaşıklarını yıkadığım gündü. Tabakları yıkamak benim işim değildi. O iş mutfakta yapılıyordu. Sadece öteki kapları, çatal, kaşık, bıçakları ve bardakları yıkıyordum. Yine de on üç saatlik bir iş günüydü bu. Bir gün&nbsp;içinde otuzla kırk arasında bulaşık bezi kullanıyordum. Fransa’da uygulanan eski zaman yöntemleri bulaşık işinin yoruculuğunu iki katına çıkarır. Tabak süzgüsü diye bir şey bilinmiyordu. Toz sabun yoktu. Bir çeşit sıvı sabun vardı; o da Paris’in sert&nbsp;suyunda köpürmek bilmezdi. Bulaşık yıkamaktan başka, garsonların yemeğini getirmem ve onlara sofrada hizmet etmem de&nbsp;gerekiyordu. Çoğu, dayanılmaz derecede küstahtı. Şöyle böyle&nbsp;bir nezaket düzeyini tutturmaları için, birden çok kez yumruklarımı kullanmak zorunda kaldım. Normal olarak, bulaşıkları&nbsp;bir kadın yıkardı. Garsonlar kadının canını burnundan getiriyorlardı.</p>

  <p>Pislik içindeki bulaşıkhaneye bakıp yemek salonuyla aramızda topu topu çift kanatlı bir kapı bulunduğunu düşünmek insana tuhaf gelir. Orada, olanca görkemleriyle müşteriler, lekesiz örtülü, üzeri vazolu masalarda, çevrelerinde aynalar, yaldızlı&nbsp;kornişler, boyalı melek heykelleri arasında otururlardı. Birkaç&nbsp;metre ötelerindeyse, iğrenç kir ve pasımız içinde bizler vardık.&nbsp;Gerçekten de, kirimiz, pasımız iğrençti. Akşama kadar yeri süpürecek zaman yoktu. Sabunlu su, salata yaprakları, kâğıt parçaları ve ezilmiş yiyeceklerden oluşan bir karışıma basarak dolaşırdık. Ceketlerini çıkarmış, koltuk altları terli on-on iki garson&nbsp;salata karıştırır, parmaklarını krema kavanozlarına daldırırlardı.&nbsp;Odada, yiyecek ve ter karışımı iğrenç bir koku vardı. Büfeler, tabak yığınlarının arkası, her yer garsonların çaldıkları yiyeceklerle doluydu. İki tanecik bulaşık yıkama yeri vardı. Ayrıca, el yüz&nbsp;yıkamak için bir lavabo yoktu. Temiz tabakların durulandığı suya garsonların avuçlarını batırıp yüzlerini yıkamaları çok rastlanan bir şeydi. Müşteriler görmüyordu ya... Yemek salonu kapısının dışında hasır bir paspasla bir ayna vardı. Garsonlar onun&nbsp;önünde kendilerini bir denetimden geçirip içeriye bir temizlik&nbsp;simgesi gibi girerlerdi.</p>

  <p>Bir garsonun yemek salonuna girişini görmek insana çok şey öğretir. Adam kapıdan girdiği anda bambaşka bir kimse olur,&nbsp;omuzlarının duruşu bile değişir. Olanca kiri, kızgınlığı bir anda&nbsp;yok olup gitmiştir. Bir din adamının törensel havası içinde halıların üzerinde kayar gibi yol alır. Öfkesi burnunda bir İtalyan&nbsp;olan metrdotel yardımcımızın yemek salonunun kapısında durup şarap şişesi kırmış bir acemiye bağırışını anımsıyorum.&nbsp;Yumruğunu havada sallayarak haykırıyordu. Neyse ki, kapı az&nbsp;çok ses geçirmez bir kapıydı.</p>

  <p>“Tu <i>me fais chier</i>,<a id="footnote33"></a><a id="footnote34"></a> Sen de kendine garson mu diyorsun? Piç kurusu! Garsonluk kim, sen kim! Ananın geldiği kerhanenin&nbsp;tahtalarını bile silemezsin sen. <i>Maquereau!"'</i></p>

  <p>Söyleyecek bir şeyler daha aradı, bulamayınca, İtalyanların pek sık kullandıkları bir küfrü savurdu.</p>

  <p>Yemek salonuna girdi ve, tabak elinde, bir kuğu gibi zarif, masaların arasında ilerlemeye başladı. On saniye sonra bir müşterinin önünde saygıyla eğiliyordu. Onu öyle eğilmiş, iyi yetişmiş garson gülümseyişiyle görünce, <i>herhalde müşteri bir aristokratın kendisine hizmet etmesinden utanıyordur</i> diye düşünmekten&nbsp;kendinizi alamazdınız.</p>

  <p>Bulaşık işi, baştan sona, iğrenç bir işti. Güç değil ama, sıkıcı, sözcüklerle anlatılamayacak kadar salakça bir iş. On yılını, yirmi yılını bu işte geçiren kimseler bulunduğunu düşünmek bile&nbsp;insanı ürkütüyor. Haftada bir gün yerini aldığım kadın, rahat&nbsp;altmışında vardı. Yıl boyu, günde on üç saatten haftada altı gün&nbsp;bulaşık çukurunun başında, ayakta çalışıyordu. Bu yetmezmiş&nbsp;gibi, garsonlar kadının ensesinde boza pişiriyorlardı. Dediğine&nbsp;göre, bir zamanlar sahne oyuncusuymuş; sanırım gerçekte sokak kadınlığı yapmıştı. Pek çok sokak kadını sonradan temizlikçi olur. Yaşına ve sürmekte olduğu yaşama karşın, hâlâ parlak&nbsp;sarı bir peruka takması, gözlerinin çevresini koyulaştırması, yirmi yaşında bir kız gibi yüzünü boyaması şaşırtıcı bir şeydi. Demek ki, haftada yetmiş sekiz saatlik bir çalışma bile insanda bir&nbsp;canlılık bırakabiliyormuş.</p>
</body>
</html>
