<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>18</h1>

  <p>Bir Cumartesi akşamı Charlie meyhanede bize hoş bir öykü anlattı. Gözünüzün önüne getirmeye çalışın. Sarhoşluğuna sarhoş ama, aklı başında konuşabilecek kadar da ayık. Yumruğunu çinko tezgâha indirip, “Susun, hanımlar, beyler, rica ederim, susun!” diye bağırdı. “Şu anlatacağımı dinleyin. Unutulacak şey&nbsp;değil. Ders alınacak bir şey. İnce ve uygar yaşamın anılarından&nbsp;biri. Susalım, hanımlar, beyler!</p>

  <p>“Pek yolsuz olduğum bir sıradaydı. Güzel şeylere alışmış bir kimsenin öyle beş parasız kalmasının nasıl bir şey olduğunu bilirsiniz. Evden param gelmemişti. Her şeyi rehine koymuştum.&nbsp;Çalışmaktan başka çarem yoktu, ben ise öyle bir şey yapmayacaktım. O sıralarda bir kızla birlikteydim. Yvonne adında bir&nbsp;kız. Şuradaki Azaya gibi şapşal bir köylü kızı. Sarı saçlı, tombul&nbsp;bacaklı. Üç gün boyunca ağzımıza lokma girmemişti. Tanrım!&nbsp;Ne acılar çekiyorduk! Kız, ellerini karnına bastırmış, bir aşağı&nbsp;bir yukarı odayı arşınlıyor, bir yandan da ‘açlıktan ölüyorum’ diye köpekler gibi uluyordu. Korkunç bir durumdu.</p>

  <p>“Fakat, zeki bir insan için olanaksız şey yoktur. Kendi kendime ‘Çalışmadan para bulmanın en kolay yolu nedir?’ diye soruyordum. Yanıt hemen geldi: Kolayca para bulmak için, kadın olmak gerekir. Her kadının satacak bir şeyi vardır, değil mi? O zaman, öyle yatmış, kadın olsaydım yapacağım şeyleri zihnimde kurarken, aklıma bir fikir geldi. Resmi doğumevlerini hatırladım. Sağlık Bakanlığı’nın doğumevlerini bilirsiniz, değil mi? Gebe kadınlara orada bedava yemek verirler, soru da sormazlar.&nbsp;Gebeliği yüreklendirmek için yapılan bir şey. Herhangi bir kadın gidip yemek isteyebilir. Derhal verirler.</p>

  <p>“Tanrım! diye düşündüm, bari kadın olsaydım! Her gün o doğumevlerinden birinde karnımı doyururdum. Kadın gebe mi&nbsp;değil mi, nereden bilecekler muayene etmeden?</p>

  <p>“Yvonne’a döndüm. Kes şu ulumayı, dayanamıyorum, dedim. Yiyecek bulacak bir çare düşündüm.</p>

  <p>“‘Nasıl?’ dedi.</p>

  <p>“Basit, dedim. Bakanlık doğumevine gidersin, <i>gebeyim</i> dersin, güzel bir yemek verirler, soru moru da sormazlar.</p>

  <p>“Yvonne afallamıştı. ‘Ama,’ diye bağırdı, ‘gebe değilim ki!’</p>

  <p>“Kim takar? dedim. Kolayını buluruz. Bir yastıktan başka bir şey gerekmez. Hadi olsun iki yastık. Ha? Tanrısal esin, değil mi?&nbsp;Ziyan etme ha.</p>

  <p>“Evet, en sonunda razı ettim, sonra bir yerden bir yastık bulduk, kızı hazırladım ve dogumevine götürdüm. Candan karşıladılar. Lahana çorbası, sığır etli yahni, patates püresi, ekmek, peynir, bira ile birlikte bebek konusunda bir alay öğüt vermişler. Yvonne patlayacak kadar yemiş, ekmekle peynirin bir bölümünü de benim için cebine indirebilmiş. Para buluncaya kadar&nbsp;kızı her gün götürdüm. Zekâm ikimizi de kurtarmıştı.</p>

  <p>“Bir yıl her şey iyi gitti. Yine Yvonne ile birlikteydim. Bir gün birlikte barakaların yakınından Port Royal Bulvarı’ndan aşağı doğru iniyorduk. Birden Yvonne’un ağzı açılıverdi, kızardı, sonra bembeyaz oldu, sonra yine kızardı.</p>

  <p>“‘Tanrım!' diye bağırdı, ‘Bak kim geliyor! Doğumevindeki hemşire. Mahvoldum!’</p>

  <p>"Çabuk ol! dedim, Koş! Ama iş işten geçmişti. Hemşire Yvonne’u tanımıştı. Gülümseyerek, doğrudan doğruya, bize doğru geldi. İri yarı, şişman, elma yanaklı bir kadındı, altın çerçeveli&nbsp;sapsız bir gözlüğü vardı. Anaç, iyiliğinden her şeye burnunu sokan bir kadın.</p>

  <p>“'Umarım, iyisindir yavrucuğum?’ dedi. 'Bebeğin? Bebeğin de iyi mi? Oğlan bekliyordun. Oğlan mı oldu?’</p>

  <p>“Yvonne öyle titremeye başlamıştı ki, kolunu kavramak zorunda kaldım. ‘Hayır,’ diyebildi sonunda.</p>

  <p>“‘Aa, kızın oldu, demek?’</p>

  <p>“Bunun üzerine Yvonne aptalı büsbütün şaşırıp yine ‘Hayır,’ dedi.</p>

  <p>“Hemşire hanım afallamıştı. ‘Nasıl?’ diye haykırdı, ‘oğlan da değil, kız da değil! Olacak şey mi?’</p>

  <p>“Düşünün, hanımlar, beyler. Tehlikeli bir andı. Yvonne pancar rengi olmuştu ve her an ağlayacak gibiydi; bir saniye daha dursak her şeyi itiraf ederdi. Tanrı bilir, o zaman ne olurdu. Fakat, ben, soğukkanlılığımı yitirmemiştim. Söze karıştım ve durumu kurtardım.</p>

  <p>“İkiz doğurdu, dedim sakin sakin.</p>

  <p>“‘İkiz ha!’ diye bağırdı hemşire. O kadar hoşuna gitmişti ki, Yvonne’u omuzlarından tuttu, kucaklayıp iki yanağından öptü&nbsp;sokak ortasında.</p>

  <p>“Evet, ikiz...”</p>

  <p>&nbsp;</p>
</body>
</html>
