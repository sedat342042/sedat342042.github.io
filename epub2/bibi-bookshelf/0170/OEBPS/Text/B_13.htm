<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>11</h1>

  <p>Sonunda, sözleşmemi bozmak zorunda kalmadım. Çünkü <i>Jehan Cottard</i> Hanı’ndan altı haftadan önce bir ses çıkmadı. Bu&nbsp;süre içinde X Oteli’nde çalıştım. Haftada dört gün, kahvaltı ofisindeydim; bir gün dördüncü katın garsonuna yardım ediyordum , bir gün de yemek salonunun kadın bulaşıkçısının yanında&nbsp;çalışıyordum. İşim rast gitmişti. İzin günüm Pazardı. Fakat, ara&nbsp;sıra, hastalanan birinin yerine bakmam gerekince, Pazar da çalıştığım oldu. Çalışma süresi yediden ikiye, beşten dokuza olmak üzere, günde on bir saatti. Fakat, yemek salonunun bulaşığıyla görevli olduğum günlerde on dört saatlik bir iş günüm vardı. Paris’te bir plonjörün olağan ölçülerine göre, bunlar pek kısa süreler sayılır. Yaşamın tek zorluğu, bodrum katının labirente benzer koridorlarındaki korkutucu sıcak ve havasızlıktı. Bunun dışında, büyük ve çok düzenli olan otel rahat sayılabilirdi.</p>

  <p>Kahvaltı ofisimiz, yirmiye yedi kadem tabanında sekiz kadem yüksekliğinde karanlık bir bodrumdu. Kahve kaplan, ekmek kesiciler ve benzeri şeylerle o kadar doluydu ki, insan bir şeye çarpmadan zor hareket edebiliyordu. Tek bir ölgün elektrik ampulü ve dört beş gazocağından çıkan ürkütücü kızıllıkla&nbsp;aydınlatılıyordu. Bir termometre vardı; hiçbir zaman 110 Fahrenheit derecenin altına düşmedi. Günün bazı saatlerinde 130’a&nbsp;yaklaştığı olurdu. Bir uçta beş tane servis asansörü, öteki uçta&nbsp;buzluk vardı. Sütü, tereyağını orada saklardık. Buzluğa girince,&nbsp;insan birden yüz derece daha soğuk bir yere adım atmış oluyordu. Bu, bana Grönland’ın buz tutmuş dağlarıyla Hindistan’ın&nbsp;mercan resiflerinden söz eden bir marşı anımsatıyordu. Kahvaltı ofisinde Boris ile benden başka iki kişi daha çalışıyordu. Biri,&nbsp;dev gibi ve öfkesi burnunda bir İtalyan olan Mario idi. Mario,&nbsp;opera sanatçıları gibi jestler yaptığı için, şehrin orta yerindeki bir&nbsp;trafik polisine benzerdi. Öteki, kıllı, kaba saba, hayvan gibi bir&nbsp;herifti. <i>Macar</i> derdik ama, galiba Transilvanyalıydı, hattâ belki&nbsp;daha uzak bir yerdendi. Macar’dan başka hepimiz cüsseli kimselerdik. Bu nedenle, sıkışık saatlerde hep birbirimize çarpıyorduk.</p>

  <p>Kahvaltı ofisinde iş kâh artıyor kâh azalıyordu. Hiçbir zaman işsiz kalmıyorduk ama, asıl çalışma iki saatlik patlamalar halinde geliyordu. Bu en sıkışık zamanlara un <i>coup de feu</i>derdik. Birincisi saat sekizde müşterilerin uyanıp kahvaltı istemeleriyle&nbsp;başlıyordu. Saat sekizde tüm bodrum katında kap kacak gürültüleri, bağırıp çağırmalar başlıyordu. Her yandan ziller çalıyor,&nbsp;lacivert önlüklü adamlar koridorlarda koşuşturuyorlardı. Servis&nbsp;asansörlerimiz, hep birden, gürültüyle aşağı iniveriyor, beş katın&nbsp;garsonları, asansör boşluklarından aşağıya İtalyanca küfürler savuruyorlardı. Görevlerimizin tümü şimdi belleğimde değil ama,&nbsp;çay, kahve ve kakao pişirmek, gidip mutfaktan yiyecekleri, mahzenden şarapları, yemek salonundan meyveleri getirmek, ekmek&nbsp;kesmek, ekmek kızartmak, tereyağını lüle biçiminde kıvırmak,&nbsp;reçelleri küçük tabaklara eşit ölçüde koyup hazırlamak, süt kutularını açmak, şekerleri saymak, yumurta haşlamak, yulaf unu&nbsp;lapasını pişirmek, buz kırmak ve kahve öğütmek, bizim görevlerimiz arasındaydı. Bütün bunları da yüz, iki yüz müşteri için&nbsp;yapıyorduk. Aşağı yukarı mutfak otuz metre, yemek salonu altmış yetmiş metre uzaklıktaydı. Servis asansörüne yerleştirdiğimiz her şeye bir fiş kesmek, fişi dikkatli doldurmak zorundaydık. Tek bir parça şekerin yitirilmesi, bir sorun yaratırdı. Bu işlerden başka, personele de kahve ve ekmek veriyor, yukarıdaki&nbsp;garsonlara yemek koşturuyorduk.</p>

  <p>Hesapladığıma göre, bu işte çalışan bir kimsenin günde on beş mil kadar yürümesi ve koşması gerekiyordu. Yine de, işin yükü&nbsp;bedende değil, zihindeydi. Dışarıdan bakınca şu <i>aptalca tabak yıkama</i> işi <i>kadar kolay bir şey yoktur</i> denebilir. Fakat, aceleyle yapıldığında insanı şaşırtacak kadar zordur. Bir yığın iş arasında oradan&nbsp;oraya sıçrayıp durmak zorunda kalırsınız. Sanki bir deste iskambil&nbsp;kâğıdını saate karşı bir hızla sıraya koyuyor gibi olursunuz. Örneğin, ekmek kızartırken, <i>pat!</i> bir servis asansörü iner, içinde bir fiş,&nbsp;çay, francala ve üç çeşit reçel istiyorlardır; aynı anda bir <i>pat!</i> daha,&nbsp;bundan da karıştırma yumurta, kahve ve greypfrut isteniyor. Yumurtalar için mutfağa, meyve için yemek salonuna koşulacak, ekmekler yanmadan geri dönebilmeniz, şimşek hızıyla koşmanıza&nbsp;bağlıdır. Bu arada çay unutulmayacak, kahve unutulmayacak, beş&nbsp;altı siparişin daha beklediği unutulmayacak. Bu arada kaybolmuş&nbsp;bir şişe soda için patırtı çıkaran bir garson da insanın peşinde olabilir. Bir de onunla tartışılacak. Bu işler, sanıldığından çok zeka ister. Mario, güvenilir bir kahvaltı garsonunun ancak bir yılda yetiştiğini söylerdi; kuşkusuz bu söylediği doğruydu.</p>

  <p>Sekizle on buçuk arasındaki süre, olağan çizgilerin dışında bir çeşit ateşli hastalık nöbetiydi. Bazen, sanki önümüzde yaşayacak&nbsp;beş dakika kalmış gibi didinirdik. Bazen de, siparişler, buyruklar&nbsp;birden kesilir, bir an, sessiz ve dingin, kala kalırdık. Öyle anlarda&nbsp;döşemeyi süpürür, yere taze talaş döker, şarap, kahve çay kaplarını içlerinde biraz nemleri kaldığı sürece başımıza diker, boşaltırdık. Çoğu zaman, çalışırken bir buz kalıbı kırıp bir parça buz&nbsp;emerdik. Gaz ocaklarının bulunduğu yerdeki sıcaklık insana bulantı verecek kertedeydi. Gün boyu koca koca bardaklarla bir şeyler içerdik. Bir iki saat içinde önlüklerimiz bile terden sırılsıklam&nbsp;olurdu. Bazen siparişleri karşılamakta o kadar gecikmiş olurduk&nbsp;ki, yetiştirme umudumuzu yitirirdik. Müşterinin kahvaltı etmeden çıkıp gitme tehlikesi belirirdi. Her defasında Mario bizi bu zor&nbsp;durumdan kurtarırdı. On dört yıl bu işte çalışmıştı. İki işin arasındaki bir saniyeyi boşa geçirmeme becerisini gösterirdi. Macar çok&nbsp;salaktı, ben ise deneyimsizdim. Boris ise, biraz hasta bacağından&nbsp;ötürü, biraz da garsonluk yaptıktan sonra bu kahvaltı işine düşmüş olmaktan utandığı için, kaytarmaya bakardı. Fakat, Mario&nbsp;olağanüstüydü. Küçücük kahvaltı ofisinde, bir yandan koskoca&nbsp;kollarından birini bir kahve ibriğini doldurmak, ötekini yumurta&nbsp;haşlamak için uzatırken, bir yandan da gözünü kızaran ekmeklerden ayırmadan Macar’a buyruklar yağdırması, bu arada <i>Rigoletto</i>’dan bölük pörçük parçalar söylemesi, her türlü övgüyü aşacak&nbsp;bir gösteriydi. İşveren de Mario’nun değerini biliyor, ona bizler gibi beş yüz değil, bin frank aylık veriyordu.</p>

  <p>Kahvaltı koşuşturması saat on buçukta biterdi. O zaman kahvaltı ofisinin masalarını temizler, yerleri süpürür, bakırları ovardik. Uygun sabahlarda, teker teker çamaşırhaneye gidip bir sigara tüttürürdük. Bu süre, boş zamanımızdı. Elbette, görece olarak boş denebilir. Yoksa, öğle yemeği için ancak on dakika vaktimiz&nbsp;vardı. Hiçbir zaman da o on dakikayı kesintisiz kullanamıyorduk. Müşterilerin öğle yemeği saati olan on iki ile iki arası da,&nbsp;kahvaltı saati gibi bir karmaşa dönemiydi. İşimizin büyük bölümü mutfaktan yemek almak, yani aşçılardan sürekli <i>engueulade</i> işitmekti. Öğle yemeğine kadar dört-beş saat ocak başında terlemişler, cinleri başlarına fırlamıştı.</p>

  <p>Saat iki oldu mu, birdenbire özgür insanlar oluverirdik. Önlüklerimizi fırlatıp ceketlerimizi giyer, kendimizi kapıdan dışarı atardık. Paramız varsa, en yakın bistroya yumulurduk. Bodrum&nbsp;katının cehennem sıcağından sokağa çıkış pek afallatıcı bir şeydir. Ortalık, insanı kör edecek kadar aydınlık, donduracak kadar soğuk gelir. Kuzey kutbu yazı gibi bir şey. Ter ve yiyecek kokularından sonra meğer insan benzin kokusunu ne hoş bulurmuş! Bazen bistroda aşçılarımıza, garsonlanmıza rastlardık. Bize&nbsp;dostça davranırlardı, içki ısmarladıkları bile olurdu. Binanın&nbsp;içinde onların kölesiydik ama, otelcilik geleneklerine göre, mola saatlerinde herkes eşitti. İşitilmiş <i>engueulade'ların</i> geçerliği kalmıyordu.</p>

  <p>Beşi çeyrek geçe otele dönüyorduk. Altı buçuğa kadar sipariş gelmezdi. O süreyi çatal kaşık takımlarını parlatarak, kahve kaplarını temizleyerek, çeşitli başka işler yaparak geçiriyorduk. Ondan sonra, günün en büyük koşuşturması yani akşam yemeği faslı başlardı. Şu akşam yemeği saatini anlatabilmek için bir süreliğine Zola olabilmek isterdim. Durum şöyle özetlenebilir: Sayıları&nbsp;yüzle iki yüz arasında insan, her biri beş altı kaplık ayrı ayrı yemekler istiyor ve sayılan elliyle altmış arasında değişen insan da o&nbsp;yemekleri pişirmek, yedirmek, sonra da geride kalan savaş alanını temizleyip düzenlemek zorunda. Yemek işinde çalışmış herkes&nbsp;bunun ne olduğunu anlar. İşin iki kat arttığı o sırada, bütün personel yorgun olur. Bir bölümü de sarhoştur. Bu konuda sayfalar&nbsp;doldursam, tam bir fikir vermeme yetmez. Daracık koridorlarda&nbsp;oraya buraya seğirtmeler, çarpışmalar, bağırmalar, meyve sandığı,&nbsp;tepsi, buz kalıbı gibi şeylerle baş etmeye çalışmalar, sıcak, karanlık, insanın karşı koymaya zaman bulamadığı yaralayıcı söz saldırıları, bütün bunlar, anlatıma sığmayacak şeylerdir. Otelin bodrum katına ilk kez inen biri, bir tımarhane koğuşuna düştüğünü&nbsp;sanır. Ancak, sonraları, bir otelin işleyişini öğrendikten sonra, bütün bu karmaşanın içinde bir düzen olduğunu gördüm.</p>

  <p>Sekiz buçukta iş birdenbire dururdu. Dokuza kadar serbest kalamazdık ama, kendimizi boylu boyunca yere atıp bacaklarımızı dinlendirirdik. Buzluğa gidip bir şey içemeyecek kadar&nbsp;güçsüz olurduk. Bazen <i>chef du personnel</i> bira şişeleriyle gelirdi.&nbsp;Çünkü, çok çetin günlerde otel bize fazladan bir bira veriyordu&nbsp;Bize verilen yiyecek ancak yenebilir düzeydeydi. Tat aramamak&nbsp;gerekiyordu. Fakat, yönetim içkide pintilik etmezdi. Her birimize günde iki litre şarap hakkı tanıyordu. Çünkü kendisine iki litre şarap verilmeyen bir plonjörün üç litre çalacağını biliyorlardı.&nbsp;Şişe dibindekiler de bize kalırdı. Bu nedenle, çoğu zaman fazlasıyla içmiş olurduk. Bu da iyi bir şeydi. Çünkü az buçuk sarhoş&nbsp;biri hızlı çalışıyor gibi görünür.</p>

  <p>Haftamın dört günü böyle geçiyordu. Öteki iki iş günümden biri daha iyi, öteki daha kötüydü. Bir hafta bu yaşamı sürdürdükten sonra, dinlenme gereksinimi duydum. Cumartesiyi Pazara bağlayan geceydi. Bizim bistroda herkes kafayı çekiyordu.</p>

  <p>Önümde boş bir günüm var diye, ben de onlara katıldım. Hepimiz gecenin ikisinde, sarhoş olmuş durumda, ertesi gün öğleye kadar uyuma niyetiyle gidip yattık. Saat beş buçukta, birden&nbsp;uyandırıldım. Başucumda otelden gönderilen bir gece bekçisi&nbsp;duruyordu. Üzerimden yorganı çekip beni sert biçimde sarstı.</p>

  <p>“Kalk!" diyordu, “<i>Tu t’es bien saoulé la gueule,</i> <i>eh</i>? “ Zararı yok. Aldırma. Otelde bir kişi eksik; bugün çalışacaksın.”</p>

  <p>“Neden çalışacakmışım?” diye karşı koydum. “Bugün benim izin günüm.”</p>

  <p>“İzin günü falan dinlemezler! İş beklemez! Kalk!”</p>

  <p>Kalkıp sokağa çıktım. Belim ağrıyordu. Kafama kızgın kor doldurmuşlardı sanki. Bir günlük çalışmaya dayanamam gibi geliyordu, ama bodrum katında bir saat geçirdikten sonra, bir de&nbsp;baktım ki, o hamam sıcağı insanın bütün içtiğini ter yoluyla dışarı atarmış meğer. Plonjörler işte bunu bilirler ve buna güvenirler. Şarabı bardak bardak devirip fazla zararım görmeden terle&nbsp;dışarı atmak, o adamların yaşamda çektiklerinin bir karşılığıdır.</p>
</body>
</html>
