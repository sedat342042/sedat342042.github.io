<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>23</h1>

  <p><i>Jehan Cottard</i> Hanı’ndan ayrılır ayrılmaz, gidip yattım ve tam yirmi üç saat deliksiz uyudum. Sonra on beş günden beri ilk kez&nbsp;olmak üzere dişlerimi fırçaladım, yıkanıp saçlarımı kestirdim.&nbsp;Rehinden giysilerimi kurtardım, iki gün boyunca krallar gibi aylaklık ettim. Hattâ en iyi giysilerimle <i>Han’a</i> gidip bara yaslandım&nbsp;ve beş franka kıyıp bir İngiliz birası içtim. Kölenin kölesi olduğu yere müşteri olarak gitmesi insana değişik bir duygu veriyor.&nbsp;Boris, tam işler açılmışken, para tutacağımız sırada restorandan&nbsp;ayrılmama üzülüyordu. O tarihten sonra, kendisinden duyduğuma göre, günde yüz frank kazanıyormuş, hattâ <i>çok ciddi</i> ve&nbsp;sarımsak kokmayan bir kızla oturuyormuş.</p>

  <p>Bütün bir günü aylak aylak mahallede herkese hoşça kalın demekle geçirdim. Aynı gün, Charlie bana bir zamanlar o mahallede oturan varyemez Roucolle’un ölümünü anlattı. Büyük&nbsp;olasılıkla Charlie yine uyduruyordu ama, anlattığı hoştu.</p>

  <p>Roucolle, ben Paris’e gelmeden bir iki yıl önce ölmüş; yetmiş dört yaşındaymış. Ben orada otururken de hâlâ lafını ediyorlardı. Hiçbir zaman Dansçı Daniel ya da o türden biri gibi olmamış&nbsp;ama, ilginç bir adammış. Her sabah Paris Hali’ne gider, çürük&nbsp;sebze toplarmış, kedilere verilen şeylerden yer, çamaşır giymez,&nbsp;onun yerine içine gazete kâğıdı sokuştururmuş. Yakacak odun&nbsp;yerine oturduğu odanın süpürgeliklerini yakarmış, kendisine&nbsp;çuvaldan bir pantalon dikmiş. Bütün bunlan yaparken yatırımda yarım milyon frankı varmış. Şu adamı tanımış olmayı ne kadar isterdim.</p>

  <p>Cimrilerin çoğu gibi, Roucolle’un da sonu, parasını çürük bir işe yatırdığı için felaket olmuş. Günün birinde mahallede bir Yahudi belirmiş. Hareketli, iş becerir görünümünde bir genç&nbsp;adammış. İngiltere’ye kokain sokmak için pek parlak bir planı&nbsp;varmış. Elbette Paris’te kokain bulmak kolay. Malı geçirmek de&nbsp;kolay olabilir ama, her zaman gümrüğe ya da polise gammazlayacak biri çıkar, çünkü kaçakçılık işi, kendisine rakip istemeyen&nbsp;büyük bir şebekenin elindedir. Ne var ki, Yahudi tehlike yok diye yeminler etmiş. Alışılmış yollardan geçmeksizin doğrudan&nbsp;doğruya Viyana’dan kokain sağlamanın yolunu biliyormuş.&nbsp;Kimseye sus payı ödenmeyecekmiş. Roucolle ile temasa geçmesinde Sorbonne’da okuyan genç bir Polonyalı aracı olmuş. Roucolle işe altı bin frank yatırırsa, o genç de dört bin koyacakmış.&nbsp;O parayla on libre kokain alacaklarmış; o da İngiltere’de ufak bir&nbsp;servet edermiş.</p>

  <p>Polonyalı ile Yahudi parayı ihtiyar Roucolle’un pençelerinden çekip alıncaya kadar akla karayı seçmişler. Altı bin frank çok&nbsp;fazla bir şey değilmiş, şiltesinin içinde ondan daha fazlası varmış&nbsp;ama, metelik çıkarıp vermek adamın zoruna gidermiş. Polonyalı ile Yahudi haftalarca parayı almak için hep gidip gelmişler; işi&nbsp;açıklıyor, gözdağı veriyor, dil döküyor, tartışıyor, diz çöküp yalvarıyorlarmış. İhtiyar adam açgözlülük ile korku arasında adeta&nbsp;aklını kaçıracak haldeymiş. Elde edeceği, diyelim, elli bin franklık kâra içi gidiyor, fakat bir türlü parayı çıkarıp vermeyi göze&nbsp;alamıyormuş. Bir köşeye oturup iki eliyle başını kavrıyor, inildiyor, bazen acıdan bağırdığı oluyormuş. Çoğu zaman yere diz çökerek -çok dindarmış- güç kazanmak için dua edermiş. Fakat&nbsp;bir türlü parayı çıkarıp veremezmiş. Sonunda, her şeyden çok,&nbsp;bitkinlikten, birden teslim oluvermiş. Parasını sakladığı şilteyi&nbsp;yırtıp altı bin frankı Yahudi’ye uzatmış.</p>

  <p>Yahudi kokaini hemen o gün getirmiş ve derhal sırra kadem basmış. Bu arada, Roucolle olayı öylesine büyüttükten sonra,&nbsp;tahmin edileceği gibi, olay tüm mahallede iyice duyulmuş, yayılmış. Hemen ertesi gün, otele baskın yapan polis her tarafı aramış.</p>

  <p>Roucolle ve Polonyalı korkudan kıvranıyorlarmış. Polisler aşağı kattan başlayıp her odada arama yapa yapa yukarı doğru&nbsp;gelirken kocaman kokain paketi bunların masasının üzerinde&nbsp;duruyormuş. Saklayacak yer olmadığı gibi kaçacak bir yol da&nbsp;yokmuş. Polonyalı malı pencereden fırlatmaktan yanaymış ama,&nbsp;Roucolle bunun lafını bile dinlemek istemiyormuş. Bana dediğine göre, Charlie olaya tanık olmuş. Malı elinden almak istediklerinde, Roucolle paketi göğsüne bastırmış ve yetmiş dört yaşına&nbsp;karşın, çılgınlar gibi karşı koymuş. Korkudan deli gibiymiş ama,&nbsp;parasını havaya atmaktansa hapse gitmeye de hazırmış.</p>

  <p>Sonunda, polis bir alttaki katı ararken birinin aklına bir fikir gelmiş. Roucolle’un katında kalan bir adam yüzde hesabıyla&nbsp;pudra satarmış. Odasında bir düzine teneke pudra kutusu bulunurmuş. Pudrayı pencereden savurup o kutuların içine kokaini&nbsp;doldurmuşlar. Kutular, saklanacak bir şey yokmuş gibi RoucolIe’un masasının üzerine dizilmiş. Birkaç dakika sonra da polisler aramaya gelmişler. Duvarları tıklatmışlar, bacanın içine bakmışlar, çekmeceleri çekip ters çevirmişler, süpürgelikleri incelemişler, sonra tam gidecekleri sırada, komiser masadaki teneke kutuları farketmiş.</p>

  <p>“Şunlara bakalım bir," demiş, farketmemişim. Ne var bunların içinde? Ha?”</p>

  <p>Polonyah elinden geldiğince sakin “Makyaj pudrası” demiş. Fakat aynı anda Roucolle öyle bir inilti koparmış ki, polisler hemen kuşkulanmışlar. Kutulardan birini açıp içindekinden parmak ucuyla biraz almışlar; malı kokladıktan sonra, komiser tozun kokain olduğunu sandığını söylemiş. Roucolle ile Polonyalı&nbsp;azizler adına yemin etmeye, makyaj pudrasından başka bir şey&nbsp;olmadığını söylemeye başlamışlar ama bir işe yaramamış. Onlar&nbsp;böyle karşı koydukça polisler daha fazla kuşkulanıyorlarmış. Sonunda ikisini de tutup, peşlerinde mahallelinin yarısı, karakola&nbsp;götürmüşler.</p>

  <p>Roucolle ile Polonyalı karakolda başkomiser tarafından sorguya çekilmiş, bu arada bir kutu kokain de tahlile gönderilmiş. Charlie’nin dediğine göre, Roucolle’un durumu anlatılır gibi değilmiş. Ağlıyormuş, dua ediyormuş, birbirini tutmaz şeyler söylüyormuş. Daha işin başında Polonyalıyı ihbar ederken öyle bağırıyormuş ki, sokağın öbür ucundan ne dediği duyuluyormuş.&nbsp;Polisler kendilerini tutmasalar kahkahalarla güleceklermiş.</p>

  <p>Bir saat sonra, bir polis memuru elinde kokain kutusu ve kimyagerin mektubuyla dönüp gelmiş. Gülüyormuş.</p>

  <p>“Kokain değilmiş, komiserim,” demiş. Komiser:</p>

  <p>“Ne?” demiş, “Kokain değil miymiş? Neymiş peki?”</p>

  <p>“Makyaj pudrası.”</p>

  <p>Roucolle ile Polonyalı derhal serbest bırakılmışlar; suçlanmaları tümden geri alınmışmış, ama ikisi de son derece öfkeliymiş. Yahudi’nin kazığıymış meğer. Sonradan tüm heyecan geçince öğrenmişler ki, adam mahallede iki kişiye daha aynı oyunu oynamış .</p>

  <p>Polonyalı dört bin frankını yitirdiyse de, kurtulduğu için seviniyormuş. Fakat, zavallı ihtiyar Roucolle son derecede perişanmış. Hemen yatağa girmiş. Gün boyu, hattâ gecenin yarısına kadar, çırpındığını, anlaşılmaz bir şeyler söylediğini duymuşlar. Ara sıra da yüksek sesle bağırıyor:</p>

  <p>“Altı bin frank! Aman, tanrım! Altı bin frank!” diyormuş.</p>

  <p>Üç gün sonra, kriz gibi bir şey geçirmiş, iki hafta sonra da ölmüş. “Ağırına gitti," diyordu Charlie.</p>
</body>
</html>
