<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Uçurum Dersleri</title>
</head>

<body>
  <h1 class="h11">Uçurum Dersleri</h1>

  <p>Üç gün sonra, saat onda Kopenhag'a ayak bastık. Eşyaları bir arabaya yükleyip, Phoenix oteline gittik. Biraz istirahatten sonra, rıhtımları dolaşmağa başladık, İzlanda&rsquo;ya gidecek olan bir gemi arıyorduk.</p>

  <p>Hiçbir vasıta bulamayacağımızı ümit ediyordum. Fakat bu ümidim boşa çıktı. Valkyrie adında ufak bir yelkenli, 2 Haziranda Reykjawik'e hareket edecekti. Dayım, kaptan Bjarne'le kolayca anlaştı ve aşırı bir heyecanla elini sıktı. Adamcağız heyecana hiçbir mana veremedi. İzlanda&rsquo;ya gitmek onun nazarında çok tabiî bir olaydı. Kısaca:</p>

  <p>- Salı günü, saat yedide gemiye gelin, dedi.</p>

  <p>Dayım bu gemiyi bulduğu için aşırı bir sevinç içindeydi. Otele döndük. Karnımızı doyurduktan sonra, şehri gezmeğe karar verdi.</p>

  <p>Dayım, gezintimizin ilk anından itibaren Amak adasındaki bir çan kulesiyle yakından ilgilenmeğe başladı. Bu ada, Kopenhang'ın güneybatı mahallerindeydi. Dayım, ilk olarak burasını ziyaret etmeğe karar vermişti.</p>

  <p>Kanallardan işleyen ufak gemilerden birine binerek, adaya çıktık. Sefil vaziyette çalışan işçilerin arasından geçtik. Kiliseye ulaştık.</p>

  <p>Kilisenin mimarî bakımdan hiçbir fevkalâdeliği yoktu. Fakat, çok yüksek olan çan kulesi dayımın dikkatini çekmiş bulunuyordu. Kulenin ortasına isabet eden sahanlıktan itibaren merdiven, açıkta devam ediyordu. Dayım:</p>

  <p>- Kuleye çıkalım, dedi. Endişeyle:</p>

  <p>- Başım döner, diye itiraz ettim.</p>

  <p>- Ben de bunun için çıkmak istiyorum... Yüksekliğe ve baş dönmesine alışman lâzım...</p>

  <p>- Fakat, dayıcığım...</p>

  <p>- Gel diyorum sana... Vakit kaybetmeyelim...itaat etmekten başka çarem yoktu. Sokağın öteki tarafında oturan bir bekçiden, kule kapısının anahtarını aldık. Çalışmağa başladık.</p>

  <p>Dayım, ağır adımlarla önümde ilerliyordu. Ben de onu korkuyla geriden takip ediyordum. Başım şiddetle dönüyordu. Berbat bir vaziyetteydim.</p>

  <p>Asıl korkulu dakikaları, yüz elli basamak sonra kulenin dışındaki zayıf korkuluklu merdivene gelince yaşamağa başladım. Basamaklar, gökyüzünün sonsuz boşluğuna uzanıyor gibiydi. Rüzgâr kuvvetle yüzüme çarpıyordu. Merdiven, yükseldikçe daralıyordu.</p>

  <p>Yarı yolda, aşırı bir korkuyla:</p>

  <p>- Artık devam edemeyeceğim! diye bağırdım. Dayım merhametsiz bir sesle:</p>

  <p>- Çıkmağa devam et! diye cevap verdi.</p>

  <p>Bütün vücudum merdivene yapışarak, ağır ağır çıkmağa devam ettim, iyice sersemlemiştim. Ayaklarımın titrediklerini hissediyordum. Gözlerimi kapamıştım. En sonunda dayımın yardımıyla en üst noktaya çıktım.</p>

  <p>Dayım:</p>

  <p>- Aşağıya bak! dedi. Hem de dikkatle bak!... Uçurumlara alışmalısın!</p>

  <p>Gözlerimi açmak zorunda kaldım. Evler yassılaşmış gibiydiler. Bulutlar bana daha yakın göründüler. Biz de dâhil olmak üzere, kulenin sivri çatısı süratle dönüyordu. Uzakta, bir tarafta yemyeşil tarlalar, diğer tarafta deniz göz alıcı parıltılar ufka kadar uzanıyordu. Yelkenliler, çocukların oyuncaklarına benziyorlardı. Bütün bunların hepsi, gözlerimin önünde fırıl fırıl dönüyorlardı.</p>

  <p>İlk uçurum dersi bir saat devam etti. Kaldırıma bitkin bir halde ayak bastığım zaman dayım:</p>

  <p>- Yarın tekrar buraya geleceğiz, dedi.</p>

  <p>Nitekim beş gün uçurum derslerine devam ettik. Elde ettiğim başarı parlak olmasa da, ilk günlere nazaran önemli bir ilerleme kaydetmiş olduğum inkâr edilemezdi.</p>

  <p>&nbsp;</p>
</body>
</html>
