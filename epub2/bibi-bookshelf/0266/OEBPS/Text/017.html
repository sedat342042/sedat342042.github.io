<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Sonsuz Derinliğe İniş</title>
</head>

<body>
  <h1 class="h11">Sonsuz Derinliğe İniş</h1>

  <p>Hakikî yolculuk başlıyordu. Şimdiye kadar yorgunluğumuz zorluklardan doğuyordu. Hâlbuki o andan itibaren sonsuz derinliğin bilinmeyen tehlikeleriyle karşılaşacaktık.</p>

  <p>O dakikaya kadar kuyulara eğilip, bakmamıştım. Artık kaçınılmaz an gelmişti. Ya gözü kapalı olarak bu sonsuz uçuruma inmeyi kabul edecektim, yahut da tehlikeli teşebbüsten vazgeçecektim. Fakat, Hans'ın önünde gerilemekten utanıyordum. Mecbur olmadığı halde Hans, sakin ve lâkayt bir tavırla uçuruma inmeğe hazırlanıyordu. Ondan daha cesaretsiz görünmeyi izzetinefsime yediremiyordum. Son olarak Graüben'i düşündüm ve ortadaki kuyuya doğru yaklaştım.</p>

  <p>Otuz, kırk metre çapında olduğunu daha önce söylemiştim. Kuyunun ortasına doğru uzanan bir kayanın üstüne çıktım. Eğilerek siyah boşluğa baktım. Aynı anda saçlarımın dimdik olduklarını hissettim. Başım dönmeğe başlamıştı. Boşluk, beni korkunç bir kuvvetle kendine doğru çekiyordu. Düşmek üzereydim. Bir el beni tuttu. Bu, Hans'ın eliydi. Kopenhag'da almış olduğum derslerin kâfi gelmemiş olduğu belliydi.</p>

  <p>Kuyunun içine çok az bakabildiğim halde, yapısı hakkında yeter derecede bir fikir edinmiştim. Aşağıya doğru dimdik inen iç duvarında irili, ufaklı çıkıntılar vardı. Bunlar, inişi kolaylaştıracaklardı. Fakat, kuvvet almak için tutunacak dayanak noktaları yoktu. Bunun için de, sivri bir kayaya sarıldıktan sonra, çift kat olarak aşağıya sarkıtılan uzun bir ipi kullanacaktık. İşin sonuna geldiğimiz zaman, büyük bir çıkıntıda durup, bir ucunu aşağıya çekerek, bağlantı yerinden kurtaracaktık.</p>

  <p>Eşyaları üç eşit parçaya ayırdık. Bunlar, muntazam olarak sarıldı, paket haline getirildi. Her üçümüz de payımıza düşen paketi sırtımıza bağladık. Kırılmasından korkulmayan eşyalar ise, paketler halinde aşağıya iplerle sarkıtıldı. Daha sonra dayımın işaretiyle sıranın bize geldiğini anladım.</p>

  <p>İlk olarak Hans aşağıya inmeğe başladı. Sonra dayım karanlık boşluğa daldı. Onu, en arkadan ben takip ettim. Tam bir sessizlik içinde hareket ediyorduk. Ayaklarımızın altından fırlayan taşlar, kuyunun iç duvarına çarparak aşağıya doğru yuvarlanırken, uzun aksisedalar meydana getiriyordu.</p>

  <p>Bir elimle çift kat ipe sarılıp aşağıya kayarken, diğer elimdeki demir bastonla frenliyordum. İçime hâkim olan tek korku, ipin bağlantı noktasından kopması veya kayıp, çıkmasıydı. Bu ip, üç insanın ağırlığını çekemeyecek zannediyordum. Karanlıkta ayağımla çıkıntılar arayarak, ipten mümkün olduğu kadar az faydalanmayı düşünüyordum.</p>

  <p>Ayağı kaygan çıkıntılardan birinden kayınca Hans, sakin bir sesle:</p>

  <p>- Gif akt! diyordu.</p>

  <p>Dayım da:</p>

  <p>- Dikkat! diye tekrarlıyordu.</p>

  <p>Yarım saat sonra, kuyunun iç duvarında bir hayli geniş bir çıkıntıya ulaştık. Hans, ipin bir ucunu çekti.</p>

  <p>Yukarıdaki sivri kayadan kurtulan diğer ucu, çarptığı yerlerdeki kaya ve granit parçalarını etrafa savurarak, boşluğa yuvarlandı. Kısa bir an tehlikeli bir kaya ve granit yağmuru altında kaldık.</p>

  <p>Kayanın üstüne yatarak aşağıya baktım. Kuyunun dibini tahmin etmek imkânsızdı.</p>

  <p>İp cambazlığına tekrar başladık. Yarım saat sonra, altmış - yetmiş metre aşağıya inmiştik.</p>

  <p>Böyle tehlikeli bir yolculuk sırasında başka bir jeoloğun, ilmî bakımdan arazinin yapısını ve durumunu tetkik edip, etmeyeceğini bilmiyordum. Kendi hesabıma ben, arazinin yapısının ne durumda olduğunu düşünmüyordum bile. Fakat, dayımın böyle bir şeyi ihmal etmediğini çok geçmeden anladım. Kısa süreli molalardan birinde:</p>

  <p>- Aşağıya indikçe, itimadım bir kat daha çoğalıyor, dedi. Arazinin yapısı, Davy'nin teorilerinin doğruluğunu ispat ediyor. İlkel devirlere ait arazinin içinde bulunuyoruz. Yani, erimiş madenlerin suya ve havaya kimyasal etkilerde bulundukları devirlere ait bir arazi içindeyiz. Dünyanın çekirdeğinde hayalî rakamlara ulaşan sıcaklığa inanmıyorum. Bunu zamanla daha iyi anlayacağız.</p>

  <p>Dayım daima dönüp, dolaşıp aynı teoride ısrar ediyordu. Onun gibi düşünmediğim halde, münakaşa edecek halde olmadığım için, susmayı tercih ettim. Bu susuşumu, tasdik olarak kabul eden dayım, daha aşağılara inmek için hareket işaretini verdi.</p>

  <p>İnişin üçüncü saati dolmuş olmasına rağmen, kuyunun dibi hakkında hiçbir fikre sahip olamamıştım. Başımı yukarıya kaldırdıkça, kuyu ağzının adamakıllı küçüldüğünü görüyordum. Aradan zaman geçtikçe karanlığın daha koyulaştığını fark ediyordum.</p>

  <p>İpin uzunluğu belli olduğu için, her yeni manevrayı aklımda tutmak suretiyle, kaç metre aşağıya inmiş olduğumuzu ve ne kadar zaman harcadığımızı hesaplayabiliyordum.,</p>

  <p>İp manevrasını on dört defa tekrarlamıştık. Böylece inişe yedi saat harcadığımızı hesapladım. Her seferinde ortalama olarak on beşer dakika istirahat ettiğimize göre, üç buçuk saat da dinlenme süresini buna ekleyecek olursak, hareketimizden itibaren on buçuk saat geçmiş oluyordu. Saat birde hareket ettiğimize göre, o anda saat gece on bir olması lâzımdı.</p>

  <p>İnmiş olduğumuz derinliği hesaplamak için de, ipin uzunluğu altmış beş metre olduğu için, altmış beşi on dörtle çarpmak icap ediyordu. Bu da, dokuz yüz on metre derinlikte olduğumuzu gösteriyordu.</p>

  <p>Bu sırada Hans, durmamız için seslendi.</p>

  <p>- Halt!</p>

  <p>Ayaklarım, dayımın başına çarpmak üzereyken durdum. Dayım:</p>

  <p>- Geldik, dedi.</p>

  <p>İpten biraz daha kayıp, yanına inerek:</p>

  <p>- Nereye geldik? diye sordum.</p>

  <p>- Dik kuyunun dibine...</p>

  <p>- Başka yol yok mu?</p>

  <p>- Var galiba... Sağ tarafta uzanan bir koridor görünüyor... Bunu yarın inceleriz. İlkönce karnımızı doyuralım. Sonra da uyuyalım.</p>

  <p>Karanlığa rağmen etrafımızı görebiliyorduk. Yiyecek çantası açıldı. Mümkün olduğu kadar iyi bir şekilde karnımızı doyurduk. Sonra, lâv artıklarıyla taşların üstüne uzandık.</p>

  <p>Yattığım yerden yukarıya baktım. Kuyunun ağzı, dürbünün ters tarafı gibi, uzak ve parlak, kocaman bir nokta halinde görünüyordu.</p>

  <p>Çok kısa bir süre sonra derin bir uykuya daldım.</p>

  <p>&nbsp;</p>
</body>
</html>
