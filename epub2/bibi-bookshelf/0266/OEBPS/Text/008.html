<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Yeğenle Dayı Arasında Münakaşa</title>
</head>

<body>
  <h1 class="h11">Yeğenle Dayı Arasında Münakaşa</h1>

  <p>Bu sözleri duyunca gayri ihtiyarî ürperdim. Bununla beraber hislerime hâkim oldum. Yüzümden hiçbir şey anlaşılmamasına çalıştım. Profesör Lidenbrock'u ancak ilmî deliller durdurabilirdi. Böyle bir seyahatin imkânsızlığını ortaya koyan yüzlerce delil vardı. Dünyanın merkezine gitmek! Bu delilikten başka bir şey değildi, itirazımı zamanında yapmak düşüncesiyle sakin sakin yemeğimi yemeğe başladım.</p>

  <p>Çalışma odasından, yemek odasına geçtiği anda bomboş sofrayı gören dayımın hayal kırıklığını uzun uzun anlatmak istemiyorum. Bunun sebebini anlamakta gecikmedi. Marthe'a derhal sofrayı hazırlaması için emir verildi. Zavallı kadın telâşla çarşıya gitti. Bir saat sonra da masaya oturabildik.</p>

  <p>Yemek yerken dayım çok neşeliydi. Gülüyor ve şakalar yapıyordu. Çerezleri de yedikten sonra, çalışma odasına gelmem için işaret etti.</p>

  <p>İtaat ettim. Çalışma masasına karşılıklı oturduk. Yumuşak bir sesle:</p>

  <p>- Axel! dedi. Zeki ve çalışkan bir çocuksun! Ümidimi kesmiş olduğum sırada, bana büyük bir hizmette bulundun. Sen olmasaydın, bu şifreyi çözemezdim. Bunu asla unutmayacağım. Ulaşacağımız zaferde senin de payın olacak.</p>

  <p>İçimden: «Bu neşesinden faydalanmalıyım!» diye geçirdim. Zaferi münakaşa etmenin zamanıdır!»</p>

  <p>Dayım bu düşüncelerimden habersiz olarak:</p>

  <p>- Her şeyden önce senden bu sırrı saklamanı istiyorum, diye devam etti. Çalışmalarımı adım adım takip eden bilginler var. Bunlardan birisi, yapacağımız seyahati öğrenirse bizden önce harekete geçebilir.</p>

  <p>İnanmamış bir tavırla:</p>

  <p>- Böyle bir seyahate cüret edeceklerin sayısı bu kadar çok mudur? diye sordum.</p>

  <p>- Bundan hiç şüphen olmasın Axel. Bu vesika bilinseydi, kocaman bir jeolog ordusu Arne Saknussemm'in izini takip ederdi.</p>

  <p>- Sizinle aynı fikirde değilim. Her şeyden önce bu vesikanın gerçekle ilgisini bilmiyoruz ki...</p>

  <p>- Vesikanın, böyle bir kitabın içinde bulunmuş olması, en mühim delil sayılmaz mı?</p>

  <p>- Saknussemm'in bu vesikayı yazmış olduğunu kabul edebiliriz. Fakat, bu seyahati yapmış olduğunu bilmiyoruz ki... Saknussemm yalan söylemiş olamaz mı?</p>

  <p>Bu sözleri söyledikten sonra, pişman oldum. Dayım kaşlarını çatmıştı. Konuşmanın geri kalan kısmını tehlikeye sokmuş olmaktan korkuyordum. Fakat, endişem hakikat olmadı. Sert muhatabım, dudaklarının kenarında beliren alaycı bir tebessümle:</p>

  <p>- Saknussemm'in yalan söyleyip söylemediğini anlayacağız, diye cevap verdi.</p>

  <p>Canım sıkılarak:</p>

  <p>- Müsaade ederseniz, bu vesika hakkındaki düşüncelerimi sonuna kadar sıralamak istiyorum, dedim.</p>

  <p>- Konuş yavrum. Sıkılma. Fikrini açıkça belirt. Çalışmalarımın yardımcısı olduğunu unutma. Haydi, seni dinliyorum.</p>

  <p>- İlkönce Yoocul, Sneffels ve Scartarris kelimelerinin anlamlarını öğrenmek istiyorum.</p>

  <p>- Bundan basit bir şey olamaz. Büyük kitaplığın ikinci gözü, (Z) serisi, dördüncü sırada duran, üçüncü atlası al.</p>

  <p>Yerimden kalktım. Yaptığı tüm tarifle, istenilen atlası derhal buldum. Dayım:</p>

  <p>- İşte İzlanda'nın en mükemmel haritalarından biri, dedi. Sualinin cevabını en iyi şekilde bunun içinde bulabilirsin.</p>

  <p>Haritanın üzerine eğildim. Dayım izahatına başladı:</p>

  <p>- Gördüğün gibi bu ada volkanlarla doludur. Hepsinin adı da «Yocül» dür. Bu kelimenin tam karşılığı buzdağıdır. Bütün yanardağlar, buz kitlelerinin altında faaliyet göstermektedirler..</p>

  <p>- Pekâlâ, Sneffels nedir?</p>

  <p>Bu sualime cevap veremeyeceğini ümit ediyordum. Çok geçmeden aldandığımı anladım. Dayım:</p>

  <p>- Parmağının ucunu batıya doğru takip et, dedi. Reykjawik'i gördün mü? Fiyordlardan yukarıya doğru çık. Altmış beşinci arz dairesinin altında ne görüyorsun?</p>

  <p>- Üstündeki etler sıyrılmış ayak kemiğine benzeyen bir yarımada görüyorum.</p>

  <p>- Benzetişin çok doğru yavrum. Şimdi söyle bakayım... Bu yarım adada gözüne hiçbir şey çarpmıyor mu?</p>

  <p>- Denize doğru uzanıyormuş gibi görünen bir dağ var...</p>

  <p>- İşte bu Sneffels'tir...</p>

  <p>- Sneffels mi?</p>

  <p>- Tâ kendisi... 1650 metre yükseklikte, bir yanardağ. Eğer krateri dünyanın merkezine kadar uzanıyorsa, dünyanın en meşhur dağlarından biri olabilir...</p>

  <p>İsyankâr bir sesle:</p>

  <p>- İmkânsız!... diye bağırdım. Olamaz. Dayım, sert bir tavırla:</p>

  <p>- Niçin imkânsızmış? diye sordu.</p>

  <p>- Krateri lâvlar, kızgın kayalarla doludur...</p>

  <p>- Sönmüş bir yanardağsa, bu bahsettiklerine rastlamak mümkün değildir. Böyle sönmüş yanardağlar yeryüzünde pek çok... Hâlen faaliyette 300 yanardağ var...Fakat bu sayıdan daha çok da sönmüş yanardağ bulunmaktadır.</p>

  <p>Sneffels bunlardan biridir. En son 1219 yılında faaliyeti görülmüştür. O tarihten sonra hiçbir canlılık işaretine rastlanmamıştır.</p>

  <p>Bu kadar açık ve kat'i bilgi verebileceğini tahmin etmiyordum. Başka bir konuya geçmek mecburiyetini hissederek:</p>

  <p>- Scartaris nedir? diye sordum. Temmuzun ilk günlerinden önce ibaresiyle neyi kastetmek istiyor?</p>

  <p>Kısa bir süre düşündükten sonra:</p>

  <p>- Sana karanlık görünen noktalar, benim için tamamıyla aydınlık, dedi. Saknussemin, ufak bilgilerle keşfini daha hassas bir tarzda izah etmek istemiş Sneffels'de pek çok krater bulunmakta... Bunların içinde hangisinin arzın merkezine giden yola sahip olduğunu belirtmesi icap etmez miydi? Bunu tam olarak açıklamak için İzlandalı bilgin ne yapmış? Temmuz ayının ilk günlerinde, Scartaris tepesinin gölgesinin bahsi geçen kraterin üstüne düştüğüne dikkati çekmek istemiş. Bundan daha açık bir tarif tasavvur edebilir misin? Söylenilen günlerde Sneffels'in üstüne çıkınca, Saknussemm'in bahsettiği krateri bulmak zor olacak mıdır zannediyorsun?</p>

  <p>Dayım bütün suallerime kolaylıkla cevap veriyordu. Onu vesikadaki kelimelerin manalarını sorarak mat edemeyeceğimi anlamıştım. Bu sebeple, bu suallerden vazgeçerek, bana göre daha ciddî olan ilmî itirazlara geçtim:</p>

  <p>- Saknussemm'in açık bir lisan kullandığını ben de kabul ediyorum. Fakat, bahsi geçen kraterden girerek, dünyanın merkezine gitmiş olabileceğine inanamıyorum.</p>

  <p>- Neden?</p>

  <p>- İlmi bütün teoriler, böyle bir yolculuğun imkânsız olduğunu ispat etmektedir.</p>

  <p>Dayım alaycı bir sesle:</p>

  <p>- Sen bu teorilere inanıyor musun? diye cevap verdi.</p>

  <p>Cesaretle cevap verdim:</p>

  <p>Aşağı doğru inildikçe her yirmi üç metrede, ısının bir derece arttığı herkes tarafından biliniyor. Dünyanın yarıçapı altı bin kilometre olduğuna göre, merkezde sıcaklığın iki milyon derece olması icap eder. Buna göre, çok derinlikteki madenlerin yanar gaz halinde olduğu kabul edilebilir. Zira en sert madenin bile bu kadar yüksek bir ısıya dayanabilmesine imkân yoktur. Bütün bunları bildikten sonra, böyle bir seyahati düşünmenin delilik olduğunu siz de kabul etmez misiniz?</p>

  <p>- Senin gözünü sıcaklık mı korkutuyor?</p>

  <p>- Gayet tabiî. Kırk kilometre aşağıya inebildiğimizi kabul edecek olursak, yer kabuğunun sınırı olan bu noktada bile ısı 1300 derecenin üstündedir.</p>

  <p>- Yani buhar olmaktan mı korkuyorsun?</p>

  <p>- Bu sorunun cevabını size bırakıyorum... Kararı siz vereceksiniz...</p>

  <p>Dayım neşeli bir sesle:</p>

  <p>- İşte kararım, dedi. Hiç kimsenin kilometrelerce aşağıda neler olduğunu bilmesine imkân yoktur. Yeryüzünden itibaren beş kilometre aşağısını bile kati olarak tanıyamıyoruz. İlim her an yeni buluşlarla gelişmektedir. Teorileri, başka teoriler yıkabilmektedir. Buna çeşitli misaller verebiliriz. Arzın merkezinde iki milyon derecelik ısı olabileceği gibi, tahammül edilebilecek derecede bir soğukluk da olabilir. Meselâ, şöhretli bilginlerden Poisson'un teorisine göre, arzın merkezinde iki milyon derecelik birisi olursa, yeryüzü kabuğu, içerde sıkışan gazların basıncına dayanamayıp, bir buhar kazanı gibi infilâk edebilir.</p>

  <p>- Bu Poisson'un fikri...</p>

  <p>- Başka jeologlar da onun gibi düşünüyorlar. Onların görüşüne göre, arzın merkezinde ne gaz, ne su, nede ağır madenler vardır.</p>

  <p>- Rakamlarla her şey ispat edilebilir.</p>

  <p>- Fakat, olaylarla ispat edilebilir. Kati olarak bilinen bir şey varsa, o da dünyanın kuruluşundan bu yana faaliyet halinde olan yanardağların sayısı iyice azalmıştır. Bu da arzın merkezindeki ısının gün geçtikçe azaldığını göstermektedir..</p>

  <p>Yavaş yavaş dayımın tesiri altında kalmağa başlıyordum. İkna kabiliyeti son derece kuvvetliydi. Canlı ve neşeli bir sesle:</p>

  <p>- Görüyorsun ki, arzın merkezi birçok jeologu meşgul etmiş, ve çeşitli faraziyelerin çatışmasına yol açmış bulunuyor, diye sözlerine devam etti. Merkezdeki ısı henüz ispat edilmiş sayılmaz. Çünkü ben de aksini iddia ediyorum. Gidip görülmedikçe, oradaki ısı hakkında hiçbir iddianın ilmî kıymeti olamaz. Bu muazzam problemi, Saknussemm gibi halledeceğiz.</p>

  <p>Dayım beni mat etmişti. Tehlikelerle dolu bu maceranın heyecanı beni de hükmü altına almıştı. Sabırsız bir sesle:</p>

  <p>- Evet! diye bağırdım. Gidip göreceğiz!...</p>

  <p>- Etrafımızı aydınlatmak için elektrik enerjisinden faydalanabiliriz... Merkeze doğru yaklaştıkça hava basıncı daha azalacağı için, aydınlığı daha kuvvetli olacaktır.</p>

  <p>- Her zorluğa rağmen, başarabiliriz...</p>

  <p>Muzaffer bir tavırla:</p>

  <p>- Başaracağımıza inanıyorum! dedi. Fakat, bu başarı için her-şeyden önce, son derece sessiz hareket etmemiz lâzım. Projemizi herkesten gizli tutacağız.</p>

  <p><a id="a1"></a>&nbsp;</p>
</body>
</html>
