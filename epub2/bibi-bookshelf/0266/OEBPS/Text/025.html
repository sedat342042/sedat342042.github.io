<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Okyanus Altında İlmî Bir Konuşma</title>
</head>

<body>
  <h1 class="h11">Okyanus Altında İlmî Bir Konuşma</h1>

  <p>19 Temmuz pazar gününü, bir dinlenme günü olarak kabul etmiştik. Yerin altında da olsa, bir tatil günü insanın gözüne çok hoş görünüyordu. Günlerden beri birer mağara adamı olmuştuk. Güneşi, yıldızları, mehtabı, ağaçları, evleri ve şehirleri düşünemez olmuştum. Tam bir fosil hayatı yaşıyorduk.</p>

  <p>Mağara bir hayli genişti. Granit olan zemininde Hansbach sakin sakin akıyordu. Buraya gelinceye kadar suyu iyice soğuduğu için, artık zevkle içebiliyorduk.</p>

  <p>Sabah kahvaltısından sonra dayım, almış olduğu notları düzene koyacağını söyledi. Defterini kısa bir süre gözden geçirdi ve:</p>

  <p>- İlkönce bazı hesaplar yapmak istiyorum, dedi.</p>

  <p>Durumumuzu kat'î olarak bilmeliyiz. Yeryüzüne döndüğümüz zaman, yolculuğumuzun kusursuz bir haritasını yapmak niyetindeydim.</p>

  <p>Çok ilgi çekici bir şey bu... Fakat, böyle bir haritayı hakikate sadık kalarak çizebilecek misiniz?</p>

  <p>- Evet... Bütün dönemeçleri ve meyilleri büyük bir hassasiyetle not ettim. Yanılmayacağıma eminim. Meselâ şu anda nerede bulunduğumuzu araştıralım. Pusulayı eline al ve gösterdiği yönü bana söyle.</p>

  <p>Âlete baktım. Dikkatli bir incelemeden sonra:</p>

  <p>- Doğu - çeyrek - güney - doğu, dedim.</p>

  <p>Dayım, söylemiş olduğum yönü defterine yazdıktan ve süratle bazı hesaplar yaptıktan sonra:</p>

  <p>- Pekâlâ! dedi. Şu anda Sneffels'ten 340 kilometre uzakta olduğumuzu söyleyebilirim.</p>

  <p>- Demek oluyor ki, artık tamamıyla Okyanusun altında seyahat ediyoruz.</p>

  <p>- Evet.</p>

  <p>- Kim bilir şu anda Okyanusta nasıl fırtınalar kopuyor, kaç gemi batıyordur...</p>

  <p>- Belki de.,.</p>

  <p>- Ya balinalar, kocaman kuyruklarıyla tepemizdeki kalın duvara vuracak olurlarsa...</p>

  <p>Dayım gülerek:</p>

  <p>- Korkma Axel! dedi. Hiçbir şey olmaz! Şimdi sen bu hayalî korkuları bırak da, hesaplarımızla meşgul olalım... Biraz önce Sneffels'ten 340 kilometre uzakta, güney - doğuda bulunduğumuzu söylüyorduk. Evvelki notlarıma göre altmış dört kilometre derinlikteyiz.</p>

  <p>Hayretle:</p>

  <p>- Altmış dört kilometre mi? diye bağırdım.</p>

  <p>- Bundan hiç şüphen olmasın.</p>

  <p>- Fakat bu, ilmin yer kabuğu için kabul ettiği azamî kalınlıktır...</p>

  <p>- Evet.</p>

  <p>- Bu rakama göre şu anda burada 1500° sıcaklık olması lâzım.</p>

  <p>- Kitapların pek çoğu böyle yazıyorlar oğlum.</p>

  <p>- Fakat, bu sıcaklık tünelin duvarlarını eritmez mi?</p>

  <p>- Görüyorsun ki, ne böyle bir sıcaklık var, ne de duvarlar eriyorlar... Bu da, arzın merkezine yaklaştıkça sıcaklığın artacağını iddia eden teorilerin yanlış olduklarını gösterir.</p>

  <p>- Hakikatle karşı karşıya kalınca, inanmak zorunda kalıyorum... Buna rağmen şaşkın bir halde olduğumu söyleyebilirim.</p>

  <p>- Şu anda termometre kaç dereceyi gösteriyor?.</p>

  <p>- Yirmi yedi derece, onda altı...</p>

  <p>- Bilginlerin 1472,4° yanılmış olduklarını görüyorsun. Bu da Humphrey Davy'nin haklı olduğunu ispat eder. Ona inanmakta haklı olduğumu şimdi sen de kabul ediyorsun değil mi?</p>

  <p>- Evet.</p>

  <p>Dayımı tasdik etmiş olmama rağmen, teorilerini tamamıyla benimsemiş değildim. Çeşitli yönlerden itirazlarım vardı. Bir kere Davy'nin teorisine inanmıyordum. O anda yüksek derecede bir sıcaklıkla karşı karşıya olmayışımız muhakkak ki, bilmediğimiz bir tabiat olayındandı. Fakat, dayımla sonu gelmeyecek münakaşalara dalmaktansa, her şeyi olduğu gibi kabul etmeyi tercih ediyordum. Buna rağmen, önemli bir konuya temas etmekten kendimi alamadım:</p>

  <p>- İçinde bulunduğumuz durumdan faydalanarak bazı sonuçlara ulaşabiliriz. Bunları söylememe izin veriyor musunuz?</p>

  <p>- Konuş yavrum. İstediğini söylemekte serbestsin.</p>

  <p>- Bulunduğumuz arz dairesinde, yapılan hesaplara göre deniz seviyesinden arzın merkezine olan uzaklık takriben altı bin üç yüz otuz iki kilometredir.</p>

  <p>Dayım, neşeli bir sesle:</p>

  <p>- Altı bin üç yüz otuz üç kilometre, üç yüz otuz üç metredir, diye beni düzeltti,</p>

  <p>- Yuvarlak hesap altı bin dört yüz kilometre olduğunu kabul edelim. Biz şu anda dört yüz kilometresini kat etmiş bulunuyoruz.</p>

  <p>- Bu derinliği yirmi günde üç yüz kırk kilometre yürüyerek aştık.</p>

  <p>- Bu doğru.</p>

  <p>- Altmış dört kilometre, bu yarıçapın yüzde biridir. Bu şekilde yürümeğe devam edecek olursak, dünyanın merkezine iki bin günde, yani beş buçuk senede ulaşabiliriz.</p>

  <p>Dayım cevap vermedi. Devam ettim:</p>

  <p>- Altmış dört kilometre derinliğe inebilmek için üç yüz kırk kilometre yürümek zorunda kalındığına göre, altı bin dört yüz kilometre yürümemiz icap edecektir. Böylece, merkeze ulaşmadan, tekrar yeryüzünün herhangi bir noktasında gün ışığına çıkmamız mümkündür.</p>

  <p>Dayım, öfkeyle:</p>

  <p>- Hesaplarını, faraziyelerini de Allah kahretsin! diye bağırdı. Neye dayanarak bu rakamları sıralayabiliyorsun? Bu tünelin bizi hedefimize götürmeyeceğini kim iddia edebilir? Hiç kimse, değil mi!... Üstelik, aynı yolculuğu yapmış olan başka birisi de var... Hem de bu yolculuğu başarıyla sonuçlandıran birisi. Onun gibi ben de başaracağım...</p>

  <p>- Ben de aynı şeyi temenni ediyorum. Fakat şunu da söylemek istiyorum ki...</p>

  <p>- Hiçbir şey söyleme... Konuşmasan daha isabetli olacak... Saçmalamağa başlıyorsun...</p>

  <p>Dayım, kendisine itiraz edilmesine asla razı olamıyordu. O anda karşımda yine eski inatçı profesör belirivermişti.</p>

  <p>Kısa bir sessizlikten sonra, asabî bir sesle:</p>

  <p>- Manometreye bak, dedi.</p>

  <p>- Basınç muntazam...</p>

  <p>- Görüyorsun ki, derinliklere doğru yavaş yavaş indikçe vücudumuz havanın yoğunluğuna alışıyor. Muazzam basınç bizi rahatsız etmiyor.</p>

  <p>- Kulaklarımızda hafif bir sancı da olmasa...</p>

  <p>- Bu, o kadar önemli değil...Dayımı tekrar öfkelendirmemek için:</p>

  <p>- Haklısınız, dedim. Hatta, bu yüksek basıncın, insana zevk verdiğini bile söyleyebiliriz... Hafif bir fısıltının bile ne kadar kuvvetli işitildiğine dikkat ettiniz mi?</p>

  <p>- Bir sağır, bu ortamda mükemmel işitebilir...</p>

  <p>- Acaba yoğunluk daha çoğalacak mı?</p>

  <p>- Henüz ispat edilememiş olan bir tabiat kanununa göre, yoğunluğun çoğalması lâzım. Diğer taraftan, aşağıya indikçe, yerçekimi azalacaktır. Arzın merkezinde, cisimlerin hiçbir ağırlığı yoktur.</p>

  <p>- Bunu biliyorum. Fakat, zihnimi kurcalayan bir husus daha var. Acaba, havanın yoğunluğu çoğala, çoğala, en sonunda suyun yoğunluğuyla eşit bir duruma gelmez mi?</p>

  <p>- Gayet tabiî... Yedi yüz on atmosfer basınç altında havanın yoğunluğu, suyunkine eşit olur.</p>

  <p>- Yedi yüz on atmosferi de geçerse yolumuza nasıl devam ederiz?</p>

  <p>- Ceplerimize taş doldurup, ağırlığımızı çoğaltırız.</p>

  <p>- Her suale bir cevap buluyorsunuz!</p>

  <p>Konuyu daha genişletmek istemedim. Dayımı öfkelendirmekten korkuyordum. Ona söylemediğim hususlardan birisi de, havanın basıncı binlerce atmosfere çıkınca, katılaşmadaydı. Bu takdirde yolumuza devam etmemiz imkânsızlaşacaktı. Dayımın inatçılığı bile daha ileriye gitmemize bir çare bulamazdı. Fakat, bu hakikati ona söylemeğe cesaret edemedim. Zira, her zamanki gibi Saknussemm'den bahsedeceğini biliyordum. Acaba Saknussemm, kaç kilometre derine indiğini tespit edilmiş miydi? XV. asırda barometre ve manometre bilinmediğine göre, buna imkân bulamadığına emindim. Günün geri kalan kısmı, hesaplar yapıp, konuşarak geçti. Lüzumsuz bir münakaşayı önlemek için, daima dayımı tasdik etmeyi tercih ettim. Böyle anlarda Hans'ın yerinde olmayı özlüyordum. Hiç olmazsa, inanmadığı konularda dayıma dalkavukluk yapmak zorunda kalmıyordu.</p>

  <p><a id="a7"></a>&nbsp;</p>
</body>
</html>
