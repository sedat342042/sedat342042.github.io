<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Axel'in Tereddütleri</title>
</head>

<body>
  <h1 class="h11">Axel'in Tereddütleri</h1>

  <p>Allah&rsquo;ın cezası vesikayla masanın üstüne koymaya ancak vakit bulabildim. Dayım çok dalgın görünüyordu. Şifreyi çözmek için duyduğu şiddetli arzu onu bir saniye bile rahat bırakmıyordu. Evden uzakta kaldığı zaman yeni metotlar düşünmüş olmalıydı. Bunları tatbik etmek için geri döndüğüne emindim.</p>

  <p>Nitekim bana, bir kelime bile söylemeden koltuğuna oturdu. Kalemi eline aldı. Bir kâğıda, cebir denklemlerine benzeyen formüller sıralamağa başladı.</p>

  <p>Titreyen elini bakışlarımla takip ediyordum. En ufak hareketini bile kaçırmıyordum. Acaba sonuca ulaşabilecek miydi? Heyecanımdan titriyordum. Tesadüfen bulmuş olduğum formülden başkasıyla şifrenin çözülemeyeceğini bildiğim halde, varacağı neticeyi şiddetle merak ediyordum.</p>

  <p>Dayım, benimle konuşmadan, tam üç saat devamlı olarak çalıştı. Yazıyor, siliyor, tekrar yazıyordu. Bulduğu bir formülü, değişik şekillerde, defalarca deniyordu.</p>

  <p>Vaktin süratle geçtiğinin ikimiz de farkında değildik. En sonunda akşam oldu. Sokaklardan akseden sesler yükseldi- Kâğıdın üstüne eğilmiş olan dayım ne işitiyor, ne de görüyordu. Marthe'nin yemeğe çağırışını bile duymamıştı...</p>

  <p>En sonunda uyku bastırdı... Ağırlaşan gözkapaklarımı açacak halde değildim. Dayım çalışmasına devam ederken kanepelerden birinin üstünde derin bir uykuya daldım.</p>

  <p>Ertesi sabah uyandığım zaman, dayım hâlâ çalışıyordu. Gözleri kızarmış, yüzünün rengi solmuş, saçları dağılmıştı. Bütün geceyi nasıl çalışarak geçirdiğini anlamak için bir kere yüzüne bakmak kâfiydi. Ona acıyordum. Şifreyi çözebilmek için her şeyi unutmuştu. Hatta bana öfkelenmeyi bile.</p>

  <p>Bir tek kelimeyle onu cehennem azabından kurtarabilirdim. Fakat, susmayı tercih ettim.</p>

  <p>Merhametsiz bir insan değildim. Niçin susmayı tercih etmiştim? Bu yine dayımın menfaati ve iyiliği içindi. Kendi kendime mütemadiyen: «Hayır! Hayır! diyordum. Konuşmayacağım! dayımı çok iyi tanıyorum. Oraya gitmek isteyeceğine eminim... Hiç kimse onu durduramayacaktır. Başka jeologların yapmadıkları bir şeyi yapmak için hayatını göz göre göre tehlikeye atacaktır. Susacağım... Bir tesadüf neticesinde öğrendiğim sırrı, sonuna kadar saklayacağım... Bunu açıklamak, dayımı bile bile ölüme göndermek olacaktır... Eğer bir tesadüfle sırrı o öğrenirse, öğrensin... ileride bir gün, dayımın ölümüne sebep olduğum için vicdan azabı çekmek istemiyorum.»</p>

  <p>Kat'i kararımı vermiştim. Konuşmayacaktım,. Kollarımı göğsümde kavuşturarak, bekliyordum. Fakat, tahmin edilmedik bir olay, kararımı sonuna kadar tatbik etmeme engel oldu.</p>

  <p>Hizmetçi Marthe, çarşıya gitmek için dışarı çıkmak isteyince Sokak kapısını kilitli bulmuştu. Anahtar üstünde değildi. Bunu kim almış olabilirdi? Bu işi dayımdan başkası yapamazdı. Acaba anahtarı kasten mi almıştı? Bizi aç mı bırakmak istiyordu? Böyle bir şeye hakkı var mıydı? Marthe'la ben hiç ilgimiz olmayan bir konu sebebiyle aç mı kalacaktık? Düşününce, dayımın böyle bir şey yapabileceğine inanmak zorunda kaldım. Birkaç sene önce, maden koleksiyonunu yaparken dayım, bütün ev halkını kırk sekiz saat aç bırakmıştı.</p>

  <p>Açlıktan mideme kramplar giriyordu. Bir gün önce akşam yemeğini yememiştik. Öğle yemeğinin de tehlikeye gireceğini anlamak güç değildi. Buna rağmen kahramanca hareket etmeğe açlığa göğüs germeğe kati olarak karar verdim..</p>

  <p>Marthe için yemeği hazırlayamamak kadar fena bir-şey tasavvur edilemezdi. Zavallı kadın üzüntüsünden ağlayacak gibiydi.</p>

  <p>Dayım bütün bu olanları fark etmeden mütemadiyen çalışıyordu. Hayali, bir makine gibi işliyor, bir formülden diğerine geçiyordu. Yeryüzünden uzakta yaşıyor gibiydi. Dünya ile ilgili ihtiyaçları bir saniye bile düşünmüyordu.</p>

  <p>Öğleye doğru midemdeki kramplar daha çoğaldı. Marthe bir gün önce evdeki bütün yedek malzemeyi sarf etmişti. Yemek pişirmek için bir kırıntı bile yoktu. Buna rağmen kararımdan vazgeçmek istemiyordum. Bu, benim için bir şeref meselesi olmuştu.</p>

  <p>Saat ikiyi çaldı. Dayımın inatçılığı gülünç, hatta tahammül edilmez bir hal almıştı. Açlığa dayanmaz durumdaydım. Vesikaya lüzumundan fazla önem verdiğimi düşünmeğe başlamıştım. Bir süre sonra kendisi şifrenin anahtarını bulacak olursa, bu kadar zaman aç kalışıma hayıflanmayacak mıydım? Bu sebeple, gerçeği uygun bir şekilde anlatmağa karar verdim.</p>

  <p>Bu iç mücadele sırasında dayımın dışarı çıkmağa hazırlandığını gördüm. Deli olmak işten bile değildi. Kendisi evden ayrılacak, bizi de açlıkla baş başa bırakarak dört duvar arasına hapsedecekti, öyle mi? Bu kadarı fazlaydı artık. Pürüzlü bir sesle:</p>

  <p>- Dayıcığım! dedim.</p>

  <p>Beni işittiğini anlamak mümkün değildi. Sesimi biraz daha yükselterek:</p>

  <p>- Dayıcığım! diye tekrarladım.</p>

  <p>Uykudan birdenbire uyandırılan bir adam gibi yüzüme baktı ve:</p>

  <p>- Ne var? diye sordu.</p>

  <p>- Şey... anahtardan bahsetmek istiyordum da...</p>

  <p>- Hangi anahtardan? Kapının anahtarından mı?</p>

  <p>- Hayır... şifrenin anahtarından...</p>

  <p>Dayım gözlüklerinin üstünden hayretle bana baktı: Yüzümde garip bir ifade sezmiş olacak ki, kolumdan tuttu, hiçbir şey söylemeden, bakışlarıyla beni sorguya çekti.</p>

  <p>Başımı yukarıdan aşağıya müspet anlamda birkaç defa salladım. O da başını iki yana sallayarak, bir deliyle karşı karşıya olduğunu anlatmağa çalıştı.</p>

  <p>Başımla daha kesin bir işaret yaptım.</p>

  <p>Gözleri parladı. Elleri tehditkâr bir hal aldı. En sonunda bu sessiz konuşmadan kurtularak:</p>

  <p>Evet!... diye mırıldandım. Şifrenin anahtarını bir tesadüfle...</p>

  <p>Heyecanla:</p>

  <p>- Ne diyorsun! diye bağırdı.</p>

  <p>Üstünde çalışmış olduğum kâğıdı uzatarak:</p>

  <p>- Okuyun! dedim.</p>

  <p>Dayım kâğıda uzun uzun baktıktan sonra, buruşturup yere atarak:</p>

  <p>- Bunun hiçbir manası yok! dedi. Sakin bir sesle:</p>

  <p>- Baştan okursanız hiçbir şey ifade etmez, diye cevap verdim. Fakat sondan başa okursanız...</p>

  <p>Cümlemi tamamlamağa fırsat vermedi. Kâğıdı yerden kaparak okudu ve:</p>

  <p>- Ah! Şeytan Sannussemm! diye bağırdı. Demek cümleyi ters olarak yazmıştın, öyle mi?</p>

  <p>İşte vesikanın tamamı:</p>

  <p>«İn Sneffels Yoculis craterem kem delibat umba Scartaris Julü intra calendas descende, audas viator, et terrester centrum attinges. Kod feci. Arne Saknussem.»</p>

  <p>Tercümesi ise şöyleydi:</p>

  <p>«Cüretkâr yolcu, Temmuz ayının ilk günlerinden önce Scartaris'in gölgesi üzerine düştüğü sırada, Sneffels'in Yocul kraterinden içeri gir. Bu yol seni Dünyanın merkezine götürecektir. Ben de aynı şeyi yaptım. Arne Seknussemm.»</p>

  <p>Dayım tarif edilemeyecek bir heyecan içerisindeydi. Odanın içinde deli gibi dolaşıyor, eşyaların yerlerini şuursuzca değiştiriyor, koleksiyondan kıymetli taşları atıp, tutuyordu.</p>

  <p>En sonunda aşırı heyecanı yatıştı. Sinirleri yorgun bir halde kendini koltuğa attı. Kısa bir sessizlikten sonra:</p>

  <p>- Saat kaç? diye sordu.</p>

  <p>- Üç.</p>

  <p>- Yemek vakti geçmiş... Açlıktan ölüyorum. Haydi sofraya... Sonra...</p>

  <p>Bir papağan gibi tekrarladım:</p>

  <p>- Sonra...</p>

  <p>- Eşyalarımı hazırlayacaksın...Sakin bir tavırla:</p>

  <p>- Eşyalarınızı mı? diye sordum.</p>

  <p>- Tabiî kendilerininkini de...</p>

  <p>Bu son cümleyi merhametsiz bir tavırla söyledikten sonra, süratle yemek odasına, geçti.</p>

  <p>&nbsp;</p>
</body>
</html>
