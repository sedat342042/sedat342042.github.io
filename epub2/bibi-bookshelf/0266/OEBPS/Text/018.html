<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>Ertesi sabah, saat sekizde, oldukça kuvvetli bir ışık demetiyle uyandık. Donmuş lâv kalıntılarının binlerce yüzeyi, ışık demetini aynı sayıda dağıtıyor, kuyunun içini göz kamaştıran bir kıvılcım yağmuruyla yıkıyordu.</p>

  <p>Oldukça kuvvetli olan bu ışık, etrafımızı mükemmel olarak görmemizi sağlıyordu. Dayım:</p>

  <p>- Bu kadar rahat bir gece geçirdiğini hatırlıyor musun Axel? diye sordu. Ne araba gürültüleri, ne satıcıların bağrışmaları, ne de gemicilerin şamataları var.</p>

  <p>- Haklısın... Bu kuyunun dibinde tamamıyla sükûnet içindeyiz. Fakat bu sessizlik insanın asabını bozuyor.</p>

  <p>- Şimdiden asabın bozulmağa başlarsa, ilerde ne yapacaksın? Dünya kabuğunun kalınlığı kıyaslanacak olursa, bir parmak bile ilerlemiş sayılmayız.</p>

  <p>- Anlayamadım.</p>

  <p>- Buna anlaşılmayacak bir şey yok ki... Şimdilik sadece ada topraklarının hizasındayız... Bu dimdik kuyu, deniz seviyesine kadar devam ediyor.</p>

  <p>- Emin misiniz?</p>

  <p>- Tamamıyla... Barometreye bak... O zaman anlarsın...</p>

  <p>Barometreye baktım. Kuyudan aşağıya inerken harekete geçen cıva, 783 milimetrede durmuştu. Dayım:</p>

  <p>- Görüyorsun değil mi? dedi. Burada bir atmosferlik bir basınç var. İlerde bu araçtan faydalanamayacağız. Manometreyi kullanacağız.</p>

  <p>Deniz seviyesindeki basınca göre ayarlanmış olan barometre, daha derinliklere indiğimiz zaman işlemez olacaktı. Endişeyle:</p>

  <p>- Fakat, dedim. Devamlı olarak çoğalan basınç, bizim için tehlikeli olmayacak mıdır?</p>

  <p>- Hayır. Yavaş yavaş ineceğiz. Ciğerlerimiz gittikçe sıkışan havaya alışacaktır. Balonla gökyüzüne çıkanlar, azalan hava basıncına tahammül etmiyorlar mı? Durumumuz onlara nazaran daha iyi sayılır. Artık konuşmayla vakit kaybetmeyelim. Bizden önce aşağıya indirdiğimiz paket nerede?</p>

  <p>Bir gece evvel onu bir hayli aramış olduğumuzu hatırladım. Dayım Hans'ı sorguya çekti. Kılavuz, keskin gözleriyle etrafa dikkatle baktı. En sonunda:</p>

  <p>- Der huppe! dedi.</p>

  <p>Dayım bu kelimeyi tercüme etti:</p>

  <p>- Yukarıda!</p>

  <p>Hakikaten paket yirmi, otuz metre yukarıda, sivri bir kayaya takılıp, kalmıştı. Hans çevik hareketlerle kedi gibi tırmandı. Birkaç dakika sonra da paketle geriye döndü:</p>

  <p>Dayım:</p>

  <p>- Şimdi karnımızı doyuralım, dedi. Hem de çok uzun bir yolculuğa çıkacak insanlar gibi doyuralım.</p>

  <p>Peksimetle kurutulmuş eti, ardıç özü karıştırılmış suyla yedik.</p>

  <p>Yemeğimiz bitince, dayım cebinden bir defter çıkardı. Çeşitli âletlere bakarak, aşağıdaki notları aldı:</p>

  <p>1 Temmuz, Pazartesi.</p>

  <p>Kronometre: Sabah, saat 8,17</p>

  <p>Barometre: 783,16 milimetre</p>

  <p>Termometre: 6°</p>

  <p>Yön: Doğu-güney-doğu.</p>

  <p>Dayım bunları yazdıktan sonra, neşeli bir sesle:</p>

  <p>- Axel! dedi. Şimdiye kadar yer kabuğunun dışındaydık. Şu andan itibaren yeryüzünün içine doğru inmeğe başlayacağız.</p>

  <p>Bunları söyledikten sonra boynunda asılı olan Ruhmkorff fenerini eline alarak, yaktı. Etrafa kuvvetli bir ışık yayıldı. İkinci fener Hans'daydı. Her bakımdan hazır olduğumuzu anlayan dayım, heyecanla:</p>

  <p>- İleri! diye bağırdı.</p>

  <p>Herkes payına düşen eşya ve malzeme paketini aldı. Hans, bunlara ek olarak, daha önceleri iple aşağıya sarkıttığımız eşya torbasını taşımak işini üzerine aldı.</p>

  <p>En önde Hans, ortada dayım yürüyordu. Ben, yine en arkaya kalmıştım.</p>

  <p>Koridora dalmadan önce, geriye döndüm. Kuyunun ağzına baktım. Böylece, belki bir daha görmeğe imkân bulamayacağım İzlanda semalarına son bir defa bakmış oldum.</p>

  <p>1229 yılındaki son indifada lâvlar kendilerine bu tünelden bir yol açmışlardı. Bu geçişten sonra soğuyan lâvlar, tünelin iç kısmını kaîm ve parlak bir sıvı halinde tamamıyla kaplamışlardı. Elektrik ışığı bu kaim sıvaya çarptığı zaman, yüzlerce çoğalarak etrafa yayılıyordu.</p>

  <p>Bu yolculuğun en zor tarafı, 45 derecelik bir meyille aşağıya doğru inen tünelin içine mümkün olduğu kadar ağır ağır kayarak ilerleyebilmekti. Mesut bir tesadüfle, lâvların soğumasıyla meydana gelen çıkıntılar, birer merdiven basamağı vazifesi görüyordu. Böylece, eşyalarımızı, uzun bir ipin ucuna bağlayarak, aşağıya doğru kaydırabiliyorduk.</p>

  <p>Ayaklarımızın altında basamak vazifesi gören çıkınlar, tepemizde birer istalâktit olarak sarkıyorlardı. Bunlardan bazı yuvarlaklaşmış, sünger gibi göz göz delinmişlerdi. Donuk kuartz kristalleri, elektrik ışınlarını yansıtıyor, binlerce defa çoğalıyordu. Periler sarayının sonsuz koridorlarında dolaşıyor gibiydik. Elimde olmayarak:</p>

  <p>- Harikulade! diye bağırdım. Ne manzara! Şu ışık ve renk oyunlarına bakın!</p>

  <p>Dayım:</p>

  <p>- Demek hoşuna gitti, öyle mi? diye cevap verdi. Bunlar daha bir şey değil... Göreceksin, ilerde bunlardan çok daha güzel manzaralarla karşılaşacağız... Şimdi, vakit kaybetmeyelim... Yürüyelim...</p>

  <p>Kaymağa devam edelim deseydi, daha doğru olurdu. Yokuş aşağı çok rahat ve yorulmadan ilerliyorduk. Pusula devamlı olarak güney doğuyu gösteriyordu. Bu tünel, sağa sola eğilmeden, düz bir çizgi halinde yeryüzünün derinliklerine doğru uzanıyordu. Bununla beraber sıcaklık hissedilecek derecede çoğalmıştı. Bu da Davy'nin haklı olduğunu gösteriyordu.</p>

  <p>Sık sık termometreyi kontrol ediyordum. Hareketimizden iki saat sonra ısı on dereceydi. Dört derecelik bir artış olmuştu. Bu da yatık olarak ilerlediğimizi gösteriyordu. Bulunduğumuz derinliği hesaplamak ise çok kolaydı. Dayım, tünelin sapış açılarını ve yolun meylini dikkatle not ediyordu. Fakat, neticeleri bildirmiyordu.</p>

  <p>Gece saat sekize doğru, durmamız için işaret verdi. Hans derhal bulunduğu yere oturdu. Fenerler, duvardaki çıkıntılara asıldı. Mağaraya benzeyen bir yerdeydik. Burada hava sıkıntısı yoktu. Bilâkis, bazı esintiler bulunduğumuz noktaya kadar geliyordu. Bunun sebebi ne olabilirdi? O esnada bunu araştıracak durumda değildim. Açlık ve yorgunluk, bütün düşünce kabiliyetimi alıp, götürmüş gibiydi. Yedi saatlik bir yürüyüş kolay değildi. Bitkin bir haldeydim. Bu sebeple dayımın dinlenmek için verdiği işareti, büyük bir sevinçle karşılamıştım.-</p>

  <p>Hans, bir lâv birikintisinin üstüne yiyecekleri yerleştirdi. Bunları iştahla yedik. Bununla beraber, bir müddetten beri kafamı mühim bir mesele kurcalıyordu. Suyumuz yarıya inmişti. Dayım, yeraltı kaynaklarından su temin edeceğimizi hesaplıyordu. Fakat şimdiye kadar böyle bir şeye rastlayamamıştık. Bu konuda dikkatini çekmekten kendimi alamadım. Dayım:</p>

  <p>- Hiçbir kaynağa rastlamayışımıza hayret mi ediyorsun? diye karşılık verdi.</p>

  <p>- Hem hayret ediyor, hem de endişe duyuyorum. Ancak beş günlük suyumuz kaldı.</p>

  <p>- Telaşlanma Axel. İstediğimizden daha çok su bulacağımıza eminim.</p>

  <p>- Ne zaman?</p>

  <p>- Bu lâv birikintilerinden kurtulduğumuz zaman... Suyun bu kadar kaim bir duvarı delebileceğini zannediyor musun?</p>

  <p>- Yeraltı sularının, çok aşağıda veya çok yukarılarda bulunmadıkları ne malûm? Yolumuzun üzerinde kaynaklara rastlayacağımızı hiç kimse garanti edemez. Zaten çok derinlere inmiş de değiliz.</p>

  <p>- Niçin bu şekilde düşünüyorsun? Tereddütsüz bir ifadeyle:</p>

  <p>- Çok derine inmiş olsaydık, ısı da çoğalırdı.</p>

  <p>- Bu, senin düşünce tarzın. Şu anda termometre kaç dereceyi işaret ediyor?</p>

  <p>- Ancak 15°. Yola çıkışımızdan itibaren dokuz derecelik bir artış olmuş.</p>

  <p>- Pekâlâ sonuç olarak ne düşünüyorsun?</p>

  <p>- İşte sonuç... İlmî teorilere göre, her otuz üç metrede bir derecelik artış olması lâzım. Fakat, bazı şartlar dâhilinde bu rakam değişebilir. Meselâ, Sibirya'da Yakutsk civarında, her on iki metrede bir derecelik artış kaydedilmiştir. Bu da kayaların ısıyı naklediş kabiliyetine bağlı bir olaydır. Başka bir yerde, sönmüş bir yanardağ civarında, 41 metrede bir derecelik bir artış göze çarpmıştır. Bu sonuncu misali kendimize daha uygun olarak kabul edelim ve hesaplayalım.</p>

  <p>- Hesaplayalım yavrum. Defterime rakamları sıralarken:</p>

  <p>- Bundan daha basit bir şey olamaz, diye cevap verdim. Dokuz defa kırk bir metre, üç yüz altmış dokuz metre eder.</p>

  <p>- Çok doğru... Fakat...</p>

  <p>- Fakat mı?...</p>

  <p>- Yaptığım hesaplara göre, deniz seviyesinden üç bin üç yüz metre aşağıdayız.</p>

  <p>- İmkânsız!</p>

  <p>- Yanılmadığıma eminim.</p>

  <p>Dayımın defterindeki rakamlara göz attım. Haklı olduğunu kabul etmek zorunda kaldım. Fakat beni hayrette bırakan tek husus, bu kadar derine inmiş olduğumuz halde, sıcaklığın aynı oranda artmamış olmasıydı.</p>

  <p>&nbsp;</p>
</body>
</html>
