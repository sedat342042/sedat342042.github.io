<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Kazazedeler Karaya Çıkıyor</title>
</head>

<body>
  <h1 class="h11">Kazazedeler Karaya Çıkıyor</h1>

  <p>Deniz yolculuğuyla ilgili notlarım burada son buluyor. Ölümden nasıl kurtulduğumuza hâlâ hayret ediyorum.</p>

  <p>Akseden seslerden karaya yaklaştığımızı anlamıştık. Fakat, sala hâkim olamıyorduk. Kayalara şiddetle çarptığımızı ve havaya fırladığımı gayet bulanık bir şekilde hatırlıyorum. Birkaç saniye sonra da kendimi suyun içinde buldum. Sivri ve keskin kenarlı kocaman kayalara çarpıp, parçalanmayışını büyük bir talih eseri sayılmalı. Dalgalarla sürükleniyordum. Yorgun ve kuvvetsizdim. Dalgalarla mücadele edemiyordum. Birdenbire kuvvetli bir kolun beni yakaladığım hissettim. Sonra yavaş yavaş tehlikeli bölgeden uzaklaştırıldım. Hayatımı kurtaran Hans'dı.</p>

  <p>Cesur İzlandalı beni sahilde, kayalardan uzak bir yere taşıdı. Kızgın kumların üstüne, dayımın yanma bıraktı. Sonra dalgalarla sağa sola sürüklenen eşyaları kurtarmağa çalıştı.</p>

  <p>Konuşacak halde değildim. Heyecan ve yorgunluktan bitkindim. Tekrar kendime gelebilmem için aradan bir saatin geçmesi icap etti. Yağmur hâlâ devam ediyordu. Fakat, şiddetini kaybetmişti. Kayaların arasındaki bir boşluk bizi hem rüzgârdan, hem de yağmurdan muhafaza ediyordu.</p>

  <p>Hans, kurtarabildiği yiyeceklerle basit bir yemek hazırladı. Bir lokma bile yiyemedim. Bitkin bir halde olduğumuz için derhal yattık ve derin bir uykuya daldık.</p>

  <p>Ertesi sabah uyandığımız zaman hava fevkalâdeydi. Rüzgâr ve yağmur dinmişti. Ortada fırtınayı hatırlatacak hiçbir iz kalmamıştı. Dayımın neşeli sesiyle uyandım.</p>

  <p>- İyi uyudun mu yavrum?</p>

  <p>- Fevkalâde... Fakat, hâlâ yorgunum...</p>

  <p>- Bunun önemi yok... Çabuk geçer...</p>

  <p>- Çok neşeli görünüyorsun dayıcığım.</p>

  <p>- Sebepsiz değil, yavrum. En sonunda hedefimize ulaştık.</p>

  <p>- Yolculuğumuz burada bitiyor mu?</p>

  <p>- Hayır Axel. Denizin son bulmasıyla karadaki yolculuğumuza devam edebiliriz. Toprağın derinliklerine tekrar inebileceğiz.</p>

  <p>- Bir sual sormama izin verir misiniz?</p>

  <p>- Sor, bakalım...</p>

  <p>- Dönüşü hiç düşündünüz mü?</p>

  <p>- Dönüşü mü? Hedefe ulaşmadan dönüş düşünülür mü?</p>

  <p>- Sözlerimi yanlış anladınız. Nasıl geriye döneceğimizi öğrenmek istemiştim.</p>

  <p>- Bundan daha basit bir şey olabilir mi? Dünyanın merkezine ulaştıktan sonra, elbet dönüş için bir yol bulunur. Geldiğimiz yoldan geri döneriz. Tabiî geçtiğimiz yollar, biz ilerledikçe arkamızdan kendi kendine kapanmazsa.</p>

  <p>- O halde salı tamir etmemiz lâzım...</p>

  <p>- Ben de aynı şeyi düşündüm.</p>

  <p>- Bu uzun yolculuğu tamamlamak için kâfi miktarda yiyeceğimiz var mı?</p>

  <p>- Tabiî var... Hans becerikli bir adam... Her şeyi kurtarmış olduğuna eminim... En iyisi gidip, soralım...</p>

  <p>Minik mağaradan ayrıldık. Zayıf da olsa bir ümidim vardı. Saldaki yiyecek ve eşyalardan pek çoğunun denizde kaybolduğunu tahmin ediyordum.</p>

  <p>Sahile ulaştığımız zaman, büyük bir hayal kırıklığına uğradım. Hans, kumsala yığdığı eşyaları düzeltmeğe çalışıyordu.</p>

  <p>Hans, yaman bir adamdı, insanüstü bir gayret ve iradeye sahipti. Biz ölü gibi mağarada yatarken o, uyumamış, denizden eşyaların büyük bir kısmını kurtarmıştı. Bununla beraber, kaybımız pek küçümsenecek gibi değildi. Meselâ silâhlarımızın hepsi kaybolmuştu. Fakat bunun yanı başında barutlar kurtulmuştu. Dayım neşeyle:</p>

  <p>- Silâhlarımız olmazsa, avlanmaktan vazgeçeriz, dedi.</p>

  <p>- Âletlerimiz ne halde acaba?</p>

  <p>- İşte manometre... Bunun kurtulması benim için kâfi. İsterse diğerleri kaybolsun... Manometre yanımda olunca, dünyanın merkezine ulaştığımı anlayabilirim... Bu olmazsa, nereye gittiğimizi, nerede bulunduğumuzu fark edemeyiz... Böylece, hedefimize ulaşmadan geriye dönmemiz ihtimali bile mümkün olabilir.</p>

  <p>- Pusula da kurtulmuş mu?</p>

  <p>- İşte şu kayanın üstünde, kronometreyle termometrenin yanında duruyor. Yeryüzünde Hans gibi insan bulmak çok güçtür. O yanımızda olmasaydı, ne yapardık diye düşünüyorum...</p>

  <p>Hans için, ben de dayım gibi düşünüyordum. Kurtulan âletleri gözden geçirdim. Hiçbir eksiğimiz yoktu. Kazma, merdiven ve ip eşyalarımızdan pek çoğunun da kurtulmuş olduklarını gördüm. En sonunda, merakla:</p>

  <p>- Yiyecek stokumuz ne âlemde? diye sordum.</p>

  <p>Bu mesele dayımın da aklına ilk defa geliyordu. Hans'a sordu. İzlandalı, kumsalın başka bir tarafına dizilmiş olan sandıkları gösterdi. En az dört aylık yiyecek stokumuz vardı. Dayım, neşeyle:</p>

  <p>- Dört ayda hedefimize ulaşıp, geri dönebiliriz! diye bağırdı. Artan yiyeceklerle de, Hamburg'da, meslektaşlarıma mükellef bir ziyafet çekebilirim.</p>

  <p>Dayım beni her an şaşırtıyordu. Öfkesi ve neşesi belli olmuyordu. Kısa bir sessizlikten sonra:</p>

  <p>- Kayaların arasındaki yağmur birikintileriyle su stokumuzu tamamlayalım, dedi. Artık susuzluktan korkumuz olmayacaktır. Sala gelince... Belki ilerde hiç işimize yaramayacak ama, Hans'a tamir etmesini söyleyeceğim.</p>

  <p>- İşimize yaramayacak mı? dediniz. Nasıl olur?</p>

  <p>- İlerisi için bazı düşüncelerim var yavrum. Geri dönmek için belki de gittiğimiz yoldan faydalanamayacağız zannediyorum.</p>

  <p>Dayıma itimatsızlıkla baktım. Acaba delirmiş miydi? Dayım:</p>

  <p>- Haydi, kahvaltı edelim, diye sözlerini tamamladı.</p>

  <p>Birlikte yüksekçe bir yere kadar yürüdük. Orada kuru et, peksimet ve çayla kendimize mükemmel bir ziyafet çektik.</p>

  <p>Kendimi çok iyi hissediyordum. Bütün geceyi uyuyarak geçirmiş, sakin ve temiz bir havayı bol bol ciğerlerime doldurmuştum. Buna ilâve olarak, yıldırım ve şimşeklerin, kulakları sağır eden gürültüleri yoktu.</p>

  <p>Kahvaltı ederken dayıma mühim bir sual sordum:</p>

  <p>- Şu anda neredeyiz? Bunu hesaplamak çok güç olacak, değil mi?</p>

  <p>- Kat'î bir rakam söylemek imkânsız. Üç gün, fırtına devam ettikçe ne süratimizi hesaplayabildim, nede yönümüzü tayin edebildim. Bununla beraber, tahminî olarak yerimizi tayin edebiliriz.</p>

  <p>- Evet... Son olarak Axel adasında bulunduğumuz yeri hesaplamıştık. Ondan sonraki yol için bir tahmin yapabiliriz.</p>

  <p>- Adadan ayrıldığımız sırada yaptığımız hesaplara göre. Graüben körfezinden beş yüz mil, İzlanda&rsquo;dan bin yüz kırk sekiz mil uzaktaydık.</p>

  <p>- O halde bu noktadan itibaren kat ettiğimiz yolu hesaplamağa çalışalım. Fırtına dört gün devam etti. Tahminime göre yirmi dört saatte yüz elli milden aşağı yol kat etmiş olmalıyız.</p>

  <p>- Sizinle aynı fikirdeyim. Böylece altı yüz mil kat etmiş olduğumuzu kabul edebiliriz.</p>

  <p>- Sonuç olarak Lidenbrock denizinin, bir sahilden diğerine uzunluğunun tahminen bin yüz mil olduğunu bulmuş oluyoruz. Bu da Lidenbrock denizinin, Akdeniz kadar büyük olduğunu ortaya koyar.</p>

  <p>- Bu hesaba göre şimdi tam Akdeniz&rsquo;in altında olmamız lâzım.</p>

  <p>- Haklısın oğlum. Reykjawik'ten tam bin altı yüz elli mil uzaktayız. Eğer salımız yön değiştirmemişse, bu hesabımız hakikate uygun olabilir. İstersen pusulaya bir bakalım. Böylece gerçeği anlamış oluruz.</p>

  <p>Birkaç saniye düşündükten sonra:</p>

  <p>- Yön değiştirmiş olabileceğimizi zannetmiyorum, dedim.</p>

  <p>Rüzgâr devamlı olarak aynı yönden esti. Bulunduğumuz yerin Graüben körfezinin güney doğusunda olduğunu iddia edebilirim.</p>

  <p>- Gel, pusulaya bakalım...</p>

  <p>Dayım, Hans'ın âletleri bırakmış olduğu kayaya doğru ilerledi. Neşeliydi. Ellerini ovuşturarak bunu belli ediyordu. Genç bir insan gibiydi. Adımları çevik ve hafifti. Merakla arkasından yürüdüm.</p>

  <p>Kayanın yanına ulaşınca dayım pusulayı eline aldı. Yatay olarak tuttu ve dikkatle ibresine baktı. Aynı anda yüzünde şaşkın ve perişan bir ifade belirdi.</p>

  <p>Endişeyle sordum:</p>

  <p>- Ne var dayıcığım?</p>

  <p>Konuşmadı, Âleti tetkik etmemi, eliyle işaret etti. Pusulayı aldım ve dikkatle baktım. Aynı anda ben de hayretle bağırdım. Pusulanın kuzeyi göstermesi icap eden ucu güneyi gösteriyordu. Buna göre biz o anda güneyde değil, kuzeyde bulunuyorduk.</p>

  <p>Şaşkın bir haldeydim. Pusulayı kuvvetle birkaç defa salladım. Tekrar baktım. Netice değişmedi. Pusula, mükemmel vaziyetteydi. Pusulayı ne şekilde tutarsak tutalım, hep aynı yönü gösteriyordu. Bu hesaba göre rüzgârın yön değiştirdiğini fark etmemiş, Graüben körfezinin gerisine doğru süratle yol almıştık. Böylece, terk etmek istediğimiz sahillerden uzaklaşmış oluyorduk.</p>

  <p>&nbsp;</p>
</body>
</html>
