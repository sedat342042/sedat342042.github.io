<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Axel Susuzlukla Mücadele Ediyor</title>
</head>

<body>
  <h1 class="h11">Axel Susuzlukla Mücadele Ediyor</h1>

  <p>Ertesi sabah erkenden yola çıktık. Acele etmemiz lâzımdı. Dörtyol ağzına beş günlük yoldaydık.</p>

  <p>Dönüşümüzde çektiğimiz ıstırapları uzun uzun anlatmayacağım. Dayım, bu ıstıraplara, kendini kuvvetli hissetmek bir insanın öfkesiyle tahammül ediyordu. Hans, çok az konuşan bir insan olduğu için, ıstıraplarını da açıklamıyordu. Ben ise, itiraf etmek mecburiyetindeyim ki, bütün hissettiklerimi açıkça ve yüksek sesle söylüyordum. Ümitsizlik ve cesaretsizlik içindeydim.</p>

  <p>Daha önceden tahmin ettiğim gibi, yolculuğun ilk gününde suyumuz bitti. Sıvı olarak içebileceğimiz tek şeyimiz ardıç özüydü. Fakat bu içki boğazımızı yaktığı için, karşımda görmeğe bile tahammül edemiyordum. Tünelin sıcaklığı bana dayanılmayacak gibi görünüyordu. Yorgunluktan adım atacak kuvvetim kalmamıştı. Birkaç defa baygın bir halde yere yuvarlandım. Böyle anlarda dayımla Hans duruyorlar, beni ellerinden geldiği kadar kuvvetlendirmeğe çalışıyorlardı. Onların da susuzluktan bitkin bir durumda olduklarını fark ediyordum.</p>

  <p>En sonunda, 8 Temmuz günü, emekleyip sürünerek, yan ölü halde, dörtyol ağzına ulaştık. Orada, daha çok ileriye gidemeyerek, tamamıyla hareketsiz bir şekilde, lâv birikintilerinin üstüne yüzükoyun uzandım.</p>

  <p>Saat sabahın onuydu. Dayımla, Hans, tünelin duvarına dayanmışlar, birer peksimet kemiriyordular. Yattığım yerde inliyordum. Baygın bir halde olmama rağmen, konuşulanları gayet zayıf olarak duyuyordum.</p>

  <p>Çok kısa bir süre sonra dayım bana yaklaştı. Beni kolları arasına alıp doğrulttu ve merhamet dolu bir sesle:</p>

  <p>- Zavallı çocuk! diye mırıldandı.</p>

  <p>Bu konuşma beni iyice duygulandırmıştı. Dayımdan şimdiye kadar böyle şefkatli sözler işitmemiştim. Titreyen ellerini avucumun içine aldım. Bu hareketime müsaade etti. Gözleri nemliydi.</p>

  <p>İşte o anda, yanındaki mataraya uzandığını gördüm. Sonra bunu dudaklarıma yaklaştırdı ve:</p>

  <p>- İç! diye fısıldadı.</p>

  <p>Şaşkın bir haldeydim Acaba yanlış işitmiş olamaz mıydım? Dayım delirmiş miydi? Yüzüne hayretle bakıyordum. Onu anlayamıyordum. Aynı şefkatli sesle:</p>

  <p>- İç! diye tekrarladı ve matarasını havaya kaldırarak, içindeki bütün suyu dudaklarımın arasına boşalttı.</p>

  <p>Ohhh!... İçime sonsuz bir ferahlık hissi yayılıvermişti. Alev alev yanan, şahrem şahrem çatlayan dudaklarım birdenbire serinleyivermişti. Bir yudum su beni canlandırmağa kâfi gelmişti. Tekrar hayata döndüğümü hissediyordum.</p>

  <p>Ellerimi birleştirerek, dayıma uzun uzun teşekkür ettim. Sakin bir sesle:</p>

  <p>- Sonuncu yudum suydu! dedi. En sonuncuydu! Duydun değil mi? En sonuncusu! Onu, mataramın dibinde dikkatle saklıyordum. Belki de yüzlerce defa onu içmemek için kendi kendimle mücadele ettim. Onu senin için saklamıştım Axel!...</p>

  <p>Gözlerimden iri yaş taneleri, yanaklarıma yuvarlanırken:</p>

  <p>- Dayıcığım! diye mırıldandım.</p>

  <p>- Evet yavrum! Bu dörtyol ağzına geldiğin zaman, yarı ölü bir halde yere yuvarlanacağını biliyordum. Bu sebeple son yudum suyumu saklıyordum.</p>

  <p>Heyecanla:</p>

  <p>- Teşekkür ederim! Teşekkür ederim! diye tekrarladım.</p>

  <p>Birkaç damla su beni canlandırmıştı. Kramp giren boğazımın adaleleri, gevşemişlerdi. Dudaklarım eskisi gibi alev alev yanmıyorlardı. Konuşabilecek durumdaydım. Zayıf bir sesle:</p>

  <p>- Yapılacak tek şey, geriye dönmektir, dedim. Suyumuz olmadan yolculuğa devam edemeyiz.</p>

  <p>Ben konuşurken, dayım gözlerini gözlerimden kaçırmağa çalışıyordu. Biraz sonra başını öne eğdi. Artan bir heyecanla:</p>

  <p>- Geriye dönmeliyiz, diye devam ettim. İnşallah yukarıya tırmanacak kuvveti buluruz!</p>

  <p>Dayım, kendi kendine konuşur gibi:</p>

  <p>- Geriye dönmek mi? diye mırıldandı.</p>

  <p>- Evet geriye dönmek!... Hem de bir saniye bile kaybetmeden!...</p>

  <p>Bana bir asır kadar uzun görünen bir sessizlik oldu. En sonunda dayım:</p>

  <p>- Demek bu birkaç damla su sana kuvvet ve cesaret vermedi, öyle mi? dedi.</p>

  <p>- Cesaret mi?</p>

  <p>- Şu anda, eskisinden farksız görünüyorsun. Ümitsizliğinin geçmiş olduğunu tahmin ediyordum.</p>

  <p>Nasıl bir adamla karşı karşıyaydım? Kafasının içinde hangi plânlar gizleniyordu? O anda neler düşünüyordu? Şaşkın bir tavırla</p>

  <p>- Geriye dönmek istemiyor musunuz? diye sordum.</p>

  <p>- Başarıya ulaşacağımız bir sırada geriye dönmeyin asıl düşünebilirim?</p>

  <p>- O halde, ölüme hazırlanmaktan başka çaremiz kalmıyor!...</p>

  <p>- Hayır Axel! hayır! Ölmeni asla istemiyorum! Geriye dönebilirsin! Hans seni götürür! Ben yalnız olarak bu yolculuğa devam ederim!</p>

  <p>- Sizi terk etmemi mi istiyorsunuz?</p>

  <p>- Sana, beni yalnız bırak diyorum. Bu yolculuğa başladım! Sonuna kadar devam edeceğim! Yahut da öleceğim! geriye dön Axel! geriye dön!</p>

  <p>Dayım aşırı bir heyecanla konuşuyordu. Biraz önce yumuşamış olan sesi, tekrar eski sertliğini almıştı. İmkânsızlıklarla sonsuz bir enerji göstererek mücadele ediyordu.</p>

  <p>Onu, bu sonsuz uçurumun içinde yalnız bırakmak istemiyordum. Fakat önsezim beni oradan kaçmağa mecbur ediyordu.</p>

  <p>Hans bu sahneyi her zamanki lakayt tavırlarıyla seyrediyordu. Bununla beraber dayımla aramda geçen konuşmayı anladığına emindim. Sesimin aldığı manayla, hareketlerimiz her şeyi açıkça belirtiyordu. Fakat Hans, kendisini de yakından ilgilendiren bu konuya o kadar uzak duruyordu ki... Onun da benim gibi, bu korkunç uçurumdan kaçmak istemesi kadar tabiî bir şey olamazdı. Hâlbuki o, dayımın vereceği işarete göre hareket etmeğe hazır bir durumdaydı.</p>

  <p>O anda Hans'tan hiçbir yardım ümit edemezdim.</p>

  <p>Dayımı da ikna etmem imkânsızdı. Sözlerim, yalvarmalarım, inlemelerim hiçbir fayda sağlamıyordu. Bir duvara bu kadar yalvarmış olsaydım, duvar bile merhamete gelirdi. Fakat dayım asla yumuşamıyordu.</p>

  <p>En son çare olarak Hans'a yaklaştım. Elimi elinin üstüne koydum. Kımıldamadı bile. Kratere doğru uzanan yolu gösterdim. Anlamamış gibi kaskatı duruyordu. Hâlbuki çektiğim ıstırapla karışan yüzüm her şeyi açıkça anlatıyordu. En sonunda Hans, başını iki yana salladı ve sükûnetle dayımı işaret ederek:</p>

  <p>- Master! dedi! Heyecanla:</p>

  <p>- Patron mu? diye bağırdım. Saçma bir şey bu! Hayır, olamaz! Senin hayatına hükmetmeğe hakkı olamaz! Kaçmalıyız! Onu da yanımızda sürüklemeliyiz! Duyuyor musun? Anlıyor musun?</p>

  <p>Hans'ı kolundan yakalamıştım. Onu oturduğu yerden kaldırmağa çalışıyordum. Mücadele ediyordum. Bu sırada dayım araya girdi ve:</p>

  <p>- Sakin ol Axel! dedi. Bu adamla boşuna mücadele ediyorsun! Hiçbir sonuç elde edemezsin! En iyisi tavsiyemi dinle! Beni yalnız bırak!</p>

  <p>Kollarımı göğsümün üstünde çaprazladım. Yüzüne dimdik baktım. Dayım:</p>

  <p>- Projelerimin en zor tarafı susuzluktur, dedi. Biraz önce terk ettiğimiz tünelde su bulamadık. Batıda ki tünelde belki buluruz.</p>

  <p>Sonsuz bir itimatsızlıkla başımı iki yana salladım. Dayım, sesini kuvvetlendirerek:</p>

  <p>- Beni sonuna kadar iyi dinle, dedi. Sen şurada hareketsiz olarak yatarken, ben batıdaki tüneli tetkik ettim. Granit tabaklar arasında, derinliklere doğru uzanıp, gidiyor. Kısa zamanda su kaynaklarına rastlayacağımızı ümit ediyorum. Arazinin yapısı bu tahminimi destekliyor, işte sana son teklifim. Kristof Kolomb da tayfalarına aynı teklifi yapmıştı. O yeni kıtalar keşfetmek istiyordu. Ben de bu derinliklerin Kristof Kolomb'uyum. Bana bir gün müsaade etmeni istiyorum. Eğer bir gün içinde su bulamazsak, sana söz veriyorum geriye döneceğiz. Yine dayımın tesiri altında kalmıştım. Heyecanla:</p>

  <p>- Kabul ediyorum! diye cevap verdim. Vakit kaybetmeden yola çıkalım!</p>

  <p><a id="a5"></a>&nbsp;</p>
</body>
</html>
