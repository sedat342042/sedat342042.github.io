<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Yanlış Bir Yol</title>
</head>

<body>
  <h1 class="h11">Yanlış Bir Yol</h1>

  <p>Ertesi gün, yani 30 Haziran salı sabahı, saat altıda tekrar aşağıya inmeğe başladık.</p>

  <p>Lâvlarla kaplanmış olan tünel, aynı yumuşak meyille devam ediyordu. Bu rahat bir ilerleyişti. Evimizdeki merdivenlerden iner gibi bir şeydi.</p>

  <p>Bu rahat ilerleyiş saat 12&rsquo;yi 17 dakika geçinceye kadar devam etti. Bu an, yolculuğumuzun en mühim anlarından biriydi. Birdenbire durmak zorunda kalmış olan Hans'ın yanında biz de durmuştuk. Davım:</p>

  <p>- Tünelin sonuna geldik galiba! diye bağırmıştı.</p>

  <p>Etrafıma baktım. Bir dörtyol ağzındaydık. Tünel burada ikiye ayrılıyordu. İkisi de dar ve karanlıktı. Acaba hangisini takip etmemiz doğru olurdu? En zor mesele buydu. Mamafih dayım, iki yol arkadaşının önünde mütereddit görünmek istemiyordu, işin fenası, hangisini tercih edeceğimizi belirtecek hiçbir işaretin bulunmamasıydı. Kendimizi tesadüfe bırakmak zorundaydık. Dayım, güneydeki tüneli tercih etti.</p>

  <p>Bu tünelin meyli daha azdı. Buna karşılık zaman zaman iyice daralıyor ve genişliyordu. Bazen, gotik kiliselerin kubbeleri gibi kemerler birbirlerini takip ediyorlardı.</p>

  <p>Bir buçuk kilometre sonra, tavan iyice alçaldı. Başımızı eğerek ilerlemek zorunda kaldık.</p>

  <p>Sıcaklık dayanılacak derecedeydi. Yanardağın indifa ettiği takdirde geçtiğimiz tünellerden alacağı hali düşündüm. Tüylerim diken diken oldu. İçimden: «İnşallah, şu ihtiyar yanardağ bize böyle korkunç bir şaka yapmağa kalkmaz!» diye geçirdim.</p>

  <p>Bu düşüncelerimi dayıma açmadım. Anlayamayacağına emindim. Onun tek düşüncesi, devamlı olarak ileriye doğru gitmekti. Yürüyor, kayıyor, hatta yuvarlanıyordu. Dayımın bu hali seyredilmeğe değerdi.</p>

  <p>Akşam saat altıda, yorucu bir yolculuktan sonra güneye doğru sekiz kilometre ilerlemiş durumdaydık. İndiğimiz derinlik ise ancak sekiz yüz metreydi.</p>

  <p>Dayımın işaretiyle mola verdik. Çok az konuşarak karnımızı doyurduk ve bulunduğumuz yere yattık.</p>

  <p>Gece için bütün konforumuz, bir battaniyeden ibaretti. Bu battaniyeyi bütün vücudumuza sardıktan sonra, tünelin içinde düzgünce bir yere uzanmıştık. Soğuktan ve herhangi bir canlı varlık tarafından rahatsız edilmekten korkumuz yoktu.</p>

  <p>Ertesi sabah uyandığımız zaman dinlenmiş ve kuvvetlenmiştik. Takip ettiğimiz yol, bir gün evvelkinden farksızdı. Tünelin içinden geçtiği araziyi tanımamıza imkân yoktu. Tünelin meyli gittikçe aralıyordu. Yeryüzünün derinliklerine ineceğimize, deniz seviyesine paralel bir yol takip ediyorduk. Bazen, yokuş yukarı tırmandığımız bile oluyordu. Bu yolculuk bir hayli yorucuydu. Üç saat sonra kuvvetimizin tamamıyla kesildiğini hissettim ve durdum. Dayım:</p>

  <p>- Ne oldu Axel? diye sordu.</p>

  <p>- Artık yürüyecek halim kalmadı.</p>

  <p>- Neee!.. Üç saatlik basit bir gezinti yorar mı hiç?</p>

  <p>- Basit bir gezinti olduğunu ben de kabul ediyorum. Fakat, çok yorucu olduğunu da itiraf etmek zorundayız.</p>

  <p>- Yokuş aşağı inmek yorucu olur mu?</p>

  <p>- Aşağı inmiyoruz ki... Yukarı çıktığımızı söyleseniz daha doğru olur...</p>

  <p>Dayım omuzlarını silkerek:</p>

  <p>- Yanılıyorsun, dedi.</p>

  <p>- Asla! Yarım saatten beri meyil yön değiştirdi. Böyle devam edecek olursa, İzlanda'da tekrar gün ışığına kavuşabiliriz.</p>

  <p>Dayımın yüzünde, inanmayan insanlara has bir ifade vardı. Onu ikna etmeğe çalıştım. Fakat, dinlemek istemedi. Yola devam etmemiz için kat'î bir işaret yaptı. O anda bu halinin sebebini anladım. İnanmamış görünmesi, hakikati kendisinin de anlayarak, neşesinin kaçmış olmasındandı.</p>

  <p>Payıma düşen eşyaları sırtlayarak, dayımı takip eden Hans'ın arkasından yetiştim. Aramızdaki uzaklığı çoğaltmak istemiyordum. Onları gözden kaybetmekten çok korkuyordum.</p>

  <p>Dayımın kabul etmemiş olmasına rağmen, tırmandığımız yokuş biraz daha dikleşti. Yeryüzüne yaklaştığımızı düşünerek teselli oluyordum.</p>

  <p>Öğleye doğru tünelin duvarlarının yapısında bir değişiklik oldu. Bunu ışığın yansımasındaki azalmadan anladım. Duvarları kaplayan lâv kalıntıları yok olmuş, yerini yalçın granit almıştı. Arazinin, dünyanın şekil değiştirme zamanındaki, silüryen devrine ait olduğunu anlamakta gecikmedim.</p>

  <p>Susmağa kararlı olduğum halde, ilim aşkım galip geldi. Dayıma:</p>

  <p>- Dikkat ediyor musunuz? dedim. Kum ve kalkerli tabakaları başladı. Bunlar, arduazlı arazinin ilk işaretleri değil midir?</p>

  <p>- Ne demek istiyorsun?</p>

  <p>- İlk hayvan ve bitkilerin yetişmiş olduğu tabakalara gelmiş olduğumuzu işaret etmek istiyorum.</p>

  <p>- Öyle mi zannediyorsun?!...</p>

  <p>- Bakın, tetkik edin!...</p>

  <p>Dayımı, duvarları incelemeğe zorlamak istedim. Fenerini etrafa tuttu. Hayretini belirtmesini bekliyordum. Fakat susmakta ısrar etti. Sessizce yolumuza devam ettik..</p>

  <p>Acaba maksadımı anlamış mıydı? Belki de yanılmış olduğunun açıklanmış olmasından hoşlanmıyordu. Fakat, yanılmış olduğunu anladıysa, bu yolu sonuna kadar yürümemizin ne manası olabilirdi? Arazinin yapısı bakımından yanılmamış olduğuma kat'iyetle emindim. Bununla beraber, iddiamın sağlamlığını ispat etmek için, bitki artıklarını bulup, dayıma göstermem lâzımdı. Bu sebeple araştırmağa başladım.</p>

  <p>Aradan yüz metre geçmeden, ayaklarım ilkel deniz bitkileriyle hayvanlarının artıklarına takıldı. Duvarlarda da yosun türlerinden füküs ve likopodların izleri açıkça görünüyordu. Dayımın bunları görmemiş olması imkânsızdı. Fakat, anlayamadığım bir sebeple susmayı tercih ediyordu. Bu, mantık dışı bir inatçılıktı. Artık tahammülüm kalmamıştı. Yerden bir yumuşakçanın kabuğunu aldım. Dayıma yaklaşarak:</p>

  <p>- Bakın! dedim.</p>

  <p>- Baktım!... Ne olacak?!... Cinsi kaybolmuş olan yumuşakçalardan biri!... Başka bir şey değil!...</p>

  <p>Pekâlâ, bundan nasıl bir sonuç çıkartıyorsunuz?...</p>

  <p>- Senin çıkarmış olduğun sonucu... Israrının sebebini anlayamıyorum!... Granit ve lâvlarla kaplı yolları geride bıraktık. Ben de herkes gibi yanılabilirim değil mi? Fakat, bu yolun sonuna ulaşmadan hatamın derecesini anlayamam ki!...</p>

  <p>- Haklısınız dayıcığım... Acaba, attığımız her adım, bizi büyük bir tehlikeye doğru yaklaştırmıyor mu?...</p>

  <p>- Nasıl bir tehlike?</p>

  <p>- Susuzluk...</p>

  <p>- Üzülme Axel... Çok yakında su kaynaklarına rastlayacağız...</p>

  <p>&nbsp;</p>
</body>
</html>
