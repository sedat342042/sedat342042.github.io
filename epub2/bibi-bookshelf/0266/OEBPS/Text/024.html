<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Toprağın İçinde Yolculuk</title>
</head>

<body>
  <h1 class="h11">Toprağın İçinde Yolculuk</h1>

  <p>Ertesi sabah, bir gün önceki ıstıraplarımızı unutmuş durumdaydık. Artık susuzluk hissetmiyordum. Bunun sebebini araştırdım. Cevabını, ayağımızın dibinde tatlı bir mırıltıyla akan minik derede buldum.</p>

  <p>Kahvaltı ettik. Demir cevheri bakımından zengin olan bu sudan kana kana içtik ve saat tam sekizde yola çıktık.</p>

  <p>Bir gün önceki karanlık düşüncelerden sıyrılmış olduğumu hayretle fark ettim. Artık geriye dönmeyi düşünmüyordum. Bilâkis, yolculuğun başarıyla sonuçlanacağına inanıyordum. Düşüncelerimde bu anî değişikliğe bir hayli hayret ettim.</p>

  <p>Granit duvarlı tünelde ilerlerken, sık sık keskin dönemeçlere rastlıyorduk. Bununla beraber, kat edilen yolu hesaplamak için mütemadiyen pusulaya bakıyordu. Tünelin meyli bir metrede üç santim kadardı. Bu da hemen hemen düz bir yolda ilerlediğimizi gösteriyordu. Hansbach ayaklarımızın dibinde sakin sakin akıyordu.</p>

  <p>Artık eski neşem yerine gelmişti. Fakat, dikey inişlerin adamı olan dayım, tünelin yatay olarak devam edişine son derece öfkeleniyordu. Bununla beraber, zaman zaman tünel birdenbire dikleşiveriyor, sonra tekrar düzeliyordu.</p>

  <p>O gün ve ertesi gün, bir hayli yol aldık. Genel olarak yatay, pek az da dikey ilerledik.</p>

  <p>10 Temmuz cuma akşamı, dayımın yaptığı hesaplara göre güney doğu yönünde, Reykjawik'ten 120 kilometre uzakta, on kilometre derinlikte bulunuyorduk.</p>

  <p>Bu hesaplar yapıldığı sırada, dimdik ve korkunç bir kuyunun yanı başındaydık. Dayım, sevinçle ellerini çırparak:</p>

  <p>- İşte bizi hedefimize ulaştıracak yol! diye bağırdı. Duvarlarındaki kocaman çıkıntılara tutunarak kolayca aşağıya inebiliriz!</p>

  <p>Hans, daha önce tatbik ettiğimiz metoda uygun olarak ipleri hazırladı. Sür'atle inmeğe başladık. Artık böyle tehlikeli inişlere alışmış olduğum için, zorluk çekmiyordum.</p>

  <p>Bu kuyu, granit, kitlenin içinde açılmış dar bir çatlaktan başka bir şey değildi. Dünyanın soğuma devrinde meydana gelmiş olduğu muhakkaktı. Bununla beraber, duvarlarında lâv izlerine rastlamayışımız dikkat çekici bir husustu. Diğer yandan, Sneffels'in indifâı sırasında lâvların bu çatlaktan geçmemiş olmasını düşünmek imkânsızdı. Bunları dayımın da düşündüğüne emindim.</p>

  <p>Bu kuyu, insanlar tarafından yapılmışçasına, bir vida gibi döne döne aşağıya doğru uzanıyordu.</p>

  <p>Her on beş dakikada bir oturup, dinlenmek için durmak zorunda kalıyorduk. Böylece, gerilip, sertleşen kaslarımızı gevşetmek imkânını buluyorduk.</p>

  <p>Hansbach'ın bizi bu kuyuda da yalnız bırakmadığını söylemek zorundayım. Aşağıya doğru, çağlaya çağlaya akıp gidiyordu. Böylece, dilediğimiz an susuzluğumuzu giderebiliyorduk.</p>

  <p>6 ve 7 Temmuz günleri, kuyunun helezonlarını takip ederek inmeğe devam ettik. Böylece, toprağın altında sekiz kilometre daha derine inmiş olduk. Toplam olarak, deniz seviyesinden yirmi kilometre aşağıdaydık. Fakat 8 Temmuz günü kuyu dikliğini kaybetti. İnişe 45 derecelik bir meyille devam ettik. Yönümüz yine güney doğuydu. Böylece yolculuğumuzun daha kolaylaşmakla beraber, monotonlaştığını da söylemek zorundayım. Temmuz Perşembe günü deniz seviyesinden 28 kilometre derinlikte, Sneffels'ten 200 kilometre uzaktaydık. Biraz yorgun olmakla beraber, sıhhatimiz mükemmeldi. O ana kadar ecza çantasını açmak ihtiyacını hissetmemiştik.</p>

  <p>Dayım, her saat başında pusulasına, kronometresine, manometresine ve termometresine bakarak, rakamları not ediyordu. Böylece, her an durumumuzu, yakından takip edebiliyorduk.</p>

  <p>Dayım, son olarak defterini açtığı zaman, neşeli bir sesle:</p>

  <p>- Sneffels'ten iki yüz kilometre uzaktayız, dedi.</p>

  <p>Düşünceli bir tavırla:</p>

  <p>- İmkânsız! diye itiraz ettim. Dayım, hayretle:</p>

  <p>- Neden? diye sordu.</p>

  <p>- Eğer hesaplarınız yanlış değilse, şu anda İzlanda&rsquo;nın altında bulunmuyoruz demektir...</p>

  <p>- Öyle mi zannediyorsun?</p>

  <p>- Bunun doğruluğunu kontrol etmek çok kolay...Derhal haritamı açarak, pergelle ölçmeğe başladım.</p>

  <p>En sonunda:</p>

  <p>- Portlan burnunu çoktan geçmiş bulunuyoruz, diye sözlerime devam ettim. Şu anda Okyanusun altında bulunuyoruz.</p>

  <p>Dayım, bu olayı son derece tabiî buluyordu. Newcastle'da Okyanusun altına ilerleyen kömür ocakları yok muydu? Fakat ben, koskoca Okyanusun tepemizde bulunduğunu düşündükçe bir tuhaf oluyordum. Bununla beraber, iki kitleyi ayıran granit duvar sağlam oldukça, tepemizde bulunanın İzlanda veya Okyanus oluşu hiçbir şey ifade etmezdi. Nitekim zamanla bu düşünceye de alıştım.</p>

  <p>Dört gün sonra, 18 Temmuz cumartesi akşamı büyük bir mağaraya ulaştık. Dayım, Hans'ın ücretini ödedikten sonra, yemeğimizi yedik ve derin bir uykuya daldık.</p>

  <p>&nbsp;</p>
</body>
</html>
