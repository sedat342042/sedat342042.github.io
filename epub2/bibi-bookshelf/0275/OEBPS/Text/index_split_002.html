<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2"><span>Susup dikkat kesildi. Karı çıkmış, koşarak evin arkasına geçmişti. Bir kucak odunla döndü.</span></p>

  <p class="block_2"><span>— Napacak bu? Yemek desem, vakitsiz... Çimecek... Vallahilazim, billâhilkerim, çimecek... Şu halde, geceyi boş geçirmedi domuz kömüryakıcı... Nasılsa razı etti, bindi.</span></p>

  <p class="block_2">— Razı etmek ne demek? Karısı değil mi?</p>

  <p class="block_2"><span>— Olmakla? Karıdan karıya fark vardır ve de kocadan kocaya fark vardır. Ulan namussuz Karaoglan!.. Allah belanı vere!..</span></p>

  <p class="block_2"><span>— Kimdir? Kömüryakıcı mı?</span></p>

  <p class="block_2"><span>— Yok! Buraların çerçisi.. Çingen milletinden olduğu için, «Karaoğlan» derler. «Kız sandım» dedi namussuz. «Yatana kadar inanmadım» dedi.</span></p>

  <p class="block_2"><span>— Yatmış mı? Yalan atmadığı nerden belli?.</span></p>

  <p class="block_2"><span>— Niçin atsın? Atamaz! Bana hiç atamaz!.</span></p>

  <p class="block_2"><span>— Atar. Bu işde yoktur atmayan... Çok yakışıklıysa Karaoğlan dediğin, belki gerçektir.</span></p>

  <p class="block_2">— Nerenin yakışıklısı... Kara kuru... Çingenin pisi... Kancık itler olmazlanır.</p>

  <p class="block_2"><span>— Para vermiştir öyleyse.. Çok para vermiştir.</span></p>

  <p class="block_2"><i class="calibre2">—</i> <span>Hayır... İncik boncuk satmış... Sakız, kına, rastık mastık... Parasını almış bitamam. Karı girmiş ahıra... Heriften gizli alıyor. Saklayacak... Bunu sezmesiyle hoplamış Karadomuz... Kurdun kuzuya sokulduğu gibi, yanaşmış...</span></p>

  <p class="block_2"><span>— Evet?</span></p>

  <p class="block_2"><span>— Evet’i... Girmiş ahıra, tamam!.</span></p>

  <p class="block_2"><span>— Direnme mirenme yok mu? «Bağırırım mağırırım?» Genelevde bile biraz cilvesi olur bu işin!.</span></p>

  <p class="block_2"><span>— Orası öyle ama, burası genelev değil.</span></p>

  <p class="block_2"><span>— Kaç para vermiş Karaoğlan?..</span></p>

  <p class="block_2">— Hiç...</p>

  <p class="block_2">— Yalan olduğu belli...</p>

  <p class="block_2"><span>— Ben de öyle dedim. Yemin etti. «Kaç para el verir? Az versek karıya günah, çok versek bize günah» derken karı toplanıp savuşmuş...</span></p>

  <p class="block_2">— Allah Allah... Aklım ermedi.</p>

  <p class="block_2">— Neden?</p>

  <p class="block_2"><span>— Yakışıklı değilse... Parayı da kesişmedilerse... Niçin peki?.</span></p>

  <p class="block_2"><span>— Kimi karıya, kurban olduğum Allah, acımaklığı çokça verir. Böylesi, çirkine acır bir, kocamışlara acır, görmemiş körpenin utangacına hele çok acır. Kaç gündür burasın? Bahtını sınadın mı?.</span></p>

  <p class="block_2"><span>— Yok!..</span></p>

  <p class="block_2"><span>— «Aman yavrum! Amanı bilir misin?» demez mi adam?</span></p>

  <p class="block_2"><span>— Yok... Su istedim geçende... verdi. Verirken ölçüp biçtim.</span></p>

  <p class="block_2"><span>Herif, Abdülkerim’in bir parmak uzamış kara sakalına, yana eğdiği kaskete, ağzında dolandırdığı buğday sapına bir zaman baktı. İnebolu’nun kömürcüsünü biraz salak bulmuş olmalı ki, kaşlarını çatarak bilgiçlendi:</span></p>

  <p class="block_2"><span>— Su isteyene su</span> verilir edeplice… Ekmek isteyene ekmek… <span>Karaoğlan su mu istemiş! Hayır... Neyin açıysa onu istemiş, kestirmeden...</span></p>

  <p class="block_2"><span>— Sora, diyelim ertesi gün, para mara istememiş mi?</span></p>

  <p class="block_2"><span>—</span> <span class="text_5">Kim?</span></p>

  <p class="block_4">— Karı?</p>

  <p class="block_2"><span>— Sorası yokmuş bu karıda... Bunun işi bikez...</span></p>

  <p class="block_2"><span>— Nasıl bikez?</span></p>

  <p class="block_2"><span>— İş bitti mi, sen şu yana, o bu yana.,</span></p>

  <p class="block_2"><span>— Üstelememiş mi, Karaoğlan, yalvarmamış mı?</span></p>

  <p class="block_2">— Para etmez.</p>

  <p class="block_2"><span>— Zora bindirmeyi denememiş mi? Para gösterse... Sattıklarından verimkâr olsa...</span></p>

  <p class="block_2"><span>— Olmaz mı? Düpedüz asılayım, demiş fıkara Karaoğlan, azkalmış ki, tatlı can elden gide...</span></p>

  <p class="block_2">— Nasıl? Ne gibi?</p>

  <p class="block_2"><span>— Çekmiş kısa saplı baltayı karı... Balta dedimse, kömüryakıcı baltası ki, bildiğin ustura...</span></p>

  <p class="block_2">— Cilvedir. Çekip alsın, bastırsın!</p>

  <p class="block_2"><span>— Çekip alıp bastırırım sanmış derbeder Karaoğlan... Karı canavar gibi dikilmiş... Salt dikilse, ne kadar iyi... Yallah etmiş baltayı... Karaoğlan dedi ki, «Atik durup yere kapanmasaydım. Şaban Efendimca, kuru kafayı koparıp aldıydı kahpe» dedi,</span></p>

  <p class="block_2"><span>— Gerçekten salladıysa... Karaoğlan yerdeyken indirmemiş mi, ense köküne?</span></p>

  <p class="block_2"><span>— Yok... Bu karıda hamle tek... -Sustu: -Tamam... Bakraçları çıkardı. Kömüryakıcı’nın Hayriye Hanım evet, bunun niyeti çimmek...</span></p>

  <p class="block_2"><span>Abdülkerim de dikkat kesilmişti.</span></p>

  <p class="block_2"><span>Karı bakraçları sopaya takıp omuzladı, salınarak pınara doğru yürüdü, salkım söğütlerin arasına girip gözden kayboldu.</span></p>

  <p class="block_2"><span>Herifle Abdülkerim aynı zamanda inleyip şapırtıyla yalanmışlardı. Bakışıp gözlerini kaçırdılar, utangaç gülümsediler.</span></p>

  <p class="block_2"><span>— Senden de para almadı mı, bu Hayriye Hanım. Şaban Efendi?</span></p>

  <p class="block_2"><span>— Benden mi? Ne parası alıyor ortada bir şey yokken?</span></p>

  <p class="block_2"><span>— Karaoğlan’ın ağzını yokladıktan sonra, neden gelip hamleni sınamadın? Hemşerilikte gizlilik, hani yoktu, yalan mundardı?</span></p>

  <p class="block_2"><span>— Mundar...</span></p>

  <p class="block_2">— Seninki para gücüyle mi, acındıraraktan mı?</p>

  <p class="block_2"><span>— Benimkisini hiç sorma... «Türk’ün bahtına tüküreyim» demiş ya atı ölen Çerkez... -Başını sallayarak içini çekti: -İşe bak, biz bunu konuştuğumuz sıra, ben buraya gelmekteydim. Karaoğlan burayı dolanmış dönmekte... O hızla, yalan mundar, koptum, yetiştim. Çünkü, Hayriye Hanım’ı görmemle, kestirmişim gözüme kaç aydır. Derviş Kâhya lafı uzatır, yok fasulya şöyle, bakla böyle... Mercimek yaman, balkabakları petek... Ben, «ha», «ma» diyerek savuşturmaya bakmaktayım ki, Kömüryakıcı’nın dönesi yaklaşmadan burayı tutup hasret ateşini bastırayım. Sonunda, Derviş Kâhya’yı çağırdılar. Hoplayıp uğradım. Allahın işine bak, çamaşır yıkamış bugünkü gibi, ben yetiştiğimde kuruyanları toplamakta... Ne demektir, çamaşır yıkamış? Ardından kendi de suya girdi demektir. Yalanaraktan, hırıl hırıl soluyaraktan yanaştım. «Kolay gele Hayriye Hanım, nasılsın iyi misin?» dedim. «Eh» dedi. Çok konuşmaz çünkü... Bakar adamın suratına dikedik... Su verirken sana baktı ya... Gördün. Çamaşırları eve götürdü. Ardından sürüp vardım. İçeri daldım. Yanağını makasladım. «Kız bu nasıl güzellik... Can alır bir güzellik...» deyip kemere sarıldım. Karaoğlan’ın hesapça, sedire yatacak da kollarını yüzüne kapatıverecek... Aahh... İrkildi. Baktı, dediğim gibi can almacasına... «Yok» dedi. «Yok ne demektir. Bedava değil bizimki, parasıyla» dedim. «Yok» dedi. «Bize yazık değil mi Hayriye Hanım, Allah rızası için» dedim. «Yok» dedi, suratı domuzlandı. «Karaoğlan’a şapur şupur da bize yarabbi şükür mü? Amanı bilir misin? İnsaf kertesidir. Biz bunca zamandan beri yanıp ve de tütünümüz tepemizden çıkıp...» dedik. Meğer neye çatmışız İnebolulu... Biz meğerse, karının aybaşı sırasına çatmamış mıyız? Rastlantıya bak rastlantıya... Kör şeytanın işine bak!</span></p>

  <p class="block_2"><span>— Kalamadın mı birkaç gün... İşin acele miydi?</span></p>

  <p class="block_2"><span>— Bikez, bi karıyı sıdkile canım çekti mi benim... Milyon kazanacağımı bilsem, geçmiştir. Birkaç gün ne demek? Ölüm olsa, üç ay, üç yıl burdayım. Çünkü murat almayınca bizim açlığımız basılmaz. Evet, geçti üç gün, gittim. Bu kez, kapı kapalı... Yanaştım. Mandalı kurcaladım... Hayır, içerden sürgülü değil... Açıp araladım, baktım ki... Vay başıma... Sırt üstü yatıp döşek gibi yayılmamış mı? Hava sıcak bugünkü gibi... Sırtında bir iç gömleği... Başka bu şey arama, kardaşım, dizlik mizlik arama... Yaz uykusu halini kendin bilmez değilsin ya... Her yanı ortada... Madeni gayet ak olduğundan, say ki, frenk kristaline dökülmüş aynadır Girdim. Örttüm kapıyı pıtırdısız, sürgüsünü, yavaşça sürdüm. Niyetim, Kömüryakıcı gelse, görevi bitirmeden açmamak. Sokuldum. Gövdemi bildiğin yer depremi tutmuş, sarsalamakta ki, tanrı korusun kemiklerimiz birbirinden ayrıldı ayrılacak... Solumaktayım ki, Gülcemal vaporunun islim hışırtısı da öyle değil! Yanaştım. Şaşırtmışım. Ne halt ettiğimi bilmekten geçmişim. Durmuşum, göbeğini sıvazlamaya... Sıvazlamaktayım... Göbek gerginliği olur ama, bu kadar mı olur... Gergin dedimse, kaya gerginliği belleme hey İnebollu, bildiğin, tıkız doldurulmuş kuştüyü yastık gerginliği... Töbe! Kuştüyü yastık, ne demek? Bildiğin lâstik top... Okşalamaktayım... Ağzımızdan salya yürümüş, toparlayıp yutamamaktayım. Aklımı şeytan yellemiş... Yanına uzanmayı hatırıma getirememekteyim. -Başını yumrukladı; -Nah kafa... Kuru kafa... Yanına yataydık... «Uyku yarım ölümdür» demiş eskiler, uyku sersemliğine getirseydik.. Belki muradı alırdık o kargaşalıkta...</span></p>

  <p class="block_2"><span>— Alamadın mı? Neden? Geçmemiş mi anahali? Uzun mu sürermiş bunda bu kadar?..</span></p>

  <p class="block_2"><span>— Yok yahu... Dinle ki... Biz debelenirken uyandı. Gözlerini açmadı bir zaman... Gerindi, kıvrandı, «Sen misin Sarı Çavuş?» diye söylendi yarımağız...</span></p>

  <p class="block_2"><span>— Kim Sarı Çavuş?</span></p>

  <p class="block_2"><span>— Buranın karakol komutanı... Gedikli...</span></p>

  <p class="block_2"><span>— Çavuşu mu bekliyormuş?</span></p>

  <p class="block_2"><span>— Beklediğini bilmem! Dostu.</span></p>

  <p class="block_2"><span>— Hani bikezden başka, olmazlanıyordu?</span></p>

  <p class="block_2"><span>— Olmazlanması, şuna buna... «Dostu» dedim. –Dostu nasıl tutacak bikezden fazlasına olmazlanacak da? Elhasıl, uzatmayalım, İnebollu, baktı Çavuştan ses yok, sıçradı kalktı, gözlerini açtı. Bizi görmesiyle, «Sen miydin kara şapkalı, Sarı Çavuş sandım» diye güldü. «Sarı Çavuş kaç para, hehehey Hayriye Hanım, sınamayınca ne desem boş... Eğer, bir bölük Sarı Çavuş’tan eksik bulursan, keseceğin cezaya razıyım» diyerekten sokulayım dedim. Tam tamına Karaoğlan’ın dediği gibi rezillendi. Göğsüme bir tepme vurdu, az kaldı ki bizi yere yıka... Gerileyip ben beni buldum, silkinip şaşkınlığı attım. «Nedir? Bu nasıl cilve kız orospu?» diyerekten dikildim. Baktım gülmekte, keyfile, yanaklarını çukurlaştıraraktan... Salayım dedim, balta meğer yanında değil miymiş, İnebollu? Hopladı kalktı. Evet, bildiğin, padişah cellâdı hoplaması... «Höst! Bu nasıl oyun... Bırak elindekini» dedim ama, Karaoğlan’dan duyduğum aklımda, yalan mundar, geri bastım. Çünkü, pazı gücümüz, bize yeterse de, atikliğimiz Karaoglan’ın çabukluğunu tutmaz. «Git işine kara şapkalı» dedi, «İlk geldiğinde, anahali olmayaydı, ne güzeldi. Sıranı savdın, bahtına küs» dedi.</span></p>

  <p class="block_2"><span>— Hep gülerekten mi?</span></p>

  <p class="block_2"><span>— Hep...</span></p>

  <p class="block_2"><span>— Yalvardın?</span></p>

  <p class="block_2"><span>— Para etmedi.</span></p>

  <p class="block_2"><span>— Yakardın... Keseye davrandın?</span></p>

  <p class="block_2">— Hiç...</p>

  <p class="block_2"><span>— Allah Allah... Sonra peki?.. Hiç mi bugüne kadar?</span></p>

  <p class="block_2"><span>— Hiç...</span></p>

  <p class="block_2"><span>— Üstüne düştün de mi, hiç?..</span></p>

  <p class="block_2"><span>— Biz ne biçim erkek olalım ki, böyle avanak bi karının ardında dolanalım? Boşladım gitti. Babamdan öğütlüyüm ben, İnebollu, kötü karı, he dese, bizim hovardalık zagonu sürgit yazmaz, görgeçtir. Aslında, benim buna bu kadar zorlatışım meraktan... «Bilakis» defterde bu da bulunsun, dediğimizden... Hakçası, bu kadar zorlatmak bile yaraşmaz bize...</span></p>

  <p class="block_2"><span>Herif bu sözü öyle şişinerek söylemişti ki, Abdülkerim, merak etti:</span></p>

  <p class="block_2">— Zenaat? Tapucu filan mı?</p>

  <p class="block_2"><span>— Tapucu mu? Pöh... Üstüne vurduramadın İnebollu, yaklaştıramadın. Bizde tapucu görüntüsü var mı? Hayır... Biz, oğlum, Allahımıza şükür, resmen toptancıyız...</span></p>

  <p class="block_2"><span>— Ne toptancısı?</span></p>

  <p class="block_2"><span>— Heyvah oğlum İnebollu, yazık ki, İstanbul kaldırımı çeğnemektesin ve de bilâkis İstanbul’dan başka İstanbul yoktur. Toptancıya «Neyin toptancısı» diye sorulmaz. Hele bize hiç sorulmaz. Dünyada varın yoğun toptancısıyızdır da ondan bilâkis... Adam var ya, bildiğin adam «Onun bile toptancısıyız» diyeyim de sen anla! Satanı bulsam pey sürer alırım, alanı bulsam yüzde beşle dayanırım gider. Akıllı toptancı yüzde beşten artığını hiç beklemeyecek, bilâkis...</span></p>

  <p class="block_2"><span>— Orası öyle... Ben «çokcası hangi mal üstüne» dediydim. Ekin mekin, bakliyat makliyat üstüne mi?</span></p>

  <p class="block_2"><span class="text_5">— İ</span><span class="text_5">yi bildin, bilâkis, bakliyat...</span></p>

  <p class="block_2"><span>— Dükkân...</span></p>

  <p class="block_2"><span>— Yoktur Allahıma şükür...</span></p>

  <p class="block_2"><span>— Ardiye, yazane?</span></p>

  <p class="block_2">— Yoktur, çünkü «Yatan aslandan gezen tilki yiğit» der bizim Hacı Yunus Efendi...</p>

  <p class="block_2">— Kimdir?</p>

  <p class="block_2"><span>— Kim mi? Nasıl haksız mıymışım, boşuna çiğnemektesin İstanbul’un kaldırımını dediğimde, İnebollu?.. Hacı Yunus Efendi’yi bilemeyince, adam neden mübarek İstanbul2u boşuna kalabalık etmeli? Memleketin bakliyatı, bizim Hacı Yunus Efendi’mizden sorulur. Ayrıca kuru ot, saman, arpa, ekmeklik un bizden dağılır. Askere, başıbozuğa veririz toptan... Hacı Efendi’mizin girdiği arttırmaya, eksiltmeye Karun peygamber bulaşamaz. Ayrıca Urfa yağı, Trabzon yağı, peynir, pekmez, zeytin hep bizdedir. Askeriyeye veririz, döner başıbozuğa veririz. «İşimiz hükümatla» diyeyim de aklın ersin! Hükümatla dedimse, denizdeki balık hesabı değil... Kızın biri paşada, biri valide, öteki okullar nazırında... Bizim Hacı Yunus Efendi’nin verdiğinden iki kat iyisini, iki kat ucuza vereyim, desen, almazlar ve de alamazlar. Damatlar alamaz ya, yabancı hiç alamaz. Alayım demesiyle Van’ı, Bitlis’i boylar. Gazi Paşa’mız herifin öz babası olsa, kurtaramaz.</span></p>

  <p class="block_2"><span>— Sağlam desene?</span></p>

  <p class="block_2"><span>— Sağlam ki, demir kazık...</span></p>

  <p class="block_2"><span>— Sen salt bakliyat mı toplarsın Şaban emmi?</span></p>

  <p class="block_2"><span>— Yok yahu... Saydığım kalemlerin hepsini toplarım. Bu yüzden gurbet gezerim durmamacasına... Benim, evde kaldığım, ayda, üç dört günü geçmez.</span></p>

  <p class="block_2"><span>— Ne bırakır, gezgin toptancılık, yuvarlak hesap? Türkçesi, kaça gelir senin aylık?</span></p>

  <p class="block_2"><span>— Esnaflıkta, esnafın kazancını sormak var mı, Kömürcü?</span></p>

  <p class="block_2"><span>— Yoktur ama, bizimki hemşeri zagonu... Kendin dedin ya, hemşerinin hemşeriden gizlisi olmaz.</span></p>

  <p class="block_2"><span>—Dedikse... Bu meseleye mi, dedik?</span></p>

  <p class="block_2">— Peki vazgeçtim. Bin bereket mi, değil mi?</p>

  <p class="block_2"><span>— Tamam... Şimdi oldu, bilâkis, bin bereket... Namerde aman demedik bu zamana kadar...</span></p>

  <p class="block_2">— İyiymiş bu gezgin toptancılık!</p>

  <p class="block_2">— İyidir ama, her toptancıya değil, er toptancıya...</p>

  <p class="block_2"><span>— Çoluk çocuk?</span></p>

  <p class="block_2"><span>— Ah ah!... Sen bana bunu dört yıl önce sormalıydın ki... Ah dedikçe ağzımızdan alafın nasıl harladığını görmeliydin.</span></p>

  <p class="block_2"><span>— Anlamadım.</span></p>

  <p class="block_2"><span>— Anlamadın mı? Allah selâmet versin, bizim Hacı Yunus Efendi, «Anlamadım» dedin mi, «Aklını kullanmadın da ondan» deyip güler biz zaman... Aklını kullanmadın. İnebollu, benim karının kısır çıktığını bu sebepten bilemedin!</span></p>

  <p class="block_2">— Heyvah... Yandı başlığa saydığın paralar desene...</p>

  <p class="block_2">— Eh, yandı sayılır bir bakıma... Neden saymaktasın bunca parayı? Döl-döş yetiştirmeye saymaktasın! Eğlenir bizimle Hacı Yunus Efendi, keyifliyken... «Ulan bahtına tüküreyim, teres Şaban, vurduk seni boşböğründen, yürü!» diyerek, gönül eğlendirir.</p>

  <p class="block_2">— O mu dünür düşüp aldı?</p>

  <p class="block_2">— Almadı, verdi. Çünkü beslemeden yetişme ahretliği... Ahretlik dedimse, kel ahretlik belleme... Saçlar topuklarda bir Gürcü kızı ki, yüzüne bakamazsın, gözlerin kamaşır. Hemşeriden gizli olmaz, otuzu çoktan aştı ama duymasın, benim hesapça kırka yanaştı, hamam dönüşü görsen, on dördünde kız ehli kızla değiştirmezsin!</p>

  <p class="block_2">— Kaç yıldır evlisiniz?</p>

  <p class="block_2"><span>— On dokuz, yirmi... Verme lâfını erkence etti de bizim, sağ olsun Hacı Efendi’miz, vermeyi geciktirdi, az biraz... Niyeti, bizi tavlayıp çalıştırmak... ama helâl olsun! Ben Hacı Efendi’mizden de hoşnudum, avrattan da... Edeplidir, evcildir. On parmağında on hüner... Tutumlu ki, nah... «Ulan karı, derim, harcan biraz... Yapın üstüne başına... Kazanmaktayız Allahıma şükür... Giyin kuşan da bi salın, düşmanlarımız çatlasın!» derim. Aahh!.. «Her güzelin vardır bi kusuru» demişler ya, dedelerimiz... Doğru... Bununki de kısırlık...</span></p>

  <p class="block_2">— Nerden belli? Ya sendeyse?</p>

  <p class="block_2"><span>— Tamam! Öyle dedim ben de... Hocalara, ocakları başvurdum bi zaman! Bizim bir medrese yoldaşımız vardır, senden iyi olmasın. Ahican deriz. Okuyup mokuyup dururken içkiciliğe vurdu teres, önceleri sarığı çıkarır, deli damına, giderdi tebdile soyunup... Sonunda büsbütün vurdu farmasonluğa... Sıyırdı cüppeyi müppeyi... «Ulan desem, nerden bildin bunca yıl önce, dünyalar durdukça durası Gazi Paşa’mızın cumhuriyet zagonu getireceğini de, mollalığı boşladın?» Bu dümbük nerdense duymuş, bizim hocadan hocaya, tekkeden tekkeye, ocaktan ocağa taşınıp bunca parayı saçıp savurduğumuzu... Yolumu kesti bigün, delidamının kapısında... «Beri bak akıllıların Şabanı da, Şabanların akıllısı... Kısırlığa derman aramışsın... Nah şu şarap beni çarpsın ki sakatlık sende yok...» Biz o sıra, denize düşmüşüz, usturaya sarılmaktayız, şaşkınlıkla, «Aman bi bildiği mi var? Böyleleri hal sahibi olur» diyerek göğüsleyip geçmedik. «Nerden bu haber, cehennem direği?» diye sordum. «Şurdan ki» dedi, «Senin karı, Hacı Yunus deyusunun yetiştirmesi değil mi?» dedi, «Bunu sana yirmisinde vermediler mi, dümbük?» dedi, «Hacı kullanmıştır, geberesi oğulları kullanmıştır k,, dümdüz etmecesine kullanmıştır. Bu kadar fırtınada çocuk tutmayan kahpe...» derken aklım başıma geldi. Ben beni toplayıp yumuldum ya, ne fayda, çarşılı araya girdi, «Uyduğun herife bak!.. Senin toptancılığına yazık yahu!» dedi gülüşerekten... Beni bi düşüncedir aldı.</span></p>

  <p class="block_2">— Yok canım... Serhoşun lafıyla mı? Ayıp ettin hemşerim... Hiç gerekmez.</p>

  <p class="block_2"><span>— Hayır, teresin karalamasına kim kulak asar. Hacı familyasında şeriattan dışarı iş yoktur ve de olabilemez. Karının sözü geldi aklıma. «Gel etme... Şaban Efendi, ben yerinden sorup anladım, erkek kısmında kısırlık olmazmış... Bu kısırlık belâsı, Allahın, karı başına doladığı bela!.. Bir helal süt emmiş kız bulalım! Elimle evereyim seni.» demiştir kaç kez...</span></p>

  <p class="block_2"><span>— Ne kadar iyiymiş?</span></p>

  <p class="block_2"><span>— İyi ya... Hacı Efendimizin büyük kızı Talât Hanıma söz geçiren beri gelsin! «Olmaz, istemem! Yobazlıktır, barbarlıktır... -Her ne demekse bu barbarlık?- resmen geriliktir. Avrupa’ya maskara olduğumuz yeter.» diye tepindi bir zaman... O sıra doktor beyle yeni evli Talât Hanım... Bana sorarsan, günahı boynuma, «Yol olur, bizim doktor da heveslenir » dese gerek...</span></p>

  <p class="block_2"><span>— Nasıl razı ettiniz sonra?</span></p>

  <p class="block_2"><span>— Sonrası... Bunlar İstanbul’a göçüp yerleştiler. Doktor karı doktoru... Önce muayene yeri açtı. Sonra özel hastane kurdu. Müşteri birikti ki, başını kaşıyası kalmadı. Talat Hanım, napsın? Herifi çoğu geceler evde yok... Hastanede ameliyatlarda... Kâğıt oyununa, dansa mansa vurdu, Talat Hanım azbiraz... Bizi unuttu. Talat Hanım unuttu ya, doktor damadımız, çok yaşasın, unutmadı. Neden? Çünkü doktor... Doktor kısmı, böyle meseleyi hiç unutmaz. Çünkü, bizimki de bi hastalık... Sonunda, bi akşam eve gittim. Anadolu dönüşü... Baktım, karı bi hoş... «Nedir» dedim. «Yok bişey» dedi. Adam ne biçim bir avanak olmalı ki, bindiği kısrağın, yele titremesinden, bişey olduğunu anlamamalı... Sıkıladım. Huyudur, erkek kısmına, yemekten önce, bişey demez. Yemeği yedik, kahveyi verdi. «Müjdemi isterim efendi, Talat Hanımın gönlünü ettik» dedi. Ben toptancı hesaplarındayım, yüzde beşi tutturduk mu? Yoksama, üç buçuğa, dörde düşürdük de yandık mı? Bunu çevirmekteyim aklımdan... «Neye ettiniz gönlünü... Benim bildiğim Talat Hanımın gönlü kolayına edilmez!» dedim. Meğer, kızı bulmuşlar bize, sözü kesip nişanı bile takmışlar.</span></p>

  <p class="block_2">— Güzel mi bari?</p>

  <p class="block_2"><span>— Ne demek güzel mi? Dünyada iki güzel varsa biri bu? Çünkü, doktor damadımızın hastanesinde hasta bakıcı... Çünkü bizim doktor damadımız, yeminlidir, hastanesine çirkini hiç uğratmaz. Avrupa’da okudu kendisi... Avrupa’nın doktor kitabı yazasıymış ki, «Bir hastanede, güzel kız, güzel karı da bir dermandır» diye yazasıymış... Dediğim hastane, devlet hastanesi, belediye hastanesi değil... Orda çirkin olur, hemi de olmalı ki oralarda yatan it köpek takımı, tatlı canı kurtarmayı şuraya bırakıp karıya kıza gönül akıtmasın.</span></p>

  <p class="block_2">— Demek aldın, almanla...</p>

  <p class="block_2"><span>— Almamızla, hemşerim... Vay ki vay... Yahu ben karı doğurturmuşum ki, arkadaş, bizim büyük avrat kökten kısır olmasaymış da, azbiraz olsaymış onu bile doğurturmuşum. Ardı ardına bi kız, bi oğlan geldi. Derken baktık, üçüncüyü tutmuş... Bu kez de, kürtajdan baş alamamaktayız. İki aya varmadan bizim küçük haspa, karşımıza dikilir. «Nedir o gene? Aklıma gelen gibi mi?» yere bakar. Anlarım ki, anahali gene gecikmiştir. «Tuh yüzüne» derim. Pancara keser. Utanır çünkü... Karının bu kadar sık çocuğa kalması neden, bakalım? Gayet hırslı, gayet istekli olduğundan... Ne demişler atalarımız, «Erkeğin bir nefsi olur, karının on nefsi demişler. Bizim haspada, arkadaş, benim gördüğüm, nefis on değil, elli... Belkim de yüz... Bereket, damadımız doktor, hastanemiz kendi malı... Bizimki oranın yabancısı değil... İki yıldır hiç şaşması yok... Üç ayda bir kürtajdayız. Dengine getiririz. Ben toptancılığa çıktım mı, bizim haspa, yallah hastaneye... Sağolsun bırakmaz kolayına, doktor damadımız... Kürtajdan sonra, yedirir içirir. Onbeş yirmi gün iyice tımara çeker. Dönerim ki, Amasyaelması gibi, yanaklar kıpkırmızı, kütür kütür... Ben onu bunu bilmem, arkadaş, bazı karıya bu kürtaj yaramakta ki, can suyu halt etmiş... –Sınırsız bir mutlulukla derin derin içini çekti: -Atlattık çok şükür kısırlık belasını... Ocağımızın sönmesi tehlikesini savuşturduk. Sende çocuk?</span></p>

  <p class="block_2"><span>— Kıyamet gibi, ürkütmeden sayılmaz...</span></p>

  <p class="block_2"><span>— Aman olsun... Aman iyi... Aman, çocuksuzluk gibi bela yoook! Eve gitmez miyim, biri sağımda, biri solumda... «Yahu bunlar yokken ben ne halt edermişim?» derim gözlerim yaşarır. Kısırlık derdiyle debelenirken, şunun bunun çocuğunu severdim. O başkaaa... Kendi belinden inmişe benzer mi? Benzemez! «Kan kaynaması olur» derlerdi, hiç inanmazdım. Töbeee! Kanı kaynamakta ki adamın, kaynar süt gibi köpürerekten kaynamakta... -Karının kaybolduğu yerde bir kımıltı farkederek dikkat kesildi: -Geldi Hayriye kahbesi... «Nedir yahu! Gitti de gelmeyiverdi» demekteydim. -Bir zaman dişlerini gıcırdatarak baktı: -Tüh... Keçilermiş... Ulan teres desem, gözün mü karardı keçiyi karıdan ayırd edemez mi oldun? Bi de bu gözle kaçak tutturacaksın da, şu kadar bin kaymayı cebe atacaksın? –Ürkerek döndü, İnebolu’luya araştırarak baktı: -Gazete okur musun sen, İnebollu?</span></p>

  <p class="block_2"><span>— Yok... Nolmuş?</span></p>

  <p class="block_2"><span>— Okuman hiç mi yok, varda mı okumazsın?..</span></p>

  <p class="block_2"><span>— Rakam dökerim az biraz ama, okumayı hak edemem...</span></p>

  <p class="block_2"><span>— Okutup dinlemez misin, sözgelimi, Karagöz’ü, maragözü?</span></p>

  <p class="block_2">— Yok... Kaçmaktan kovalamaya, hey Şaban Efendi, bizim vaktimiz nerde?</p>

  <p class="block_2"><span>— Olmadııı, İnebollu olmakla adam adamlıktan çıkmalı değil... Olan biteni bilecek esnaf kısmı ki, alıp sattığında zarara garkolmaya...</span></p>

  <p class="block_2">— Aman bi olup biten mi var, Şaban Efendi, hemşerim, bilmediğimiz bir yaramaz iş mi var?</p>

  <p class="block_2">— Duymadın mı, vah yazııık! Gazi Paşamızın canına kasdettiklerini hiç mi duymadın, ittihatçı gâvurların...</p>

  <p class="block_2">— Duyulmaz mı, duyduk! Tutulmuş ya tümü domuzların?</p>

  <p class="block_2">— Hayır! Baş domuzlardan ikisini ele geçiremediler!</p>

  <p class="block_2"><span>— Essah!..</span></p>

  <p class="block_2"><span>— Biri... Başdomuz, Kara Kemal... Esnafların işlerine çokça karışırmış bu Kara Kemal hınzırı. Görmüşlüğün yok mu senin?</span></p>

  <p class="block_2"><span>— Valla... Büyük adammış... Büyük adam kısmını görmek bize ne kadar uzak... Sen gördün mü?</span></p>

  <p class="block_2"><span>— Yok...</span></p>

  <p class="block_2">— Hacı Yunus Efendi tanır herhal...</p>

  <p class="block_2"><span>— Hayır, biz Ankara’lıyız, öyle reziller bizden uzak. Tanımaz öylesini bizim Hacı Yunus Efendimiz... -Abdülkerim’e bir başka anlamla bakarak yavaş yavaş elini cebine attı, ama hemen çıkarmadı: -Doğru, buraya mı geldin İstanbul’dan sen?</span></p>

  <p class="block_2"><span>Abdülkerim bu söze nasıl karşılık vermenin daha doğru olacağını araştırıyordu;</span></p>

  <p class="block_2"><span>— İstanbul’dan... Eh doğru sayılır... Her ne kadar...</span></p>

  <p class="block_2"><span>— Kıyı boyu gittin mi, dedim, başka kömür yakıcılara?..</span></p>

  <p class="block_2">— Nolacak?</p>

  <p class="block_2"><span>— Olacağı... Vatanımıza milletimize... Dinimize imanımıza hizmet ki, hacca gitmekle bir... -Cebinden iki fotoğraf çıkarıp gösterdi: -Dolaştığın yerlerde bunlara benzer iki herif gördün mü? Höst! İyicene bakmadan «Gördüm-görmedim» yok... Ne denildi? «Tanrı yolunda savaşmakla birdir, bunları yakalatmak» denildi. Göreyim seni, hey İnebollu, bizim oralarda Kastamonu adamı gayet açıkgöz bilinir. «Gördüm evet!» demelisin, dediğin de doğru çıkmalı ki. Hacı Yunus Efendimiz sana cumhuriyet nişanı alıvermeli... Ayrıca vatan hizmetinden aylığa geçirmesi de çaba...</span></p>

  <p class="block_2">Abdülkerim, kederli bir gülümsemeyle kendi resmine bakıyordu. Bereket kötü bir fotoğraftan çok kötü bir kopyaydı. Hele şimdiki haline şeytan bile benzetemezdi ama, kendisi kendini tanıdığı için gene de ürktü. Hemen Kara Kemal Beyin resmini üste çıkardı. Kara Kemal Bey fotoğraf çektirmeyi sevmez, hem de politikacılar için zararlı bulurdu. Bu sebepten resmi hiç benzemiyordu. Fotoğrafları, suratını asarak uzattı:</p>

  <p class="block_1">&nbsp;</p>

  <p class="block_2"><span>— Yuf be... Gözlere bak gözlere!.. Bildiğimiz, canalıcı eşkıya... Hele domuzlar! Yok, Şaban Efendi emmi, görüp bildiğim, rastladığım herifler değil!.. –Biraz düşündü: -Peki, naramakta bunların resmi senin üstünde tanımazken bilmezken?</span></p>

  <p class="block_2"><span>Şaban Efendi, resimleri aldı, ikisine de ayrı ayrı tükürür gibi yaptı. Gözlerini ayırmadan kasıldı:</span></p>

  <p class="block_2"><span>— Bunlar mı? Benim üstümde... Ne mi arar? Oğlum İnebollu, sen Şaban dayını, küçük gördün de... Biz kimiz? Biz resmen Halkçı değil miyiz? Bugün bütün Halkçılann ceplerinde bunlardan birer resim var. Gördüğümüz yerde, gözümüz keserse yakalarına sarılacağız. Aklımız kesti ki, güç yetmeyecek. Çünkü komitacıdır bunlar... Sizin oralarda duyuldu mu bu komitacı lafı... Komitacı demek... Gâvurdan kötü... Bir komitacı, «Müslüman olayım» dese, bikez gâvur dinine girmeden töbesi kabul değil... Sayki kızılbaş-alevi hesabı... Komitacı kısmı vurucu olur. Hemi de gayet kıyıcı olur. Bunların üstünde, dörder tabanca, dörder Alman bombası, keskinliği ustura aratmaz birer gaddare varmış ki, zehir... Bizim küçük avrat dedi ki, «Senin gözün karadır. Ben senin gibi yürekli hiç görmedim. Heriflere rastlayıp tanımanla, dur otur dinlemezsin, yakalarını toparlamaya kalkarsın. Teke tek olsa, üstesinden geleceğine hiç şüphem yok... Pazı gücünü ve de karakucaktaki oyunbazlığını bilirim, denmişim. Ne fayda ki, bunlar iki domuz... Biriyle elleşirken öteki, korkarım sana bir iş eder. Günahın boynumda kalır, kıyamete kadar yanarım» dedi.</span></p>

  <p class="block_2"><span>—</span> <span class="text_5">Neden günahı boynuna?</span></p>

  <p class="block_2">— Şundan ki... Bana kalsa, bre İnebollu, cebime adam tasvirleri doldurup İttihatçı gâvuru izlemek aklıma mı gelir?</p>

  <p class="block_2">— Ya?</p>

  <p class="block_2"><span>— Yaşına göre bizim küçük avrat akıllıdır ki, köpoğlu köpeklikte kör şeytan kaç para?.. On gün oldu... Bayram... Bayram olmasa bizim evde ne işimiz olur. Kurbanı kestik, kavurmayı gövdeledik, Allahın bildiğini kuldan niçin saklamalı, gecedir, erkeklik ödevini yüz akıyla başardık.</span></p>

  <p class="block_2"><span>— Küçük avratla?</span></p>

  <p class="block_2"><span>— Küçük... Avrat dedim mi hep küçük... Çünkü büyükle bacı-kardaş olmuşuz çoktaaan... Ben cigara yakmışım. Haspa suyu ateşe komuş... Suyu komuş dedimse Cingöz köpoğlu... Harpadak kaynatmaz... Arada bizi günaha sokarsa, iki aptesi bir aldıracak... Ben cigara içmekteyim... Bizimki salınmakta... Gelip gidip şuramızı buramız kurcalamakta... Derken, suratımıza baktı bi zaman... «Şaban Efendi, bu dünyanın bi avanağı biz miyiz?» dedi. Duymazdan geldim. Gecenin bi zamanı, karı kısmının her dediğine »Neymiş?» diyerekten koşulmaz erkek gibi erkek... «Sana dedim herif, sağır mısın?» dedi. «Nedir?» dedim. Meğerse, biz yokken aklına gelmiş... «Bunca yeri dolandırmakta bizimki... Hükumatımız kaçak tutana şu kadar bin lira verecek... Hem kârında geçinsin, hem göz-kulak olsun... Kurnazsa kurnaz... Sezgiliyse sezgili... Hele akıl dedin mi, hayır, Şaban Efendideki, Müslüman aklı değil, bildiğimiz, şeytan aklı... Sıdkile sıvansa dinim gibi bilmekteyim, uçan kuş kurtulamaz pençesinden» demiş... «Gelince aman unutmayıp söyleyeyim de, hükumat bahşışından pay koparayım» demiş... Akla bak akla... Dikkat isterim İnebollu... Karıda bu akıl... Nasıl bi bela! Ben bunu duymamla, «Allahı ekber» diye hoplayıp it oturumuna geldim. Hesaba çöktüm. Hükumatımız şu kadar bin kayma verecek... İkisine mi, birine mi? Dedim ya, bizimkinde akıl tonla... «İkisine olu muymuş? Bu hükumat nasıl bir rezil olmalı ki iki domuza bi bahşiş vermeli... Her birinedir ve de görürsün, ikisini bir tutana ayrıdan diş kirası bile vardır» dedi. Hesap büyüdü, akılla toplanacağı çözümleneceği kalmadı. «Şurdan kâğıdı kalemi yetiştir... (Kâğıt-kalem) dedim kahpe... Şamar gelmekte ki, gör nasıl gelmekte!» diye bağırıp camları zıngırdattım. Sabahı ettik, rakamlarla boğuşaraktan... Gün ışıdı ışımadı, koştum Hacı Efendimize... «Beri bak efendim, bak neler demekte senin Cevriye kızın?» dedim. Adı Cevriye’dir haspanın... Cevriye Arapça lügattir. Anlamı: «Sana cevrederim haaa» demek. Hele rezil... Hacı Efendimiz önce kulak ardıyla dinlerken apansız dikildi. «Aman ne akıllar... Bunlar nasıl bir akıllar» diye döneledi. «Aferin Şaban Ağa, her sabah böyle akıllarla gelmelisin ki, ben sana (Eşeklikten kurtulmakta az biraz) demeliyim» dedi. Hemen birini saldı, Halk Partisi kâtibine, bayram günü, partiyi açtırıp defteri getirtti, «Yallah bismillah» deyip kendi eliyle bizi üst başa üye yazdı. Defteri getirene dedi ki, «Adamlarımdan Şaban Efendi, partimizin baş üyelerindendir.» dedi. «Bana ne kadar güvenirseniz, Şaban’ıma da o kadar güveneceksiniz!» dedi. «Yalan çıkarsam, kazasına belâsına razıyım. Ceremesi benden» dedi. «Kendisi toptancımdır, gezgin gezer, dolanır ki, bir kaldığı yerde bi daha kalmaz. Bugünden tezi yok, din düşmanlarımızı ve de vatan millet düşmanlarımızı ve de partimizin düşmanlarını arayıp bulacaktır» dedi. «Ve de, şeytanın yattığı yerde olsalar bulup çıkaracağına dinim gibi güvenmekleyim» dedi. »Kâtip kaçakların işe yarar iki resmini şimdicik yollasın, gerisine karışmasın ve de Şaban’ın ikisini birden yakalayacağından yakalama bahşişini çifte olarak hazırlasın ve de ayrıca Gazi Paşamızın vereceği diş kirasını da isteyip getirtip hazır bulundursun» dedi. «Geciktirdi mi, zararım dokunur, bilmiş olun!» diye de sıkıladı. Bi saata kalmadan bu resimler gelip yetişti. Hacı Efendimiz baktı bi zaman, «Tüh yüzünüze» dedi, «Şunlarda iman nurunun şuncacığı var mı, bak da söyle allasen, Şaban’ım» dedi, sırtımı sıvazladı. Doktor damadımız da baktı. «Tez tutulmalılar ki, bir işe yaramalı... Bana kalsa, Şaban Bey, hemen yola çıksın ki bahşışlar ve de diş kiraları densizin birine nasip olmasın» dedi. «Eve uğraması bile gerekmez. Ben o tarafta bir hastaya gideceğim, uğrar bildiririm» dedi.</span></p>

  <p class="block_2"><span>— Hemen mi yolu eline aldın. Şaban Dayı...</span></p>

  <p class="block_2"><span>— Hiç aman vermedim. Hükümat işidir ve de vatan millet işidir. Az biraz da biz zorlatmayıca, fıkara hükümat, Ankara’da oturup bunca rezilin üstesinden nasıl gelecek? Hakçası biz de biraz şaşırttık önceleri... Biz dedimse, biz kimin itiyiz. Hacı Yunus Efendimiz, Müftü Abdurrahman Efendimiz, Şeyh Dürrü Efendimiz gibi aklı erenler şaşırttı. Bizim oralarda, yalan mundar, önceleri büyüklerimiz, Gazi Paşamızı, İsmet Paşamızı, ordu babası Fevzi ve de bütün kalpaklı takımını, din düşmanı, domuz İttihatçı gâvuru bellediydik, «Heyvah, farmason-bolşevik eline düşüldü. Din iman, ırz namus ayak altında kaldı» diyerekten gizliden döğünmekteydik.</span></p>

  <p class="block_2"><span>— Meğer?</span></p>

  <p class="block_2"><span>— Meğerse dini bütün Müslümanlarmış ki, Osmanlıya müftü olacak bir Müslümanlar... «Gâvur zagonu getirdi bunlar Lozan’dan, gâvurun yedi dediği yerde bunlar yetmiş aldı geldi» diyen kendini bilmezlere hiç aldırmayacaksın. Çünkü, aslında zagona bakılmaz, paraya bakılır. Biri geçti Osmanlı tahtına oturdu mu, Türk keseden gözünü ayırmayacak... Paracıklar girmekte mi, çıkmakta mı? Bunun helâli haramı yok! Çünkü, haramsa günahı hükumatımızın boynunadır. Evet, gayetle yararlı bir gidişattır bu Cumhuriyet gidişatımız! Hep mi Osmanoğlu otursundu canım?.. «Bozulalım da gerisin geri yeni baştan düzelelim» denilmiştir.</span></p>

  <p class="block_2">— İki karı almayı yasakladı bu Cumhuriyer Şaban Emmi, ya bunu napalım?</p>

  <p class="block_2"><span>— Elini çabuk tutaydın da, Cumhuriyetimize bahana bulmıyaydın İnebollu! «Birden artığı varsa birini boşa!» dedi mi? Demedi. Canım çeker, doktor damadımız uygun görür, üçüncüyü de alırım. Hükumattan ferman isteyecek değilsin! Parana geçer hükmün! Bi de belgücüne bakar. Başlığı sayar alırım. Alan razı veren razı olunca, Bolşevik zagonu mudur ki, paralı işe karışsın hükumat?.. Evleri aramağa kalktılar diyelim, ceza kesmek için... Küçük karılar, «Biz hizmetçi durmaktayız, Şaban Efendimize» deyince ne lazım gelir? Hizmetçi tutmayı da yasaklamadı ya, kıyamete kadar durası, Gazi babamız? Nah karı salınaraktan gelmekte... Vay Hayriye vay... Şurdan ol görüp murat alınamadı. Kıvraklığa hele kıvraklığa. Karaoğlan’a bakarsan iş üstünde buna katiyyen güç yetmezmiş ve de dur durak bilmezmiş ki, fıkara hovardası, iki soluklansın da, taze can bulabilsin.</span></p>

  <p class="block_2"><span>Hayriye kulübeye girene kadar, Hacı Yunus’un toptancısı Şaban Efendi, dişlerini takırdatarak «Ah ulan ah! Ah ulan kahpe! Ben sana sorardım ya, olmazlanmayı... Ne fayda! Derviş Kâhya rezilinin hamlığına dua et!» diye söylendi. Karı gözden kaybolunca, Abdülkerim’e döndü. Gözlerini kırpıştırıyor, aklını başına devşirmek için çabalıyordu. Karşısındakine kızmış, kendisini de ayıplamış gibi suratını astı. Yaraşmaz bir lâftan yaraşığına geçip köylü parçasının yılışmasını önlemek istercesine çıkıştı:</span></p>

  <p class="block_2"><span>— De bakalım İnebollu, sizin oralarda, kuvayı milliye zamanı tekâlife fazlaca mal vermiş ağa eşraf bulunur mu?</span></p>

  <p class="block_2">— Ağa eşraf... Tekâlife vermiş... Eh bulunur az, çok...</p>

  <p class="block_2">— Az çok ne demek? Çok mu, az mı?</p>

  <p class="block_2"><span>— Eh... Çokçadır. -İnebollu epey zorlattı bu kuvayı milliye meselesine..: «Paşası beyi, İnebolu’dan geçmiştir Ankara’nın» derler aklı erenlerimiz! Bu lâf doğruysa, tekâlif çok olmuştur.</span></p>

  <p class="block_2"><span>— Evet, çok olmuştur. Çok olması gayet iyi... De bakalım, İnebollu, sizin mebuslar nasıl? Sizin dedimse, Kastamonu’yu sordum?</span></p>

  <p class="block_2"><span>— Ne gibi?</span></p>

  <p class="block_2"><span>— Laf mı şu? Kaşını gözünü vasfedecek değilsin. Tuttuğunu koparır, açıkgöz ki bildiğin köpoğlu köpek?..</span></p>

  <p class="block_2"><span>— Bilmem! Yeni seçimde çıkanların çoğunu tanımayız. Eh, vardır oldukça... Bre Şaban Emmi, kendin bilmez değilsin ya bir adamın, mebus dikilmesi için, az biraz kurnazlığı, tuttuğunu koparırlığı olacak... Koca millet meclisine gitmekte... Yeri geldi mi, birkaç laf da bizimki edecek... Buna «olur», şuna «olmaz» diyecek...</span></p>

  <p class="block_2"><span>— Oluru olmazı mı sorduk? Hayır, varsın desin... Benim sorduğum, içlerinde tekalif makbuzlarını toplayan çıktı mı?</span></p>

  <p class="block_2"><span>— Tekâlif makbuzlarım toplayan?.. Yok... Sanmam... Yalan mundar, hiç duymadım...</span></p>

  <p class="block_2"><span>— Duymadın. Yemin et desem...</span></p>

  <p class="block_2"><span>— Yemin de neymiş, bre Şaban Efendi... Senin on paranı mı...</span></p>

  <p class="block_2"><span>— Höst... Para yemini demedik... Ağzına gelir, atarsın bi lâf... Benim de gidip haber vereceklerim var. Bizi yere baktırırsın...</span></p>

  <p class="block_2"><span>— Baktırmayız, Allahın izniyle... İnebollu dedin mi, düşüneceksin Şaban Emmi...</span></p>

  <p class="block_2"><span>— Pekiii... Gelelim... Evet... Göçmen işleri ne sularda, sizin oraların?</span></p>

  <p class="block_2"><span>— Göçmen... Bildiğim... Bizim oralara göçmen kondurmadı hükumatımız Allahıma şükür, Dayı...</span></p>

  <p class="block_2"><span>— Kondurmadı! Eminsin! Ya peki, çokça Rum var mıydı, toprağınızda? Bağlı bahçeli... Yerli yurtlu?.. Ayak takımını, cıbıl milletini sormakta değilim... Ensesi kalın, çorbacı takımı?..</span></p>

  <p class="block_2"><span>— Olmaz mı? Çorbacılar bulunurdu ki, bizde Şaban Emmi, Osmanlıya sırasında şu kadar bin altun faizli borç vermiş bu çorbacılar...</span></p>

  <p class="block_2"><span>— Çiftlik çubuk sahibisi? Şu kadar taşlı değirmeni döner? Un pavlikası? Bıçkıhane?</span></p>

  <p class="block_2"><span>— Tamam... Ormanlıktır bizim oralar. Çorbacı bıçkıhaneleri vardır ki, hırıltısına akıl dayanmaz... Neden sormaktasın aman Emmi, bi yaramaz iş mi</span><span class="text_5">?</span></p>

  <p class="block_2"><span>— Hey yavrum... Dediklerin doğruysa, Karun peygamber malına kondun bil ve de bundan böyle yoksulluğa töbe ettin bil...</span></p>

  <p class="block_2">— Deme Şaban Emmi...</p>

  <p class="block_2"><span>— Bil ve de gel beni İstanbul’da bul... Bu dünyada aç it gibi gezinmeli değil, bir hayırlı iş sapına yapışmalı... Bizim Hacı Yunus Efendimiz, bugünlerde, neye zorlatmakta? Gavur mallarını Müslüman etmekliğe zorlatmakta... Rum malları göçmenlere verilesiymiş? Ne demektir göçmen, omuz verme kulak ver, İnebollu, ne demektir ha? Rumeli göçmeninin gâvurdan ayrıntısını sordum?</span></p>

  <p class="block_2"><span>— Ayrıntısı... Müslüman...</span></p>

  <p class="block_2"><span>— Kim demiş... Yok öyle şey...</span></p>

  <p class="block_2"><span>— Yok da, bunların camide işleri ne? Allahı ekberi duyunca namaza seğirtmeleri?</span></p>

  <p class="block_2"><span>— İnandın? Tüh yüzüne... Gâvur dölünden Müslüman mı olurmuş, hey akılsız İnebollu... Bunlar</span> <span class="text_5">d</span><span class="text_5">omuz eti yiyerekten yetişmediler mi? Hayır, göçmen kısmına Müslüman diyenin ben dininden şüphelenirim.</span></p>

  <p class="block_2"><span>— Aklım karıştı, emmi, sen bu lafı neyin üstüne getirmektesin?</span></p>

  <p class="block_2"><span>— Şunun üstüne ki, gayret günüdür ve de son kertesine kadar çabalamak günüdür. Müslüman oğlu Müslüman olan ve de Türk oğlu Türk olan omuz omuza kenetlenip birbirine arka verip çabalayacak ki, bir gâvurdan aldığımız, öteki gâvura gitmesin... Bizim Hacı Yunus Efendimiz, giden Rumların malları Türk’e kalsın, diyerek duru durağı uykuyu muykuyu yitirdi kaç zamandır. «Bir Hacı Yunus Efendinin çabalamasıyla ele bir şey mi geçebilir?» dersen... Bir başına çabalamakta değildir. Çünkü bir elin sesi çıkmaz ve de bu dünyadan, Allahıma şükür, dini bütün Müslüman göke çekilip tükenmez! Bu işin içinde adamı ipten alır mebus beylerimiz var ki, gördükte, hamiyetinden gözlerin yaşarır. Bunlar da gece uykusunu yitirmişlerdir, İnebollu, bunlar, vatan-millet yolunda çabalamakta ki, nikâhlı karılarının yanına gitmeyi unutmacasına... Evet, gece sabaha kadar seccadeye yapışıp «Aman hey Allah, yarınki gün, millete, vatana ve hükumatıma, bir hayırlı iş görmeyi nasip eyle...» diye çığırışır dini bütün mebuslarımız vardır. Hamiyetinden kanlı yaşlar döken mebuslardı ki, bugün bi lokma ekmek bulmaktaysan bunların yüzü suyuna bulmaktasın... «Bir şapkası eksikti, gâvurluk meydan aldı» demekte kimi asılacaklar. Fes kimden alındı? Rumdan alındı. Kim aldı? Gâvur padişah, İkinci Mahmut aldı. Noldu sonu? «Gözüme cehennemin meyil deresi görünmekte aman bana bi çaare» diyerekten gitti, tam yedi yorgan paralayıp... Başı kırmızı fesli domuz İttihatçı gâvurlarını hiç görmemişiz gibi... “Evet, şapka geleceğine, börk geleydi, kallavi kavuklar geleydi ne kadar iyiydi. «Şapka» dedi kurban olduğum Gazi Paşamız her nedense... Vardır bi hikmeti... Bizim orasına aklımız ermez. Yarın öte dünyada hesabı sorulacaksa, hükumatımızdan sorulacaktır. Peygamber postunda oturana baş eğeceksin!.. İşleri karıştırmayacaksın, çünkü iyidir gayet bu gidiş... Bana sorarsan, Müslüman azalmamıştır, vaktiyle ittihatçı gâvurların korkusuna çıkamayanlar, bu kez tekbir getirerek dışarı uğramıştır. Bugün kadar, bu Osmanlı mülkünde gâvur kazanır Müslüman yerdi. Ne demektir bu? Fıkara Müslüman boğazı tokluğuna çabalamakta demektir. Bunlar benim sözüm değil haaa... Bizde bu akıllar ne arasın! Hacı Yunus Efendimizin ve de nice nice bilgili sezgili mebus beylerimizindir. Dünya kurulalıberi Kızılelma’ya dek ferman yürüten Osmanlı neden göçtü gitti? Çünkü İttihatçı gâvurlar mülkü Alaman’a peşkeş verdiler ve de bedelini bölüşüp savuştular. Enver hınzırı savuşunca tek mi durdu? Hayır! Alaman’dan umut kesince Moskof’a gitti. «Bana şu kadar yüz bin manat verirsen, Türk’ün ek yerini sana gösteririm, uğrun kapısını bildiririm, sezdirmeden sokulur, apansız salar, bitirirsin» dedi. Dedi, çünkü bunlar Rumeli çingenleridir ve de resmen Bulgar tohumudur.</span></p>

  <p class="block_2"><span>— Aman Şaban Efendi, bu lafın ucu ırağa gider. Gazi Paşa’ya da Selanikli demekte kimileri... Benim aklım ermez ya... Rumeli’nde değil mi bu Selanik?</span></p>

  <p class="block_2"><span>— Selanik... Evet, kimileri öyle derse de... Selanikli olmakla nolmak ihtimali var? Nah bak bakalım... –Parmaklarını açarak avucunu Abdülkerim’in suratına tuttu: -Beş parmak bbir mi? Aslını ararsan, Selanik’in Rumeli’nde olduğundan bile şüpheliyim ben...</span></p>

  <p class="block_2"><span>— Bizde bir Laz Kadir hoca var... Sakalı göbekte ve de aklı göğün yedinci katında... Diyesi ki... «Rumeli’nin Selanik’inden köpürüp gelmiştir bire kadar kırılası Hareket Ordusu» diyesi...</span></p>

  <p class="block_2"><span>— Hareket Ordusu, evet, Selanik’ten gelmiştir ve de Rum eşkıyası, Sırp kaptanı, Bulgar komitacısı ordusudur. Gazi Paşamıza geldi mi, bir adam Selanikli olmakla, hayır, adamlıktan çıkmaz. –İçini çekti: -Evet, şu hilafeti kaldırma işiyle bu şapka işi ah olmayaydı büsbütün iyiydi ya, napalım gülü seven dikenine katlanacak... Vardır bir hikmeti... Hükumatımız bizden iyisini bilir. Biz parayı kazanmaya bakalım. Osmanoğlu’nun gidişatı, Cumhuriyete dönüp ve de peygamber postuna Gazi Paşamız oturmakta, bu para furyası nedir? Şudur: Hükumatımızın kasasına Hızır uğramıştır. Biz fırsat elvermişken parayı toplamaya bakalım, gerisine hiç karışmayalım.</span></p>

  <p class="block_2"><span>Deminden beri üçüncü defadır elini cebine atıyor, ateşe değmiş gibi hızla geri çekiyordu. Gene attı, bu kez biraz durakladı. Debelendiği belliydi. Sonunda, nolursa olsun, deyip silâh çeker gibi sigara çıkardı. Birini ağzına koydu. Paketi, kapattı araladı, kapattı araladı. Bunu yaparken Abdülkerim’e kuşkuyla bakıyordu. Kuşkusu birden acımaya dönmüş olmalı ki bir sigara attı önüne, başını dikerek kasıldı:</span></p>

  <p class="block_2"><span>— Yak bi kalıp cigarası İnebollu... Yak da Gazi babamıza dua et! -Birkaç adım yürüyüp birden döndü: -Aklın varsa Hayriye karıda hamleni sına, hemşerim, yabana gitmesin, nolacaksa...</span></p>

  <p class="block_2"><span>Hep öyle, kasılarak yürüdü, yokuşu inerken sendeledi, « Doğru bas Toptancı, söğdürme bacağına» diye çıkıştı kendine...</span></p>

  <p class="block_3">&nbsp;</p>

  <p class="block_">IV</p>

  <p class="block_3">&nbsp;</p>

  <p class="block_2"><span>Paşa Çiftliği’nin Derviş Kâhyası kalın, dokunaklı sesiyle Menakıpnâme-i Hacı Bektaş Veli okuyor, hepsi Bektaşi olan çiftlik yanaşmaları arasında kaç göç bulunmadığı için, kadın erkek toplanmış, şaşılacak yerlerinde derin derin iç çekip inileyerek dinliyordu.</span></p>

  <p class="block_2"><span>— «Rivayettir, hazret-i hünkâr Hacı Bektaş Veli Efendimiz kapısında ve hizmetinde Güvenç adlı bir derviş vardı. Epeyce er terbiyesi yemiş kimse idi. Bir gün...»</span></p>

  <p class="block_2"><span class="text_5">A</span><span class="text_5">bdülkerim, üçüncü defa, açık kapıdan sofaya baktı. Okuyanla dinleyenleri tedirgin gözetledi.</span></p>

  <p class="block_2"><span>Derviş Kâhya, Güvenç Aptal meselesine geçmeden önce, Hayriye’nin kocası Kömüryakıcı’yı ocağa göndermişti. Yarın sabah, ya da en geç öğleye doğru, ocak açılacağından bu gece başında bulunmak, sabaha kadar gözkulak olmak gerekiyordu. Herif gönülsüz kalkmıştı. «Ormana gitmeden karıya bakar mı ola? Kıl kadar erkekliği varsa, kocalık hakkını almadan geçip gidemez...» Hırsla içini çekti. Arada bir dalıyor, sonra okunanı anlamak için kendisini zorluyordu. Güvenç Aptal, Hacı Bektaş’a, «Muhip nedir, mürit ve âşık nedir ve ne demektir?» diye sormuş.</span></p>

  <p class="block_2"><span>Hacı Bektaş buna doğruca karşılık vereceğine, «Bir sarrafta bin altun nezrimiz var, al getir» diyerek, Güvenç’i yola çıkarmış... Ne kendisi sarrafın nerde olduğunu söylüyor ne de Güvenç soruyor. «Hemen emri işittikleyin, cüppesini giydi, eteklerini topladı, hazırların ellerini öptü, yola vurdu...»</span></p>

  <p class="block_2"><span>Hava domuzuna sıcaktı. Abdülkerim, aralıksız terliyor, içtiği şarap sanki ter olup derisinden fışkırıyordu.</span></p>

  <p class="block_2"><span>Güvenç Aptal bir günde üç günlük yol gidip Hindistan’ın «Delli» şehrine ulaşmış... «Bir şehir ki, anlatılması mümkün değil... Yüce kalesi içinde, âdemleri sayısının sonu yok... Güvenç’e şaşkınlık elverdi. (Hiç ben bu vilayetimizde bu kadar ulu şehir gördüğüm yok ve de ne işittiğim...) diyerekten...»</span></p>

  <p class="block_2"><span>Hizmetçi kız, şarap tasını dolaştırırken Abdülkerim saatine baktı. Herif gideli on dakika olmamıştı. Saati kulağına götürdü: «Durmuş mu bu namussuz?» Şıkır şıkır işliyordu. «Herif... Karıyı... Hay Allah belasını versin... Hacı Bektaş’ın da, Güvenç Aptal’ın da... Senden iyi aptal mı olur, kaltaban Abdülkerim?» Elini yüzünden geçirdi.</span></p>

  <p class="block_2">«Dahi, Güvenç Aptal şehre girdi, sokak be sokak giderek pazara yetişti. İçinde gezerek şehrin bedestanına uğradı. O yana bu yana baktı. Geçip gidedururken karşıda gördü bir sarraf oturur...»</p>

  <p class="block_2"><span>Abdülkerim sigara yaktı. Sakalını kaşıdı hırslı hırslı... Bi türlü alışamamıştı bu cenabete... Karıya yanaşıp Toptancı Şaban’ın öğüdüne uyarak «hamlesini sınamaması belki de bu sakalın yüzündendi.</span></p>

  <p class="block_2"><span>Derviş Kâhya kalın sesiyle okuyordu. Meğer Hacı Bektaş Veli hünkâra bin lira nezreden sarraf bu sarrafmış... Bir gün gemide giderken fırtınaya tutulmuş, candan umut kesilince erenlere bin altun adamış... Hacı Bektaş hünkâr yetişip gemiyi kurtarmış... Sarraf, Güvenç Aptal’a bin altun adadığından başka, Hacı Bektaş fıkaraları için bin altun sadaka, Güvenç’e de bin altun yolluk veriyor. «Güvenç Aptal ol üç bin altunu bir keseye koyup koynuna saldı. Erenlerin hizmetini bitirdi. Sarrafla vedalaşıp şehir içinde giderken apansız bir cumbaya gözü takıldı. Gördü kim ol çardağın penceresine ay yüzlü bir güzel kız durur. Görmesiyle Güvenç’in aklı başından gitti. Bin can ile vurulup tutuldu. Gözünü ayıramadı. Üç gün üç gece yemedi içmedi, uyumadı, ayakta durup pencereye baktı. Kız büyük bir tüccarın kızıydı. Dile düşeceğinden korkup cariyesini yolladı. Cariye dedi: «Hey derviş, üç gün üç gecedir bu pencereye bakıp hayran olmuşsun! Yoluna gitmezsin! İmdi ol umduğun ol murat sana elvermez. Onun gibi varlıklı yer kızını avlayayım diyen kimsenin pulu altunu gerektir ki, isteğine yol bula...» Güvenç Aptal bunu duymasıyla... «Vay! Altunuma noldu?» diye çalınıp, üç bin altunu çıkarıp, şıkırdatıp göstermesiyle... Kız razı olup, Güvenç’i gizlice içeri alıp...»</span></p>

  <p class="block_2"><span>Abdülkerim, sanki böyle bir söz bekliyormuş gibi kuşağının altındaki Parabellumu yoklayıp hemen kalktı, sessizce çıktı.</span></p>

  <p class="block_2"><span>Koca köpek gölgeden hızla fırlamış, tanıyınca inliyerek yatmaya dönmüştü.</span></p>

  <p class="block_2"><span>Sıcak Temmuz gecesi, yıldız alacasıyla enikonu aydınlıktı. Bu aydınlıkta, sise benzer garip bir dalgalanma, yaprak hışırtısına benzer bir sürtünme vardı.</span></p>

  <p class="block_2"><span>Abdülkerim binalardan uzaklaşınca omuzu üstünden geldiği yönü kolladı. Yalnız Menâkıpnâme okunan odada ışık yanıyordu. Kara Kemal Beyin penceresi karanlıktı. «Belki uyumuştur. Uyanır sabaha karşı...» Kibar adamdı Kemal Abisi... Uyandırmamak için öksürürken mendili ağzına tutuyor, kibriti gayet yavaş çakıyordu. «Rahatsız eder adamı kibarlığı... Bunaltır!»</span></p>

  <p class="block_2"><span class="text_5">Birden kendi ayak seslerini duyup ürktü. Gürültü etmemeğe çalıştı bir zaman, sonra derin derin soludu. Gece tıka basa kekik kokuyordu. «Yok be! Kekik de neymiş... Bal gibi karı kokuyor...» Sesle güldü. «Bal gibi» sözüyle Naciye’yi hatırlamıştı.</span></p>

  <p class="block_2"><span>«Yüzbaşıymış babası... Doğru mu? Hepsi de yüzbaşı kızıyız derler...» Maaş cüzdanını göstermişti. Bakar gibi yapıp boş verdiğine pişman oldu. «Neden bakacakmışım? Ne çıkar?..» Asıl adını öğrenirdi. «Bakalım Naciye mi, Nimet mi?..» «Nimet piyasa adım» demişti. «Atmadıysa, (Rabbin bana bir nimeti varsa o da sensin) şarkısını buna yazmış herif... Sanmam. Yakıştırırlar çoğu...» Şarkıyı Naciye söylüyordu sanki... Şurda biyerde... Biraz pürüzlü, ama gerçekten dokunaklı sesiyle... «Ne kadar korkmuştur kim bilir yakalandıkları zaman!,. Savuşturabildi mi acaba korkusunu kolay kolay?», «Karı milletinin yılgını çekilmez! Sırnaşır. Hele sırnaştığı herifte iş yoksa... Rezilliktir. Silâhı sökmüyor çünkü...» Yüreğini aralık aralık kıskançlık yokluyordu. «Saçmalama oğlum... Bırak şimdi geçmişi... Önümüzdeki işe bakalım!» Böcekler ötüşüyordu. Birkaç kurbağa atladı suya... Hızlandı. «Güvenç Aptal bile keseye el atmış... Demek bunun yolu budur, dünya kuruldu kurulalı...» Yanında yeterince bozuk para var mı yok mu hatırlamaya çalıştı. «Pahası ne olabilir, Kömüryakıcı karısının? Ne bileyim? Alıp sattığım şey değil.» Kısa kısa güldü.</span></p>

  <p class="block_2"><span>Evin karaltısı görününce durakladı. «İster misin, herif takılmış kalmış... Tadına doyamayıp... Git işine... Kaç yılın tadı? Bezmiştir çoktan... Cicilik micilik mi kalmıştır?..» Yaklaşınca Sarı Çavuş’un gelmiş olabileceğini düşündü. Elini tabancasının üstüne koydu, hemen çekti. «Dellenmeyelim. Vuruşmaya gelmedik, uyuşmaya geldik!» Gürültü etmemeye çalışarak avlu kapısına sokuldu. Durup dinledi. Ses yok... Işık yok... «Herif gidince kapıyı sürgüleyip yatmıştır!» Suratını buruşturdu. Eskiden beri bu işte sıraya girmeyi sevmiyordu. Gecenin bir vakti, buraya neden geldiğinin bahanesini de uyduramamıştı daha... «Atarız bişey» dedi, güvenle avluya girdi. Sarı Çavuş’un içerde bulunması ihtimalini kafasından silivermişti. Kocaları hiç adamdan saymazdı evvel-eski... Kapının önünde durdu. «Yiğit karı kapısını sürgülemez, (Allahın alacağı bi canım, hovardanın alacağı bi tadım) çünkü...» Amin der gibi ellerini yüzünden geçirdi, «El benden, destek tanrıdan» diye sırıtarak mandala yavaşça bastı.</span></p>

  <p class="block_2"><span>Kapı sürgülüydü. Görülmemiş bir şeymiş, açıkça hakkı yenilmiş gibi canı sıkıldı. Hiç bir yalan hazırlamadığı halde kapıyı vurdu. Kendini artık karı açlığına kapıp koyuvermişti. Buradan sonra hesap kitap, ölçmek biçmek âdeti değildi. Dinledi. Sos gelmeyince daha sert vurdu.</span></p>

  <p class="block_2">— Kimsin?</p>

  <p class="block_2"><span>— Burda mı, Temel Usta?</span></p>

  <p class="block_2"><span>— Yok! Kimsin?</span></p>

  <p class="block_2"><span>— Gelmedi mi? Uğramadı mı geçerken?</span></p>

  <p class="block_2">— Kimsin?</p>

  <p class="block_2"><span>— Yabancı değilim Hayriye Hanım. Kömür tüccarıyım İnebollu...</span></p>

  <p class="block_2"><span>— Nolacak gece vakti Temel Usta?</span></p>

  <p class="block_2"><span>— Lazım... Aç şunu...</span></p>

  <p class="block_2"><span>— Gece vakti neyin lazımıymış?.. Gündüz torbaya mı girdi?</span></p>

  <p class="block_2"><span>— Açar mı hiç!.. Demedi mi, Temel Usta geleceğimi... Para getireceğimi...</span></p>

  <p class="block_2"><span>— Para mı? Dur eğlen... -Biraz sonra lamba yandı. Sürgü çekildi. Kapı aralandı: -Ne parası?.. –Hayriye lambayı kaldırıp Abdülkerim’in yüzünü aydınlattı. Gördüğüne sevinmiş gibi gülümsedi: -Ne parasıymış...</span></p>

  <p class="block_2"><span>Abdülkerim kapıyı itip girdi, hemen kapattı:</span></p>

  <p class="block_2"><span>— Hüss... Işığı bi gören olursa... Derviş Kâhya’dan gizli bu para...</span></p>

  <p class="block_2"><span>— Gizli mi? Başıma gelen...</span></p>

  <p class="block_2"><span>— Demedi demek... Diyecekti ya, neden demedi?</span></p>

  <p class="block_2"><span>Kadını tepeden tırnağa süzdü. Üstünde kısa bir gömlek vardı. Kolları bacakları açık olduğu halde hiç umursamıyordu. Mahmurluk, yüzüne, kız çocuğu temizliği vermişti.</span></p>

  <p class="block_2">— Unutmuş gitmiştir.</p>

  <p class="block_2"><span>— Haklı... Senin gibi avrat akıl mı bırakır herifinin başında...</span></p>

  <p class="block_2"><span>Hayriye gözlerini kısarak Abdülkerim’i, tepeden tırnağa süzdü. Bu gözden geçiriş, enikonu, hoyrattı. Sanki parmaklarının var gücüyle, mıncıklaya mıncıklaya yokluyor, yitirdiği çok değerli bir şeyi hırsla arıyordu. Lambayı ocağın üstüne koyarken arkası dönük sordu:</span></p>

  <p class="block_2"><span>— Nerden bildin, akıl alır karı olduğumu, yabanın kömür tüccarlığınla?</span></p>

  <p class="block_2"><span>Abdülkerim, yere serili yatağa bakarak yutkundu:</span></p>

  <p class="block_2"><span>— Bildim... Bilirim ben... Görmemle bilirim.</span></p>

  <p class="block_2"><span>Hayriye omuzu üstünden baktı:</span></p>

  <p class="block_2"><span>— Kara köpek, dedi, öyle ya, bugün harmanda?.. Toptancı dümbük...</span></p>

  <p class="block_2"><span>Yumruklarını beline dayamış, göğüslerini germişti. Küçük bir çocuğu sorguya çeker gibi, yumuşacık sordu:</span></p>

  <p class="block_2"><span>— Dedi mi, Karaoğlan işini de?</span></p>

  <p class="block_2"><span>Abdülkerim, böyle bir soru beklemiyordu. Uygun bir karşılık aradı:</span></p>

  <p class="block_2"><span>— Bilmem! Öyle bişey dedi galiba... Kulak asmadım.</span></p>

  <p class="block_2"><span>— Sarı Çavuş’u?</span></p>

  <p class="block_2"><span>— Dedi,</span></p>

  <p class="block_2"><span>— Hele domuuuz! Ya kendine olgörüp yakınlık vermediğimi?</span></p>

  <p class="block_2"><span>—</span> <span class="text_5">Dedi.</span></p>

  <p class="block_2"><span>— Nedenini?</span></p>

  <p class="block_2"><span>— Dedi evet...</span></p>

  <p class="block_2"><span>— Nedenmiş?</span></p>

  <p class="block_2">— Olmaz sıraya rastlamış... Sora da, «Bahtına küs» demişsin.</p>

  <p class="block_2"><span>— İnandın mı?</span></p>

  <p class="block_2"><span>— Aman</span> <span class="text_5">H</span><span class="text_5">ayriye Hanım... Aklım karıştı, inanmasa mıydık?</span></p>

  <p class="block_2"><span>— İnanır mı adam, öyle söze... Şuncacık fikri olan... Tuh senin kalıbına... Kötü sıra sürüp gider miymiş, ölene kadar? Bunun iyi zamanı hiç mi olmazmış?</span></p>

  <p class="block_2"><span>— Neden peki, Hayriye Hanım?</span></p>

  <p class="block_2">— Adımı, Toptancı Kara it mi bildirdi sana?</p>

  <p class="block_2">— Evet...</p>

  <p class="block_2">— Hele rezil... Utanmamış mı, bunca zaman? Unutmamışsa, unutmuşluğa vurmaları... Gönlü geçmişçesine yiğitlenmeleri niyeymiş?</p>

  <p class="block_2"><span>— Bilmem...</span></p>

  <p class="block_2"><span>Abdülkerim kendisini topladı, sözü uzatmanın aptallık olacağını anlamıştı. Dişlerini göstererek aç kurt gibi yürüdü.</span></p>

  <p class="block_2"><span>Hayriye hiç ürkmeden bakıyor, İrkilmeden yiğitçe bekliyordu, beline sarıldı. Kemiklerini kütürdeterek sıktı:</span></p>

  <p class="block_2"><span>— Niyeymiş bakalım?. -Saçlarından tutup başını arkaya kanırdı, ağzını öptü. -Nedenmiş ha? Karaoğlan’a bedavayken toptancıya neden yokmuş parasıyla? -Birden şaşırdı. Karı gözlerini kapatmıştı. Bayılacak gibiydi. Sarstı: -Kız.. Hele şuna! Noldu kız?- -Gülümsediğini görünce şaşkınlığı büsbütün arttı: -Noldu?</span></p>

  <p class="block_2"><span>Hayriye alt dudağını dişleyerek başını iki yana sallayınca, Abdülkerim, boşuna vakit geçirdiğini anladı. Bir an kapının sürgülenmemiş olması aklından geçti, kapı mapı düşünecek sıra değildi. Karıyı yatağa vurdu.</span></p>

  <p class="block_1">&nbsp;</p>

  <p class="block_2"><span>Apansız, sanki, bulanık bir rüyada, hem birisiyle kıyasıya didişiyor, hem de, tekbaşına debeleniyor duygusuna kapılmış, bir an durup nolduğunu araştırmıştı.</span></p>

  <p class="block_2"><span>Hayriye sırt üstü yatıyor, kollarıyla gözlerini kapattığından, sadece ağzı görünüyordu. Gövdesi alabildiğine gevşek, bacakları alabildiğine açıktı. Bu apaçık gevşeklikte, kızana gelmemiş hayvanların, uyandırılmaz duygusuzluğu vardı. Birine, bütün gücünü kullanarak kötülük ediyor gibi alt dudağını haince ısırmıştı. Sanki, soluğunu tutup ayak seslerine kulak veriyor, gelecek olan kendisini böyle çiftleşirken görsün, yere çöküp dövünerek ulusun, ya da kudursun da, üstündekini öldürsün istiyordu. Soluksuzluğu, pusuda bekler gibi korkunçtu. Ayaktayken her kımıldanışı, her bakışı, her sözü kışkırtıcı olduğu halde, bütün canlıları tepeden tırnağa sarsarak kudurganlığa iten cinsel depremi sanki bu yaşına kadar hiç tanımamıştı. Eğer bu dış durgunluğun altında bir şeyler oluyorsa, ilgiliyse, sevişmeye koşulmuş da bunu bu kadar kesin gizleyebiliyorsa, duydukları hiç bir kadının, daha doğrusu hiç bir canlının tatmadığı, doğa dışı bir şey, olmalıydı.</span></p>

  <p class="block_2"><span>Abdülkerim, bırakıp kalkmakla, gözleri örten kolları tutup kıracak gibi sarsmak arasında bir an sallandı. İsteği tam kesilecekken tekrar hırslanıp kabardı, kafasının içini kaplayan kızıl bir duman, zihnindeki en küçük düşünce kırıntılarını silip süpürdü.</span></p>

  <p class="block_1">&nbsp;</p>

  <p class="block_2"><span>— Noldu sana kız?</span></p>

  <p class="block_2">— Nolmuş?</p>

  <p class="block_2"><span>— Sesin soluğun kesildi.</span></p>

  <p class="block_2"><span>— Sizin buranın karıları sesli soluklu m’olur erle yatarken?</span></p>

  <p class="block_2"><span>— Eh...</span></p>

  <p class="block_2"><span>— Vay başıma... Nasıl karılarmış bunlar? Sesi soluğu nasıl katabilirlermiş araya? Koşulmayı bilmezler şu halde sizin karılar bu işe, candan yürekten... Vah ki, yazııık! Yazık ki ne kadar...</span></p>

  <p class="block_2"><span>— Kime kız? Bize mi, karılara mı?</span></p>

  <p class="block_2"><span>— Siz benim neme lazım... Karılarınıza yazık... Dünyanın tadını tatmadan gelip gitmedeler, desene... Karılık nedir hiç bilmeden...</span></p>

  <p class="block_2"><span>Biraz daldı. Çok bilmiş çok bilmiş gülümsüyordu. Başını koluna koyup birine sokulur gibi, kalçalarıyla omuzlarını oynatarak kıvrandı. Sanki hemen uykuya dalacaktı. Abdülkerim’in bu düşünceyle kalkmaya davrandığını nasılsa sezinleyip birden tetikleşti. Elini karnına attı:</span></p>

  <p class="block_2">— Lüver mi bu?</p>

  <p class="block_2">— Dur kız... Lüver de neymiş?</p>

  <p class="block_2"><span>— Lüver... Karnımı deşeyazdı. Neden lüver taşır erkek kısmı? Sever öyle ya?.. Yiğitlenir kendi başına... Er gibi er, gezdirip yiğitlenir ya, kodoş takımı, neden gezdirir?</span></p>

  <p class="block_2"><span>— Kim kodoş takımı?...</span></p>

  <p class="block_2">— Kodoş... Söz gelimi, kara köpek... Toptancı...</p>

  <p class="block_2"><span>— Taşır mı?</span></p>

  <p class="block_2"><span>— Hemi taşır, hemi de çeker!</span></p>

  <p class="block_2"><span>— Sana mı çekti?</span></p>

  <p class="block_2"><span>— Bana... Tuttum bileğini... Pazısını dişlememle, başladı böğürmeye danalar gibi, «Aman töbe» diyerekten!.</span></p>

  <p class="block_2"><span>Kapı kanadı hafiften vurunca Abdülkerim, elini kuşağına atarak hızla döndü, Sürgülemek şurda kalsın, mandallamayı bile düşünememişti. Dişlerinin arasından söğerek davrandı. «Para vermeye geldik yalanını karı hatırlamadan savuşmanın kolayı...» Hayriye zorla peltekleştirdiği bebek sesiyle anlatıyordu:</span></p>

  <p class="block_2"><span>— Neden miymiş, razı gelmediğim? Çıkaramamış mı şuncacık şeyi kendi başına?.. Nedir o? Ne var?</span></p>

  <p class="block_2">— Kapı...</p>

  <p class="block_2"><span>— Önceden gerekti, biri geleydi üstümüze, napardın? Vurur muydun?</span></p>

  <p class="block_2">— Durumu bilir.</p>

  <p class="block_2"><span>— Vururdun sen... Hiç bakmazdın.</span></p>

  <p class="block_2">— Nerden belli?</p>

  <p class="block_2"><span>— Ben bilirim. Tanırım kıyıcı adamı... Sen kıyıcı herifsin.</span></p>

  <p class="block_2"><span>Bunu söylerken çakır gözlerini baygınlaştırmış, ekşi yer gibi içi ürpererek yalanmıştı.</span></p>

  <p class="block_4">Abdülkerim, kalkmak isterken bağdaş kurup sigara yaktı:</p>

  <p class="block_2"><span>— Çıkaramamış mı dedin!...</span></p>

  <p class="block_2">— Kim? Neyi?</p>

  <p class="block_2">— Kara köpek... –Biraz daldı gene, duraklayarak sordu:</p>

  <p class="block_2"><span>— Dedi mi uyurken üstüme geldiğini?</span></p>

  <p class="block_2">— Dedi.</p>

  <p class="block_2"><span>— Nasıl dedi bakalım? Koca it gibi hırıl hırıl soluduklarını... Elinin ayağının kağşadığını... Çıkasıca gözlerinin döküleyazdığını?..</span></p>

  <p class="block_2">— Dedi.</p>

  <p class="block_2">— Hele şuna hele...</p>

  <p class="block_2"><span>— Karnını sıvazlamış bi zaman...</span></p>

  <p class="block_2"><span>— Karnımı... Nasıl sıvazlamış?..</span></p>

  <p class="block_2"><span>— Nah şöyle...</span></p>

  <p class="block_2"><span>Abdülkerim, gergin karnı yavaştan serte doğru sıvazladı:</span></p>

  <p class="block_2">— Böyle... Bizaman uyanmamışsın...</p>

  <p class="block_2"><span>— Ben mi? Bizaman... İnandın mı?</span></p>

  <p class="block_2"><span>— Ya nedir? Uyandın da, uyanmamışlığa mı vurdun?</span></p>

  <p class="block_2"><span>— Bir karı, ne biçim bir kansız karı olmalı ki, er eli karnına değmeli de, ölüm salından hoplayıp kalkmamalı?..</span></p>

  <p class="block_2">— Demek uyandın...</p>

  <p class="block_2"><span>— Farketmemiş mi? Hele namussuz! Uyanmamışlığa vurdum ki, az biraz heveslensin de, isteği kursağında kalsın...</span></p>

  <p class="block_2"><span>— «Sarı Çavuş sen misin?», dediğini napalım?</span></p>

  <p class="block_2"><span>— Oyun... Gönül eğlencesi... -İnledi: -Dur kız, canımı yaktın. Etimi burma... Salıver, tez çürür benim etim, çürür ki, gömgök..</span></p>

  <p class="block_2"><span>— Peki, neden razılanmadın, Hayriye Hanım?.. - «Çok para verecekmiş» diyecekti. Para lafını hemen yuttu: -Bir koca toptancı?..</span></p>

  <p class="block_2"><span>— Pöh... Toptancıymış... Bende, kodoşa razılanmak yoktur.</span></p>

  <p class="block_2">— Dur yahu... Kodoş mu toptancı? Nerden bildin?</p>

  <p class="block_2"><span>— Kodoş kısmı, kodoşluğundan bilinir. Karı gibi karı kodoşu sezer ki bir yıllık yoldan sezer. Bilemez mi, sakın, sizin buranın karıları? Toptancıya geldi mi, sezgili olmak hiç gerekmez, övünüp gezmekte çünkü...</span></p>

  <p class="block_2"><span>— «Ben kodoşum» diyerekten mi?</span></p>

  <p class="block_2"><span>— Demesi... Kısırmış bunun karı... Aslına bakarsan, kısırlık bunda... Kısırlığına bakmayıp döl döş istermiş... Karısı olacak kahpe bunalmış besbelli, eve körpe hizmetçi alır olmuş...</span></p>

  <p class="block_2"><span>— Alırmış, da, nolurmuş aman, Hayriye Hanım?</span></p>

  <p class="block_2"><span>— Koynuna sokarmış yalvarıp üste paralar verip,.</span></p>

  <p class="block_2"><span>— Vay canına... Kıyakmış yahu!</span></p>

  <p class="block_2"><span>— Kıyak olmaya kıyak ya... Herif kızları yükleyemeyince...</span></p>

  <p class="block_2"><span>— Günahını almaktasın! Doğurtmuş ya, yeni karıyı ardarda?</span></p>

  <p class="block_2"><span>— Hizmetçileri doğurtamayan, yeni karıyı nasıl doğurtmuş?</span></p>

  <p class="block_2">— Dur bakalım! Ne kesiyor senin aklın?</p>

  <p class="block_2"><span>— Benim aklım... İkinci karı taylı gelmiştir geldiği yerden.. Tayı karnında... Çok makbuldür kodoşun zorlusuna böyle karılar...</span></p>

  <p class="block_2"><span>— Demek... Bunu demeseydi...</span></p>

  <p class="block_2"><span>Kapı çarpınca Abdülkerim, «kodoş sohbetinden» apansız usanıverdi. Yastığın altına biraz para bırakmayı geçirdi aklından... Uygununu hesapladı.</span></p>

  <p class="block_2">Hayriye salınarak gidip kapıyı sürgüledi</p>

  <p class="block_2"><span>— Gitmek yoook... Gelmek elinde ama, gitmek değil...</span></p>

  <p class="block_2"><span>— Olmaz Hayriye Hanım... Sezer Derviş Kâhya... Gerekmez. Tükenmedi ya, Allahın geceleri...</span></p>

  <p class="block_2"><span>— Dur eğlen... Dur ki bak... Dinle ki... Ne dedi kodoş toptancı bana geçende... -Kalkmasını önlemek istemiş gibi önüne dikilmişti: -Dedi ki... «Sıçan otu getirsem» dedi.</span></p>

  <p class="block_2"><span>— Nolacakmış?</span></p>

  <p class="block_2"><span>— «Koy herifin çorbasına... Bitir rezili... Seni alıp gideyim» dedi. Köy yerinin itine köpeğine lâyık karı değilmişim ben... İstanbul hanımı yapacakmış beni...</span></p>

  <p class="block_2"><span>— Vay namussuz vay...</span></p>

  <p class="block_2"><span>— Dedi ki, «Hazır, Sarı Çavuş’la aran iyi» dedi. «Araştırmaz derinini, (Satlıcandan geberdi) raporunu verir, gömdürür» dedi.</span></p>

  <p class="block_2">— Hay Allah belasını versin!</p>

  <p class="block_2"><span>— Versin ki ne kadar...</span></p>

  <p class="block_2"><span>— Ne dedin peki, bu rezilliğe sen?</span></p>

  <p class="block_2"><span>— Ne denir? Olmaz denir. Bu kez lâfı değiştirdi. «Sen herifinin kodoşluğuna güvenmektesin ama yanılmaktasın, Hayriye Hanım» dedi, «Bu kodoş kısmının ne halt edeceği hiç belli olmaz» dedi, «Bunlar gel git akıllıdır. Ben senin herifin balta sallamasını beğenmedim. Sen onu yemezsen günün birinde bu herif seni doğrar, çam kütüğü gibi, nah şuraya yazdım» dedi.</span></p>

  <p class="block_2"><span>— Doğrar mı gerçekten?.. Sen bilirsin bindiğin aygırın huyunu... Sezinledin mi böyle bir şey?</span></p>

  <p class="block_2">Hayriye kaşlarını çatıp biraz düşündü, sonra, güvenle başını silkeledi:</p>

  <p class="block_2"><span>— Kodoş kodoşu bilir ve de kodoş kısmının napacağı hiç kestirilmez.</span></p>

  <p class="block_2"><span>Bunu öyle çaresiz, öyle kadere boyun eğmiş, acılı bir sesle söylemişti ki Abdülkerim’in yüreğini birden acıma kavradı.</span></p>

  <p class="block_2"><span>Hayriye biraz somurtmuş yüzüne bakıyor sanki yakın bir tehlikeye karşı güvenebilip güvenemeyeceğini araştırıyordu. Bu haliyle, küçük bir kız çocuğuna benzemişti gene... Abdülkerim, teselli vermek isteğiyle karıyı kollarından tutup yatmaya zorladı. Boynunu öptü:</span></p>

  <p class="block_2"><span>— Kestirilmezse nolur sonu bunun?.. Aramadın mı çıkarını?»</span></p>

  <p class="block_2"><span>Hayriye duymamış, duyduysa bile kulak asmamıştı. Tırnaklarını ensesine geçirerek Abdülkerim’in başını hırsla göğsüne bastırdı:</span></p>

  <p class="block_2"><span>— Adaam sende... Ersiz yaşamaktan ölmek iyi...</span></p>

  <p class="block_2"><span>Gövdesi birden gevşeyip yayılmıştı. Acı duyuyor gibi alt dudağını dişliyordu. Seyredildiğini sezerek gözlerini korkuyla açtı, kollarını hemen yüzüne örtüp kendini bıraktı.</span></p>

  <p class="block_2"><span>— Nerden mi bildim, kodoşluğunu benim herifin?.. Bizim oralarda, «Herifini sınamayan karı hovarda kullanamaz» derler koca avratlar... Yok mudur sizin buralarda bu söz?</span></p>

  <p class="block_2">— Kız... «Sizin bıralarda...» ne demek... Buralar bizim değil dedim ya... Bizim sılamız İnebolu...</p>

  <p class="block_2">— Olmakla? Sizin oralarda yok mu bu söz?</p>

  <p class="block_2"><span>— Bilmem. Duymadım.</span></p>

  <p class="block_2"><span>— Sözü yoksa da, sınaması varmıştır. Körpeliğinde fırtına gibi gürleyip esmeyen herif kodoş olmayıp napacak?</span></p>

  <p class="block_2"><span>— Heyvah... Gerçek mi, köpoğlusu?.. Herifi karalamakta değilsin ya?</span></p>

  <p class="block_2"><span>— Nah şu ışığa gör bakiim.. Tanrı tanık... Fazladan yeğenim olur bu sümsük Temel benim... Özbeöz emmim oğlu... Zorla verdiler beni bu rezile, dede malları bölünmesin, diyerek... Gerdekte olgörüp yanaştırmadım. Ağladım sesim çıktığı kadar... Yenge acizlik getirdi. Koca bibimi seslediler. Biz «Bibi» deriz, babamın büyük bacısı... Küp uçuran cadılardan... Yedi köyün bi doktoru ki elli yıldır köyde doğanların ebesi... Bu kapıdan sığmaz ve de benim diyen pelvan bileğini tutamaz. Seğirtti geldi. Bibim olacak kahpe, kolları çemirlemiş, eteklerini beline toplamış.. «Nedir? Nasıl işdir? Savuşun bakalım» diyerekten gerdek odasına girdi. Çinki, benim hökürtüme köylü birikmiş ki, «Çakır Hayriye oyunu var» diyerekten körü topalı, çalığı, yatalağı kalkıp yürümüş... Bibim, söz geçiremeyeceğini anlayınca yenge olacak kahpeyi yüzüme oturtup bileklerimden tutturdu, kendi geçti, bacaklarımı ayırdı. Temel olacak kansıza, «Haydi atla» dedi.</span></p>

  <p class="block_2">— Hay Allah! Deli mi bunlar? Kaç yaşındasın?</p>

  <p class="block_2"><span>— Kaçında evlenir köy yerinde, kız kısmı?.. On üç, bilemedin on dört... –Biraz daldı: -Anladın mı neden örterim yüzümü?.. Bıkamam ben beni, yüzümü örtmeyince... Anlamam bişey...</span></p>

  <p class="block_2">Abdülkerim yorulmuştu. Esnedi, saatına baktı:</p>

  <p class="block_2"><span>— Ooooo! İki olmuş... On dakikayı da geçeri var... Bana izin Hayriye Hanım...</span></p>

  <p class="block_2"><span>— Dinle ki... Sınamamızı sormadın mıydı? Sınamamız...</span></p>

  <p class="block_2"><span>— Anlaşıldı. Sınamışsın. Evet, aklım yattı, sınmazsan kötüydü, Hayriye Hanım... Sınadığın iyi olmuş...</span></p>

  <p class="block_2"><span>Hayriye birden dirseklerine dayanarak dikildi, parmağını «Sus» diyerek ağzına götürüp dışarıyı dinledi. Uzaktan uzağa kalın sesiyle bir köpek uluyordu.</span></p>

  <p class="block_2"><span>— Sus aman... İt sesi... Çiftlikte bi gezen olmalı...</span></p>

  <p class="block_2"><span>— Gördün mü, geç kaldık. Yanaşmalar kalktıysa rezilliktir. Bana izin Hayriye Hanım, yarın gece herifi kömür beklemeye salarsan, gelirim.</span></p>

  <p class="block_2"><span>— Hüsss... -Can kulağıyla dinledi: -Yok bişey... Ruyalanmış koca it... Eğlen biraz... Dinle...</span></p>

  <p class="block_2"><span>— Yok. Gideyim, ışımadan...</span></p>

  <p class="block_2"><span>— Dinle... Dinlemedin mi, günah benden gider.</span></p>

  <p class="block_2"><span>Abdülkerim, gülerken, hemen kaşlarını çatıp tetikleşti:</span></p>

  <p class="block_2"><span>— Ne demek, «Günah benden gider?..»</span></p>

  <p class="block_2"><span>— Şu sebepten ki... «İnebolluyum» dedin öyle ya?</span></p>

  <p class="block_2">— Nolmuş?</p>

  <p class="block_2"><span>—Adın Ahmet?..</span></p>

  <p class="block_2"><span>— Nolmuş dedim, kahpe?,,</span></p>

  <p class="block_2">— Kömüre geldin? Kaçak kömüre he mi?</p>

  <p class="block_2"><span>Hayriye göz ucuyla bakıp bi hoş gülüyordu. Abdülkerim telâşla davranıp iki dizi üstüne geldi, bileğini yakaladı:</span></p>

  <p class="block_2"><span>— Neyin nesi bu sorular? -Sarsıyordu hoyratça, suratı birden korkunçlaştı: -Neyin nesi?</span></p>

  <p class="block_2"><span>— Ya İnebol’un kömürcü Ahmediymisin de, Gazi Paşa’ya metelik vermeyen Derviş Kahya sana neden «Efendim... Beyim... Emret» demekteymiş, neden önünü kesmemekteymiş tenhada? Neden ellerini göbeğine kavuşturmuş da sen oturmayınca hiç oturmazmış?</span></p>

  <p class="block_2"><span>— Ulan kim dedi bunları?.. Yok öyle şey... Yalan ki, dipten doruğa... Hiç Kâhya Derviş, bizim gibi esnaf parçasına...</span></p>

  <p class="block_2"><span>— Benden gizlemekle, hiçbir şey hasıl edemezsin, kara yiğit... Benim bir adım da «Erkek Hayriye»dir. Yüreğim sevdi seni... Ben birini sevdim mi belasına gerilirim. Demedi mi Toptancı Dümbük sana benim, iki ayda bir konuştuğumu... Sarı Çavuş bile, onca debelenir de ağzımdan iki çift lâf alamaz. Neden açtım eskinin olmuşlarını?.. Neden salmadım seni, bu zamana kadar...</span></p>

  <p class="block_2"><span>— Nedir kız? Yalanlığına yalan... Eğlenmiş biri seninle... -Umursamaz görünmeye çabalıyor, kasılarak gülümsüyordu: -Meraklandım? Kim uydurdu? Ne dedi?</span></p>

  <p class="block_2">— Hükümatımız aramaktaymış sizi... Hükümatımızın yitirdiği paşalarmışsınız siz...</p>

  <p class="block_2"><span>— Töbe yalan... Baksana kız, paşaya benzer yerim var mı benim_</span></p>

  <p class="block_2"><span>— Paşaymışsınız... Bildiğimiz mebus paşası... Vuracakmışsınız Gazi Paşamızı her ne yüzdense...</span></p>

  <p class="block_2"><span>— Delirdin mi? Kim yedi bu haltı? Toptancı domuz mu?</span></p>

  <p class="block_2"><span>— Hükümatımız sizi tutana şu kadar bin kayma veresiymiş...</span></p>

  <p class="block_2"><span>Abdülkerim artık telâşını saklayamaz hale gelmişti. Kapıyı gözetleyerek tabancasını yokladı. Sonra birden sıçrayıp Hayriye’nin bileğine yapıştı, yüzüne canını alacak gibi baktı:</span></p>

  <p class="block_2"><span>— Kız kahpe!.. Bundan mı, koyuvermedin beni?.. «Sarı Çavuş gelip bassın» diye mi?.,</span></p>

  <p class="block_2"><span>— Erkek gibi erkeği bastıracak karı değilim ben, kara yiğit! -Gülümsemesini hiç bozmadan yere bakarak konuşuyordu: -«Kahpe» dedin, kahpeyim ya, adam tutturan değilim!.. Önüne gerildim ki, Sarı Çavuş seni uykuda basmasın!...</span></p>

  <p class="block_2"><span>— Ne basması? Ne zaman? Ne zaman dedim...</span></p>

  <p class="block_2">Hayriye inledi.</p>

  <p class="block_2">Abdülkerim kendini toplayarak var gücüyle sıktığı bileği bırakmıştı. Elini kadının yüzünden özür diler gibi geçirdi:</p>
</body>
</html>
