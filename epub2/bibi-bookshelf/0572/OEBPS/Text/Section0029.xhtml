<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yeni Bahar</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="22. Gelenekleri Korumak">22<br />
    Gelenekleri Korumak</h1>

    <p>Canluum tepelik bir şehirse, Chachin dağlık bir şehirdi. En yüksek üç tanesi, zirveleri yarım kalmış olmasına rağmen, neredeyse bir buçuk kilometre yükseliyordu ve hepsi öğlen güneşi altında, sırlı kiremit çatılar ve seramik kaplı saraylarıyla ışıl ışıldı. En yüksek dağın tepesinde, kırmızı yeşil Aesdaishar Sarayı, hepsinden daha parlaktı ve sıçrayan Kızıl At en büyük kubbesinin üzerinde dalgalanıyordu. Şehir, üç kuleli duvarla çevrilmişti. Yüz adım genişliğinde kuru bir hendek de vardı. Her birinin ağzında birer burç yükselen iki düzine köprü hendeği aşıyordu. Burada trafik çoktu ve Afet çok uzaktaydı, bu yüzden göğüslerinde Kızıl At resmi taşıyan miğferli ve plaka zırhlı nöbetçiler Canluum’dakiler kadar titiz davranmak zorunda değildi, ama yine de, her iki yöne giden yük ve binek arabaları, atlılar ve yayalar arasında Gündoğumu Köprüsü’nden geçmek uzun sürdü.</p>

    <p>İlk duvarın içine girdiklerinde, Lan hemen dizginleri çekip, tıka basa yüklü bir tüccar kervanının önünden çekildi. Edeyn bekliyor olsa bile, görmekten bu kadar memnun olduğu bir başka yer hatırlamıyordu. Kanuna göre, gerçekten de Chachin’in içindeydiler –ikinci, daha yüksek bir duvar yüz adım ilerideydi ve daha da yüksek üçüncüsü bir o kadar daha uzaktaydı– ama bu, Alys denen kadınla işinin bitmesini istiyordu artık. Işık aşkına, senenin bu erken zamanında pireyi nereden bulmuştu? Ve karasinekler! Daha karasineklerin çıkmasına bir ay vardı! Lan’in her yeri kaşınan kırmızılıklarla kaplıydı. En azından, kadın yaptığından memnun kalmamıştı. Lan bundan emindi.</p>

    <p>“Chachin’e kadar korunacağınıza dair söz verildi ve verilen söz tutuldu,” dedi kadına. “Şehrin kötü mahallelerinden kaçındığınız sürece, on kişilik koruma ordusuyla geziyormuşçasına güvende olursunuz. Böylece, siz kendi işinize bakarsınız, biz de kendi işimize. Paranız sizde kalsın,” diye ekledi soğuk bir sesle, kadın kesesine uzandığında. Kendine hâkim olamadığı için sinirlendi. Ama kadın hakaret üzerine hakaret yağdırıyordu.</p>

    <p>Ryne hemen, bir Aes Sedai’yi gücendirmek hakkında söylenmeye ve gülümseyerek özürler dilemeye, çanlarını alarm gongları gibi şıngırdatarak eyerinde eğilmeye başladı. Bukama ise ekşi ekşi, domuz gibi davranan adamlar hakkında homurdandı, ki haksız sayılmazdı. Alys ona bakmakla yetindi. Yüzü ifadesiz olmaya öyle yakındı ki, iddia ettiği kişi bile olabilirdi. Doğru değilse, tehlikeli bir iddia. Ve eğer doğruysa... Lan özellikle, doğruysa, kadınla bir ilgisi olmamasını istiyordu.</p>

    <p>Kedi Dansçısı’nı çevirdi ve yaya ve atlıları dört bir yana dağıtarak, geniş sokakta dörtnala uzaklaştı. Başka zaman olsa, bu düellolar başlatabilirdi. <em>Hadori</em> ve onun getirdiği ün, sıradan insanlar dışındaki kişileri engellemezdi kesinlikle. Ama Lan meydan okumaları duyamayacak kadar hızlı sürüyordu atını, tahtırevanların ve tüccarların yüksek tekerlekli arabalarının, omuzlarına dayadıkları sırıklarla yük taşıyan hamalların çevresinden hızla dolanıyordu. Kırsalın sessizliğinden sonra, demir tekerleklerin döşeme taşları üzerinde çıkardığı gürültü, sokak satıcılarının ve dükkâncıların bağırışları çok yüksek geliyordu. Sokak müzisyenlerinin flütleri tizdi. Yoldaki temiz havadan sonra, el arabalarında satılan kavrulmuş fındık, etli börek kokuları, bir düzine hanın ve yüzlerce evin mutfaklarından gelen yemek kokuları birbirine karışarak, hoş olmayan bir koku oluşturuyordu.</p>

    <p>Aesdaishar Sarayı’nın bulunduğu dağın yarısında, Bukama ve Ryne yük atını da çekerek yetiştiler ona ve iki yanına geçtiler. Edeyn Chachin’deyse, o sarayda olmalıydı. Bukama ve Ryne akıllılık ederek sessizliklerini korudular. En azından Bukama, Lan’in neyle yüz yüze gelmek üzere olduğunu biliyordu. Afet’e girmek çok daha kolay olabilirdi. En azından, Afet’ten canlı çıkmak daha kolay olurdu. Her aptal atını Afet’e sürebilirdi. Lan buraya gelerek aptallık mı ediyordu?</p>

    <p>Ne kadar yükseğe tırmandılarsa, o kadar yavaş hareket ettiler. Yükseklerdeki sokaklarda daha az insan vardı. Kiremit çatılı evler yerlerini saraylara, zengin tüccar ve bankacıların evlerine bırakmıştı. Hepsinin duvarları parlak seramiklerle kaplıydı. Sokak müzisyenlerinin yerini ise, iş peşinde koşturan üniformalı hizmetkârlar aldı. Tüccar arabalarının ve tahtırevanların yerine, kapılarında Ev armaları bulunan parlak lakeli arabalar görülüyordu. Gemlerine tüyler takılmış dört ya da altı atlı bir araba epey yer tutardı ve çoğunda, arkaya tutunmuş iki uşağa ek olarak, yarım düzine de atlı eşlikçi vardı ve hepsi silahlı, zırhlı, çok yakına sokulmaya çalışan herkesle tartışmaya hazırdı. Özellikle de, bunu deneyen üç kaba giyimli adamla tartışmaya. Ryne’ın sarı ceketi, Canluum’da göründüğü kadar iyi görünmüyordu, Lan’in birincisi iyi olmayan ceketi kan lekeliydi ve bu yüzden daha eski olan üçüncüsünü giymek zorunda kalmıştı. Ceket öyle yıpranmıştı ki, onun yanında Bukama bile iyi giyimli gibi görünüyordu. Kan lekelerini düşünmek, başka düşünceler getirdi. Alys’e, Şifası için borçlanmıştı, ona yaptığı işkenceler için de, ama şeref gereği ilk önce birincisini ödeyecekti. Hayır. O tuhaf, ufak tefek kadını aklından çıkarmalıydı, ama kadın bir şekilde, Lan’in kafasına yuvalanmış gibiydi. Lan’in Edeyn’e odaklanması gerekiyordu. Edeyn’e ve hayatının en çaresiz savaşına.</p>

    <p>Aesdaishar Sarayı düz dağ tepesini tamamen kaplıyordu. Elli post kadar alan kaplayan, kubbelerden ve yüksek balkonlardan oluşan, devasa, ışıl ışıl bir yapıydı. Her yüzey kırmızı yeşil desenlerle parlıyordu. Konuk Avlusu’na giden kırmızı seramikli kemerin altındaki, lake Kızıl At deseni ile süslenmiş büyük bronz kapı kanatları davetkâr bir biçimde açık duruyordu, ama Lan ve diğerleri yaklaştığında bir düzine nöbetçi çıkıp yolu kesti. Plaka zırhlarını üzerine giydikleri yeşil önlüklerin üzerine Kızıl At işlenmişti ve baltalı kargılarında kırmızı yeşil flamalar vardı. Kırmızı miğferleri ve pantolonları, cilalı, yüksek yeşil çizmeleri ile oldukça renkliydiler, ama burada hizmet eden her adam birden çok savaşta savaşmıştı ve yeni gelen üç kişiye, miğferlerinin çelik yüz parmaklıklarının ardından, sert gözlerle bakıyorlardı.</p>

    <p>Lan eyerden indi ve alnına, yüreğine ve kılıç kabzasına dokunarak, hafifçe eğildi. “Adım Lan Mandragoran,” dedi. O kadar.</p>

    <p>İsmini duyan nöbetçilerin gerginliği azaldı, ama hemen yol vermediler. Ne de olsa, herkes bir isim söyleyebilirdi. İçlerinden biri koşarak uzaklaştı ve birkaç dakika sonra, kırmızı tüylü miğferini kalçasına dayayarak taşıyan kır saçlı bir subayla geldi. Jurad Shiman, güneyde bir süreliğine Lan ile birlikte at süren, deneyimli bir askerdi. Adamın uzun yüzünde bir gülümseme belirdi.</p>

    <p>“Hoş geldin, al’Lan Mandragoran,” dedi, önceki ziyaretinde Lan’e verdiğinden çok daha derin bir selamla. <em>“Tai’shar Malkier!”</em> Ah, evet; Edeyn şu anda burada değilse bile, daha önce buradaydı.</p>

    <p>Lan doru atını çekerken, Jurad’ın ardından kırmızı kemerden geçti ve Konuk Avlusu’nun pürüzsüz döşeme taşlarına geldi. Kılıcı elinde, zırhı üzerinde olmalıymış gibi hissediyordu. Geniş avluya bakan, dantel gibi işlenmiş taşlardan inşa edilmiş balkonlar, Lan’in gözüne okçu balkonları gibi geldi. Saçmaydı, elbette. Taştan dantellere benzeyen o açık balkonlar, okçular için pek az koruma sağlardı. Onlar, önemli olaylarda, yeni gelenleri izlemek içindi, savunma için değil. İkinci duvar halkasını aşabilen düşman çıkmamıştı ve Trolloclar şehrin bu kadar derinlerine gelmeyi başarmışsa, her şey kaybedilmiş demekti. Yine de, Edeyn burada olabilirdi ve Lan savaş meydanına yürüdüğü hissini üzerinden atamıyordu.</p>

    <p>Kırmızı yeşil üniformalar giymiş, omuzlarına Kızıl At işlenmiş seyisler koşarak gelip atları aldılar. Başka erkek ve kadınlar yük atının hasır sepetlerindeki eşyaları taşıdılar ve her adama konumuna uygun odalar gösterdiler. Lan’e yol gösteren, bizzat sarayın <em>shatayan</em>’ıydı. Endişe verici bir şey. Azametli, dik sırtlı kadın üniforma giymişti ve kır düşmüş saçlarını ensesinde büyük bir topuz halinde toplamıştı. Kemerindeki gümüş kaplama anahtarlık, Romera Hanım’ın tüm Saray hizmetkârlarının başı olduğunu ilan ediyordu, ama bir <em>shatayan,</em> hizmetkârdan daha fazlasıydı. Normalde, ancak taç giymiş hükümdarlar kapılarda, <em>shatayan</em> tarafından karşılanırdı. Lan, başka insanların beklentilerinden oluşmuş bir denizin içinde yüzüyordu. O tür denizlerde boğulan insanlar olmuştu.</p>

    <p>Bukama ve Ryne’ın odalarını görmeye gitti ve memnuniyetini Romera Hanım’a ifade etti. Onlara uygunsuz odalar verileceğini düşündüğünden değil, kendinden önce adamlarının rahatını temin etmesi beklendiğinden. Ryne’ın yüzünde ekşi bir ifade vardı, ama sarayın taş kışlalarındaki bu küçük odadan daha fazlasını beklemiş olamazdı kuşkusuz. Bukama’nınki de aynıydı. Burada işlerin nasıl olacağını çok iyi biliyordu. En azından, Ryne’ın kendine ait bir odası vardı, yatağın altında seramikli bir soba bulunan, bir bayraktar odası. Sıradan askerler, onar kişilik odalarda yatardı ve Lan’in hatırladığı kadarıyla, kışın zamanlarının yarısını kimin şöminenin yakınında yatacağı üzerine tartışarak geçirirlerdi.</p>

    <p>Bukama memnunlukla yerleşti odasına –eh, onun ölçülerine göre memnunlukla; kaş çatışı hemen hemen silinmişti–, birlikte savaştığı birkaç adamla tütün içip, sohbet etmeye başladı. Ryne da hemen kendine gelmiş göründü. Her durumda, Lan oradan uzaklaşırken, Ryne askerlere, hizmetçiler arasında güzel kızlar olup olmadığını, giysilerini nasıl yıkatıp ütületebileceğini soruyordu. Adam, kadınların kendileri kadar, kendi görünüşüyle de ilgileniyordu. Özellikle de kadınların yanında. O kadınlar genç de olsalar, yaşlı da. Belki de adamın yüzünü ekşiten, <em>shatayan</em>’ın ve hizmetçilerin önüne lekeli giysilerle çıkmış olmasıydı.</p>

    <p>Lan, <em>shatayan</em>’ın eşlik etmesine rağmen, ona konuk kralların dairelerinden birini vermediklerini görünce rahatladı. Dairesindeki üç oda genişti, mavi duvarlarda ipek duvar halıları vardı, yüksek tavanları stilize dağ desenli geniş kornişler çevirmişti ve mobilyalar sade oymalarla süslenmiş, pek az yaldızlanmıştı. Yatak odasında, saray bahçelerine bakan küçük bir balkon vardı ve tüy şilteli yatak dört beş kişinin yatabileceği kadar genişti. Her şey, Lan’in konumuna uygundu. Romera Hanım’a, belki de gerekenden biraz daha cömertçe teşekkür etmişti, çünkü kadın kahverengi gözlerini kırıştırarak gülümsedi.</p>

    <p>“Gelecekte bizi nelerin beklediğini kimse bilemez, Lordum,” dedi kadın, “ama sizin kim olduğunuzu biliyoruz.” Sonra hafifçe diz kırıp çıktı. Diz kırmıştı. Olağanüstü. Kadın ne derse desin, <em>shatayan</em>’ın geleceğe dair beklentileri vardı.</p>

    <p>Daireyle birlikte, Lan’a iki kare yüzlü hizmetçi de vermişlerdi, Anya ve Esne. Lan’in sahip olduğu pek az eşyayı gardıroba yerleştirmeye başladılar. Getir götür işleri için verilen, Bulen adlı sıska, uzun bir hizmetkâr ise, Lan’in miğferine, plaka zırhına alık alık bakarak kapının yanındaki siyah lakeli rafa koydu. Adam burada, benzerlerini daha önce de görmüş olmalıydı.</p>

    <p>“Majesteleri burada mı?” diye sordu Lan nazikçe.</p>

    <p>“Hayır, Lordum,” diye yanıt verdi Anya, Lan’in kan lekeli ceketine kaşlarını çatarak ve onu kenara koyarken içini çekerek. İki kadından gri saçlı olanının Esne’nin annesi olabileceğini düşündü Lan. Kadının içini çekmesine sebep olan kan görmek değildi –kadın buna alışık olmalıydı– ceketi temizlemenin güç olmasıydı. Şansı varsa, Lan ceketi temizlenmiş ve onarılmış olarak geri alırdı. En azından, ne kadar olabiliyorsa. “Kraliçe Ethenielle yürek topraklarında ilerliyor.”</p>

    <p>“Ya Prens Brys?” Bunun yanıtını biliyordu –Ethenielle ve eşi Brys, ancak savaş zamanında aynı anda şehirden ayrılırdı– ama uyulması gereken görgü kuralları vardı.</p>

    <p>Prens Brys’in sarayda olmayabileceğinin ima edilmesi üzerine Bulen’in ağzı açık kaldı, ama getir götürcü bir çocuğun henüz tüm saray kurallarını bilmesi beklenemezdi. Ama Anya bu konularda tam olarak bilgili olmasa, Lan’in hizmetine verilmezdi. “Ah, evet, Lordum,” dedi. Kara lekeli gömleği kaldırdı, başını iki yana salladı ve kenara koydu. Ceketin yanına değil. Görünüşe göre, gömlek umutsuz vakaydı. Kadın Lan’in giysilerinin çoğu için başını iki yana salladı, gardıroba kaldırdıkları için bile. Giysilerin çoğu yıpranmıştı.</p>

    <p>“Nüfuzlu konuk var mı?” Lan sorma dürtüsü ile pire ve karasinek ısırıkları yüzünden olduğu kadar fena kaşınıyordu.</p>

    <p>Anya ve Esne bakıştılar. “Yalnız bir tane, Lordum,” diye yanıt verdi Anya. Bir gömlek katlayıp gardıroba kaldırarak Lan’i bekletti. “Leydi Edeyn Arrel.” İki kadın birbirlerine gülümsediler ve birbirlerine daha da çok benzediler. Elbette, Lan’in ne öğrenmeye çalıştığını baştan beri biliyorlardı, ama ahmak gibi sırıtmalarına da gerek yoktu.</p>

    <p>Bulen Lan’in çizmelerine, çok gereken siyah cilayı çekerken, Lan banyo küvetinin getirilmesini beklemek yerine, lavabo sehpasında tepeden tırnağa yıkandı ve Anya’nın Esne’yle yolladığı merhemi yaralarına sürdü, ama onu kadınların giydirmesine izin verdi. Onların hizmetçi olması, onlara hakaret etmek için sebep değildi. Çok da yıpranmış görünmeyen, bir beyaz ipek gömleği vardı. Dar, siyah ipek pantolonu ise hemen hemen hiç yıpranmış görünmüyordu. Güzel, siyah ipek ceketinin kollarına, dikenli, altın rengi kan gülleri işlenmişti. Duruma uygun düşüyordu. Çizmeleri, Bulen’den hiç beklemediği bir ışıltı kazanmıştı. Mümkün olduğunca iyi zırhlanmıştı. Elinde bir silah olsa, korkacak pek az şeyi kalırdı, ama Edeyn’in silahları çelikten olmayacaktı. Şimdi savaşması gereken türden savaşlarda pek az deneyimi vardı.</p>

    <p>Anya ile Esne’ye birer gümüş marka, Bulen’e bir gümüş kuruş verdikten sonra –Romera Hanım’a para vermeye kalksa kadın deliye dönerdi, ama bir konuğun hizmetkârları ilk ve son gün bir şeyler beklerdi– Kedi Dansçısı hakkındaki talimatlarına uyulup uyulmadığına bakması için oğlanı ahırlara, kapısını korumaları için kadınları koridora yolladı. Sonra oturup beklemeye başladı. Edeyn ile yapacağı görüşmeler başkalarının önünde, mümkün olduğunca çok kişinin tanıklığında yapılmalıydı. Yalnızken, tüm avantaj adamın <em>carneira</em>’sına aitti.</p>

    <p>Kendini, Alys’in nereye gittiğini, ondan ve diğerlerinden ne istediğini merak ederken buldu ve kadını aklından çıkarmaya çalıştı. Yanında değilken bile, kadın ensesinden aşağı tıkılmış pıtrak dikeni gibiydi. Oymalı yan masalardan birinin üzerindeki yüksek, gümüş sürahinin içinde çay vardı. Kuşkusuz böğürtlen ve naneyle tatlandırılmıştı. Bir sürahi de şarap bekliyordu, ama Lan ikisini de görmezden geldi. Susamamıştı ve Edeyn’le karşılaşmak için açık bir kafaya ve odaklanmaya ihtiyacı vardı. Beklerken, <em>ko’di</em>’ye sarındı ve duygusuz bir boşluğun içinde oturdu. Savaşa duygusuzca girmek her zaman en iyisiydi.</p>

    <p>Şok edici ölçüde kısa bir süre sonra Anya içeri girdi ve kapıyı dikkatle arkasından kapattı. “Lordum, Leydi Edeyn sizi dairesinde bekliyor.” Kadının sesi tarafsızdı, yüzü bir Aes Sedai’ninki kadar boştu.</p>

    <p>“Ulağına söyle, yolculuğun yorgunluğunu henüz üzerimden atamadım,” dedi Lan.</p>

    <p>Diz kıran Anya, bu yanıttan hayal kırıklığına uğramış gibiydi. Görgü kuralları gereği, Lan’e dinlenmesi için dilediği kadar zaman tanınmalıydı, ama şömine rafındaki yaldızlı saate bakarak yarım saat geçmeden, Anya tekrar içeri girdi. Mavi mumuna çökmüş dişi aslan mührü basılmış bir mektup taşıyordu. Sıçramaya hazır bir çökmüş aslan. Edeyn’in kişisel mührü, ona çok yakışan bir mühür. Lan mührü gönülsüzce kırdı. Mektup çok kısaydı.</p>

    <blockquote class="duzyazi">
      <p><em>Bana gel, tatlım. Hemen bana gel.</em></p>
    </blockquote>

    <p>İmza yoktu, ama mühür desensiz olsa bile, Lan’in imza görmeye ihtiyacı olmazdı. Edeyn’in titiz el yazısı, Lan’in kendi sade el yazısı kadar tanıdıktı. Mektup tam da Edeyn’in yazacağı türdendi. Buyurgan. Edeyn kraliçe olmak için doğmuştu ve bunu o da biliyordu.</p>

    <p>Mektubu şöminedeki ateşe attı. Bu sefer, Anya’nın hayal kırıklığında gizli saklı bir taraf yoktu. Işık, kadın ona hizmet etmekle görevlendirilmişti, ama kadın Edeyn’in müttefikiydi. Eğer biliyorsa. Büyük olasılıkla, biliyordu. İşine yarayabilecek her şeyi öğrenmek gibi bir becerisi vardı.</p>

    <p>Edeyn başka çağrı yollamadı, ama saat üç kez çaldığında, Romera Hanım belirdi.</p>

    <p>“Lordum,” dedi resmiyetle, “Prens Brys tarafından kabul edilecek kadar dinlendiniz mi?” Sonunda.</p>

    <p>Bizzat Romera Hanım tarafından eşlik edilmek bir şerefti, ama dışarlıklıların sarayda yollarını bulmak için bir rehbere de ihtiyaçları vardı. Lan oraya defalarca gitmişti ve zaman zaman hâlâ kayboluyordu. Kılıcı kapının yanındaki lakeli rafta kaldı. Burada kılıcın bir faydası olmazdı, ayrıca Brys’e hakaret sayılır, Lan’in kendisini koruması gerektiğini düşündüğü anlamına gelirdi. Aslında böyle düşünüyordu, ama çelikle değil.</p>

    <p>İlk önce özel bir görüşme yapacaklarını beklemişti, ama Romera Hanım onu geniş, resmi salona götürdü. Salonun yüksek tavanının ortasındaki kubbe gökyüzü gibi boyanmıştı. Kubbenin tabanını ince, yivli beyaz sütunlar destekliyordu ve salon insanlarla doluydu. Lan’in geldiği fark edilince mırıltılar kesildi. Üniformalı, hafif ayaklı hizmetkârlar kalabalığın içinde dolanıyor, Ev arması işlenmiş ipekler içindeki Kandorlu lord ve leydilere, önemli loncaların armaları işlenmiş kaliteli yünlüler içindeki insanlara baharatlı şarap sunuyorlardı. Başkalarına da. Lan <em>hadori</em> takmış, uzun ceketli adamlar gördü, <em>hadori</em>’yi en az on senedir takmadıklarını iyi bildiği adamlar. Saçlarını omuz hizasında ya da daha kısa kestirmiş, alınlarına küçük <em>ki’sain</em> beneği kondurmuş kadınlar da vardı. Malkier’i hatırlamaya karar veren bu insanlar, Lan belirince eğildiler, derin reveranslar yaptılar. <em>Shatayan</em>’ın onu Brys’e takdim etmesini, bir tarla faresini izleyen şahinler gibi izlediler. Ya da kanat açmak için işaret bekleyen şahinler gibi. Belki de Lan buraya hiç gelmemeliydi. Artık bu karar için çok geçti. Tek yol ileriydi. Yolun sonunda ne olursa olsun.</p>

    <p>Prens Brys orta yaşlı, tıknaz, kaba görünüşlü bir adamdı. Üzerindeki altın işlemeli yeşil ipeklerden çok, zırh giymeye uygun görünen bir adam. Aslında, ikisine de alışıktı. Brys Ethenielle’in Kılıçtaşıyıcısı’ydı, kadının eşi ve ordularının generali. Bu görevi Ethenielle ile evlendiği için kazanmamıştı. Brys general olarak güçlü bir üne sahipti. Lan’in omuzlarını yakalayarak, eğilmesine izin vermeyi reddetti.</p>

    <p>“Afet’te iki kez hayatımı kurtaran bir adamdan bunu kabul edemem, Lan.” Kahkaha attı.</p>

    <p>“Siz de benim hayatımı iki kez kurtardınız,” dedi Lan. “Şerefler denk.”</p>

    <p>“Olabilir, olabilir. Ama buraya gelişin, şansının birazının Diryk’e sirayet etmesine sebep olmuş gibi. Bu sabah balkondan, tam on beş metre aşağıdaki döşeme taşlarının üzerine düştü ve tek bir kemiğini kırmadı.” İkinci oğluna, babasınınkine benzer bir ceket giymiş, yakışıklı, sekiz yaşında bir oğlana işaret etti. Çocuk öne çıktı. Başının yan tarafında büyük bir bere vardı ve diğer berelerin acısıyla yavaş hareket ediyordu, ama geniş sırıtışı ile yalnızca birazcık bozulan resmi bir eğilme ile selam verdi. “Derste olmalıydı,” dedi Brys, sır verircesine, “ama seninle tanışmayı o kadar çok istiyordu ki, harfleri unutur, kılıçla kendini keserdi.” Oğlan kaşlarını çatarak, hayatta kendini kesmeyeceğini söyledi. Lan, oğlanın eğilmesine, aynı ölçüde resmi bir biçimde karşılık verdi, ama oğlandaki son protokol kırıntıları da bir anda yok oldu.</p>

    <p>“Güneyde ve Shienar bataklıklarında Aiellerle savaştığınızı söylüyorlar, Lordum,” dedi. “Bu doğru mu? Gerçekten de boyları üç metre mi? Öldürmeden önce gerçekten de peçe takıyorlar mı? Ölülerini yiyorlar mı? Beyaz Kule gerçekten de bir dağdan daha mı yüksek?”</p>

    <p>“Adama izin ver de yanıt versin, Diryk,” dedi Brys. Sahte öfkesi, eğlentili kahkahası yüzünden bozuldu. Oğlan utançla kızardı, ama yine de babasına sevgiyle gülümsemeyi başardı. Babası oğlunun saçlarını karıştırdı.</p>

    <p>“Sekiz yaşında olmanın nasıl bir şey olduğunu hatırlayın, Brys,” dedi Lan. “Bırakın, oğlan heyecanını göstersin.” Kendisi, sekiz yaşındayken <em>ko’di</em> ve Afet’e girdiğinde nelerle yüzleşeceğini öğreniyordu. Elleri ve ayakları ile nasıl öldüreceğini öğrenmeye başlıyordu. Bırak, ölüm hakkında çok düşünmeden, Diryk mutlu bir çocukluk yaşasın.</p>

    <p>Özgür kalan Diryk, yeni bir soru seline başladı, ama bu sefer yanıt almak için bekliyordu. Fırsat bulsa oğlan Aieller ve güneydeki, Tar Valon ile Far Madding gibi büyük şehirler konusunda, Lan’i sıkıp suyunu çıkarırdı. Büyük olasılıkla, Chachin’in o iki şehir kadar büyük olduğuna inanmazdı. Babası sonunda oğlunun sorularına bir son verdi.</p>

    <p>“Lord Mandragoran daha sonra dilediğin kadar doldurur kafanı,” dedi Brys oğlana. “Şimdi, görüşmesi gereken bir başkası var. Sen Tuval Hanım’a ve kitaplarına dön bakalım.”</p>

    <p>Brys, kırmızı beyaz yer seramikleri üzerinde ona eşlik ederken, Lan odadaki herkesin beklenti içinde nefesini tuttuğunu düşündü.</p>

    <p>Edeyn tam da hatırladığı gibiydi. Ah, on yaş yaşlanmıştı, şakaklarına kır düşmüştü ve gözlerinin köşelerinde birkaç ince kırışık belirmişti, ama o iri gözler Lan’i kavrayıvermişti. Kadının <em>ki’sain</em>’i, hâlâ dul beyazıydı. Siyah saçları hâlâ dalga dalga beline dökülüyordu. Üzerinde, dar, neredeyse saydam, kırmızı ipekten bir Doman elbisesi vardı. Kadın güzeldi, ama o bile burada hiçbir şey yapamazdı. Lan sakin sakin eğildi.</p>

    <p>Edeyn bir an, serinkanlı ve düşünceli bir tavırla, ona bakmakla yetindi. “Sen bana gelsen daha... kolay olurdu,” diye mırıldandı, Brys’in işitmesine aldırmıyormuş gibi. Sonra, şok edici bir biçimde, zarifçe diz çöktü ve Lan’in elini ellerine aldı. “Işık altında,” diye bildirdi güçlü, berrak bir sesle, “ben, Edeyn ti Gemallen Arrel, Yedi Kulenin Efendisi, Göllerin Lordu, Malkier’in gerçek Kılıcı, al’Lan Mandragoran’a sadakat yemini ediyorum. Dilerim Gölge’yi biçsin!” Brys bile şaşırmış görünüyordu. Edeyn Lan’in parmaklarını öperken, bir anlık sessizlik oldu; sonra salonun her yanında tezahüratlar koptu. “Altın Turna!” ve hatta, “Kandor Malkier’le at sürüyor!” bağırışları yükseldi.</p>

    <p>Sesi duyunca özgür kalan Lan, elini kurtardı ve Edeyn’i ayağa kaldırdı. “Leydim,” dedi sessizce, ama gergin bir sesle, “Malkier’in Kralı yok. Büyük Lordlar çubuk atmadı.”</p>

    <p>Edeyn elini onun dudaklarına koydu. Sıcak bir el. “Beş kişiden hayatta kalan üç tanesi bu odada, Lan. Çubuklarını nasıl atacaklarını soralım mı onlara? Olması gereken, olacak.” Sonra, Lan’in çevresine toplanmak, onu tebrik etmek, Lan izin verse oracıkta sadakat yemini etmek isteyen insanların kalabalığına karıştı.</p>

    <p>Brys Lan’i kurtararak, onu uzun, taş korkuluklu yürüyüş yoluna götürdü. Yol, aşağıdaki çatılardan altmış metre yüksekteydi. Brys’in yalnız kalmak istediğinde gittiği yer olarak bilinirdi, bu yüzden kimse onları takip etmedi. Yola açılan yalnızca tek bir kapı vardı ve onu gören pencere yoktu. Saraydan gelen sesler buraya ulaşamıyordu.</p>

    <p>“Edeyn’in niyetinin bu olduğunu bilseydim,” dedi yaşlı adam, ellerini arkalarında kavuşturarak ileri geri yürürlerken, “onu saraya kabul etmezdim. İstiyorsan, artık burada hoş karşılanmadığını bildirebilirim yine de. Bana öyle bakma, adam. Malkier geleneklerini, ona hakaret etmeyecek kadar iyi biliyorum. Seni güzelce, kendi dileğinle seçmeyeceğinden emin olduğum bir kapana kıstırdı.” Brys sandığından daha azını biliyordu. Ne kadar incelikli konuşursa konuşsun, Edeyn’i saraydan kovmak ölümcül bir hakaret olurdu.</p>

    <p>“Zamanla dağlar bile aşınacak,” diye alıntı yaptı Lan. Artık, Afet’e adam götürmekten kaçırabileceğinden emin değildi. Bundan kaçınmak istediğinden de emin değildi. Malkier’i hatırlayan bunca erkek ve kadın. Malkier hatırlanmayı hak ediyordu. Ama ne pahasına?</p>

    <p>“Ne yapacaksın?” Sade bir biçimde ifade edilmiş, basit bir soru, ama yanıtı güçtü.</p>

    <p>“Bilmiyorum,” diye yanıt verdi Lan. Edeyn yalnızca bir çatışma kazanmıştı, ama bunu ne kadar kolay başardığını görmek Lan’i sersemletmişti. Ruhunun bir parçasını saçlarına takmış olan kadın, amansız bir rakipti.</p>

    <p>Brys ile Lan daha sonra, sessizce, avlanmaktan, haydutlardan ve Afet’teki canlanmanın yakında geçip geçmeyeceğinden bahsettiler. Brys, ordusunu Aiel Savaşı’ndan çektiğine pişman olmuştu, ama başka seçeneği yoktu. Yönlendirebilen bir adam hakkındaki söylentileri konuştular –her hikâyede, adam farklı bir yerdeydi; Brys bunun bir başka masal olduğunu düşünüyordu ve Lan de onunla aynı fikirdeydi– ve kimsenin bilmediği bir sebepten, her yerdeymiş gibi görünen Aes Sedailerden bahsettiler. Ethenielle mektubunda, yolu üzerindeki bir köyde, iki Aes Sedai’nin Aes Sedai numarası yapan bir kadın yakaladığını yazmıştı. Kadın yönlendirebiliyordu, ama bu bir işine yaramamıştı. İki gerçek Aes Sedai onu ciyaklata ciyaklata kırbaçlayarak köyün içinden geçirmiş, suçunu orada yaşayan her erkek ve kadına ayrı ayrı itiraf etmeye zorlamıştı. Sonra, Aes Sedailerden biri, asıl cezasını çekmesi için Tar Valon’a götürmüştü onu. Asıl ceza da nasıl olacaksa. Lan kendini, Alys’in Aes Sedai olduğu konusunda yalan söylemediğini umarken buldu, ama neden umurunda olsun, bilemiyordu.</p>

    <p>Günün kalanında da Edeyn’den kaçınmayı umuyordu, ama dairesine geri götürüldüğünde –bu sefer bir hizmetkâr adam tarafından– kadın oradaydı, oturma odasındaki yaldızlı sandalyelerden birine oturmuş, aylak aylak bekliyordu. Lan’in hizmetkârları görünürlerde yoktu. Anya gerçekten de Edeyn’in müttefikiydi anlaşılan.</p>

    <p>“Korkarım artık güzel değilsin, tatlım,” dedi Edeyn, Lan içeri girdiğinde. “Sanırım, yaşlandığında çirkin bile olabilirsin. Ama her zaman, gözlerin yüzünden daha fazla zevk vermiştir bana.” Gülümsemesi şehvetli oldu. “Ellerin de.”</p>

    <p>Lan, kapı kolunu bırakmadan durdu. “Leydim, daha iki saat önce bana yemin...” Edeyn sözünü kesti.</p>

    <p>“Ve kralıma itaat edeceğim. Ama dedikleri gibi, <em>carneira</em>’sıyla yalnız kaldığında, bir kral bile kral değildir.” Puslu bir kahkaha attı. Lan üzerindeki gücünün zevkini çıkarıyordu. “<em>Daori</em>’ni getirdim. Onu bana getir.”</p>

    <p>Lan istemeye istemeye onun bakışlarını takip ederek, kapının yanındaki küçük masanın üzerinde duran düz, lakeli kutuyu buldu. Menteşeli kapağı kaldırmak, bir kayayı kaldırmak kadar güç geldi. Kutunun içinde, uzun, örülmüş bir saç tutamı, kıvrılmış, yatıyordu. İlk gecelerinden sonraki sabahın her anını hatırlayabiliyordu Lan. Edeyn onu Fal Moran’daki Kraliyet Sarayı’nın haremine götürmüş, leydilerin ve hizmetçilerin gözleri önünde Lan’in saçlarını omuz hizasında kesmişti. Hatta onlara, bunun ne anlama geldiğini söylemişti. Kadınların hepsi eğlenmiş, Lan Edeyn’in ayaklarının dibinde oturup, <em>daori</em>’yi onun için örerken, espriler yapmışlardı. Edeyn geleneklere uyuyordu, ama kendi tarzında. Saç ele yumuşak ve esnek geliyordu; Edeyn onu her gün losyonlarla ovmuş olmalıydı.</p>

    <p>Lan odayı hızla aşarak, Edeyn’in önünde diz çöktü ve ellerindeki <em>daori</em>’yi uzattı. “Sana borçlu olduklarımın simgesi olarak, Edeyn, her zaman ve sonsuza kadar.” Sesi o ilk sabahın hararetini taşımıyorsa da, kuşkusuz Edeyn anlardı.</p>

    <p>Edeyn saçı almadı. Bunun yerine, bir geyik yavrusunu süzen dişi aslan gibi süzdü onu. “Âdetlerimizi unutacak kadar uzun süre uzaklarda kalmadığını biliyordum,” dedi sonunda. “Gel.”</p>

    <p>Ayağa kalkarak Lan’in bileğini tuttu ve on adım aşağıdaki saray bahçelerine bakan balkona açılan kapılara çekti. İki hizmetçi, kovayla bitki suluyordu. Genç bir kadın, ağaçların altında yetişen ilk çiçekler kadar parlak, mavi bir elbise içinde, arduvaz yolda geziniyordu.</p>

    <p>“Kızım, Iselle.” Bir anlığına, Edeyn’in sesi gurur ve sevgiyle ısındı. “Onu hatırlıyor musun? On yedi yaşına geldi. Henüz <em>carneira</em>’sını seçmedi.” Genç erkekler <em>carneira</em>’ları tarafından seçilirdi; genç kızlar ise kendi <em>carneira</em>’larını seçerdi. “Ama bence, evlenme çağı geldi zaten.”</p>

    <p>Lan, hizmetkârları koşturup duran bir çocuk hatırlıyordu belli belirsiz. Annesinin yüreğinin çiçeği. Ama kendi kafası Edeyn ile çok doluydu o zamanlar. Işık, kadın şimdi de kafasını dolduruyordu. Tıpkı parfümünün burnunu doldurması gibi. Onun kokusu. “Annesi kadar güzeldir eminim,” dedi nazikçe. <em>Daori</em>’yi ellerinde çeviriyordu. O şey ellerindeyken, Edeyn çok avantajlı durumdaydı, aslında tüm avantaj ondaydı, ama onu Lan’den alması gerekirdi. “Edeyn, konuşmalıyız.” Kadın bunu duymazdan geldi.</p>

    <p>“Senin de evlenme çağın geldi, tatlım. Hiçbir kadın akraban hayatta olmadığından, bu işi ayarlamak bana düşüyor.” Aşağıdaki kıza sıcak sıcak gülümsedi. Sevgi dolu bir annenin gülümsemesi.</p>

    <p>Onun ima ediyor gibi göründüğü şeyi kavrayınca Lan’in nefesi kesildi. Başta, inanamadı. <em>“Iselle?”</em> dedi boğuk bir sesle. “<em>Senin</em> kızın?” Edeyn gelenekleri kendi tarzında koruyor olabilirdi, ama bu rezaletti. “Böylesine utanç verici bir şekilde dizginlenmeme izin vermeyeceğim, Edeyn. Ne senin, ne de bunun sayesinde.” <em>Daori</em>’yi ona doğru salladı, ama Edeyn ona bakıp gülümsemekle yetindi.</p>

    <p>“Elbette dizginlenmeyeceksin, tatlım. Sen bir erkeksin, oğlan çocuğu değil. Ama yine de gelenekleri koruyorsun,” dedi düşünceli düşünceli, parmağını Lan’in ellerinde titreyen örgünün üzerinde dolaştırarak. “Belki de gerçekten konuşmamız gerekiyordur.”</p>

    <p>Ama Lan’i götürdüğü yer yatak oldu. Kadın <em>daori</em>’yi onun elinden almış olsa da olmasa da, en azından burada, Lan kaybettiği avantajı biraz geri kazanabilirdi. Edeyn nasıl bir dişi aslan olursa olsun, o bir erkekti, bir yavru geyik değil. Ama Edeyn ona <em>daori</em>’yi kenara kaldırıp, soyunmasına yardım etmesini söylediğinde şaşırmadı. Edeyn asla kazandığı tüm avantajdan vazgeçmezdi. Lan’in <em>daori</em>’sini düğün gününde, gelinine teslim edene kadar değil. Ve Lan, o gelinin Iselle olmasını engellemenin bir yolunu düşünemiyordu.</p>
  </div>
</body>
</html>
