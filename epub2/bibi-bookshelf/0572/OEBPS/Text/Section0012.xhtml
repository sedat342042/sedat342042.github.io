<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yeni Bahar</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="5. İnsan Yüreği">5<br />
    İnsan Yüreği</h1>

    <p>Moiraine taburelerden birine oturup, kucak masasını önüne açtıktan sonra, nahoşluk konusunda fikrini değiştirdi. Mangalların sıcaklığı açık havada dağılıp gidiyor, soğuğu hiç azaltmıyordu ve ince gri duman bulutları yüzüne geliyor, gözlerini yakıyor, zaman zaman öksürmesine sebep oluyordu. Sağlam ayakkabılar ve fazladan çoraplara rağmen, at yolculuğu sırasında ayakları epey üşümüştü; ezilmiş karın üzerine koyduğunda hızla buz kestiler. Ve büyük kısmı kucağında bebek taşıyan, yüzden fazla kadın masanın çevresine doluşmuş, önce onların isimlerinin alınması için şamata yapıyorlardı. Çoğu sade, kalın yünlüler içindeydi, ama yarım düzinesi asalet ya da servet işareti olan ipekler ya da en azından iyi kesimli, işlemeli elbiseler içindeydi. Ama onlar da diğerleri kadar yüksek sesle bağırıyordu. Sıradan insanlarla birlikte bağırıp çağıran asil kadınlar! Murandyliler doğru davranış kurallarından habersizdi.</p>

    <p>Steler miğferini kalçasına dayamış, herkesin susup sıra olması için morarana kadar bağırmıştı, ama kimse onu dikkate almamıştı. Asker adamlardan ikisi kadınları geriye ittirecek oldu, ama bayraktarın keskin bir jesti üzerine durdular. Durmaları iyi olmuştu. Bu tür şeyler isyan başlatabilirdi. Moiraine işleri yoluna koymak için ayağa kalktı, ama bunu nasıl yapacağından emin değildi. Kendi mülklerinde, asla böyle bir durumla karşı karşıya kalmamıştı; naiplerinin de kaldığını sanmıyordu. Üstelik insanlar naibin karşısında, mülkün leydisine göre daha açıksözlü davranırdı. Ama Siuan ondan önce davranmıştı, kaşlarını çatarak taburesine tırmanıyordu. Kendini yumruklarını sallamaktan alıkoymaya çalışırmış gibi, pelerininin kenarlarını kavramıştı.</p>

    <p><em>Saidar</em> ışığına sarındı ve Hava ile Ateş ördü. Çok az Güç kullanan basit bir örgüydü, ama konuştuğu zaman sesi gök gürültüsü gibi gürledi. “Sessiz olun!” Etkileyici ve öfkeden yoksun bir biçimde verilmiş olsa da, basit bir emirdi, ama kadınlar şaşırarak gerilediler. Aniden taş kadar suskun kaldılar. Örsleri döven çekiçlerin sesi bile kesildi. Kampın tamamı sessizliğe gömüldü, öyle ki Moiraine at halatlarına bağlı atların ayaklarını yere vurmalarını duyabiliyordu. Steler Siuan’a beğeniyle baktı –Moiraine’in deneyimlerine göre, bayraktarlar köseleden ciğerleri onaylardı. Adam masanın çevresindeki kadınlara ise dik dik baktı. Ama birkaç bebek tiz seslerle ağlamaya başladı ve Siuan sözlerine devam ettiğinde, örgüyü kullanmadı. Yine de, rahatça işitilebilen yüksek, kararlı bir sesle konuşuyordu. “Tek bir kuruş görmek istiyorsanız, sıra olursunuz ve düzeni korursunuz. Beyaz Kule ele avuca sığmaz çocukların oluşturduğu güruhlarla uğraşmaz. Yetişkin kadınlar gibi davranmazsanız, davranmış olmayı dilersiniz.” Vurgulamak için bir kez başını salladı, sonra anlayıp anlamadıklarını görmek için kadınlara kaşlarını çattı. Anlamışlardı.</p>

    <p>Siuan taburesinden inerken, kadınlar aceleyle masanın önünde iki sıra oldular. Moiraine’in görebildiği kadarıyla, yalnızca birazcık itişip kakışmışlardı. Daha iyi giyimli kadınlar öne geçmişti elbette, bebeklerini hizmetkâr kadınlar taşıyordu, ama onlar da birbirlerini itip kakıyor, birbirlerine kaşlarını çatıyorlardı. Belki de tüccardılar, ama Moiraine burada ticaretini yapacak ne bulabildiklerini düşünemiyordu. Bir seferinde, iyi giyimli, vakur görünüşlü iki Murandyli tüccarın sokakta yumruk yumruğa, yerlerde yuvarlanarak, kanlı burunlarla kavga ettiğini görmüştü. İtişip kakışmalara rağmen kimse tek kelime etmiyordu ve çocukları ağlayanlar onları yatıştırmak için ellerinden geleni yapıyor gibiydi. On on iki yaşlarında kızlardan oluşan bir grup bir kenarda toplanmış, pelerinlerinin içinde büzülüyor, Moiraine ile Siuan’ı işaret ederek heyecanlı heyecanlı fısıldaşıyordu. Moiraine Aes Sedailerden bahsedildiğini duyduğunu sandı. Üç dört yaş büyük, Tar Valon’a geldiğinde Moiraine’in olduğu yaşlarda, bir başka genç kadın kenarda durmuş, dikkatle izlemiyormuş gibi yapıyordu. Pek çok kız Aes Sedai olmayı düşlerdi; ama pek azı, düş kurmaktan daha fazlasını yapabilecek cesareti toplayabilirdi. Moiraine pelerininin sağ yanını arkaya atarak mürekkep şişesinin kapağını açtı ve eline kalem aldı. Eldivenlerini çıkarmamıştı; ince deri soğuğa karşı pek korumuyordu, ama hiç yoktan iyiydi.</p>

    <p>“Adınız, Leydim?” dedi. Tombul, güleç yüzlü kadın, en iyi cinsten olmayan ipekten, yüksek yakalı, yeşil bir binici elbisesi giymişti, ama elbisesi yine de ipekti, kırmızı ve altın işlemeli, kürk astarlı mavi pelerini de öyle. Ve her parmağında birer mücevherli yüzük taşıyordu. Belki de kadın asil değildi, ama yine de, iltifat etmenin bir zararı olmazdı. “Bebeğinizin adı?”</p>

    <p>“Adım Leydi Meri do Ahlan a’Conlin. İlk Murandy Kraliçesi Katrine do Catalan a’Coralle’nin soyundan geliyorum.” Tombul kadın gülümsemeye devam etti, ama sesi buz gibi bir gururla doluydu. Aksini öğrenene kadar barışçıl bir halk olduklarını düşünmenize sebep olan, şu peltek Murandy aksanı ile konuşuyordu. Kadın bir eliyle, koyu renk yünlülere bürünmüş, başına bir şal dolamış, kucağında agulayan bir bebek tutan, tombul bir kadını yanına çekti. Bebeği güzelce kundaklanmıştı ve yalnızca yüzü görünüyordu. “Bu da oğlum Sedrin. Bir hafta önce doğdu. Kocam savaşa giderken geride kalmayı reddettim, elbette. Paraları çerçeveleteceğim, böylece Sedrin Beyaz Kule tarafından şereflendirildiğini her zaman bilecek.”</p>

    <p>Moiraine, Sedrin’in bu şerefi yüzlerce başka, hatta diğer kamplar da burası gibiyse binlerce insanla paylaşacağını hatırlatmaktan kaçındı. Işık, bunca kadının doğum yapmış olabileceği hiç aklına gelmemişti! Yüzünü ifadesiz tutarak, bebeği bir anlığına inceledi. Moiraine saf değildi –at üretimine tanıklık etmiş, kısrakların yavrulamasına yardımcı olmuştu; bir işin nasıl yapıldığını bilmiyorsanız, hizmetkârlarınızın doğru düzgün yaptığından nasıl emin olurdunuz?– ama bebekler konusunda deneyimi yoktu. Gördüğü bebek on günlük de olabilirdi, bir ya da iki aylık da. Steler ve askerleri masadan biraz uzakta, istenmeyen olaylara karşı kalabalığa göz kulak oluyordu, ama bu konuda yardımcı olamazlardı. En azından, onlardan yardım isteyemezdi. Leydi a’Conlin yalan söylüyorsa, bir tam Aes Sedai halletmeliydi bunu. Moiraine yan yan Siuan’a baktı. Siuan’ın önündeki kadın daha büyük bir bebek taşıyordu, ama Siuan yazıyordu.</p>

    <p>Kalemini mürekkebe batırırken, bir kadının bebeğini emzirerek geçtiğini gördü. Kadının pelerinin altında yarı gizlenmiş olan bebek Sedrin’den daha büyük görünmüyordu, ama kadın sırayı göstere göstere görmezden geliyordu. “O kadın neden sıraya girmedi? Bebeği fazla mı büyük?”</p>

    <p>Leydi a’Conlin’in gülümsemesi soldu ve kaşları kalktı. Sesi soğudu. “Kampta doğan bütün veletleri takip etmek gibi bir alışkanlığım yok.” Azametle, masanın üzerindeki kâğıdı işaret etti. İşaret ettiği parmağındaki yüzüğe kocaman, ama gözle görülür bir kusuru olan bir ateş damlası kakılmıştı. “İsmimi yaz. Çadırımın sıcaklığına dönmek istiyorum.”</p>

    <p>“İsminizi ve talep ettiğimiz diğer bilgileri yazacağım. Siz bana o kadından bahseder bahsetmez,” dedi Moiraine, Siuan’ın kullandığı buyurgan ses tonunu takınmaya çalışarak.</p>

    <p>Teşebbüsü pek işe yaramadı. Meri a’Conlin’in alnı kırıştı ve dudakları kavgacı bir biçimde büzüldü. Kadın patlamak üzere görünüyordu. Ya da saldırmak üzere gibi. Ama kadın ikisini de yapamadan, yuvarlak yüzlü hizmetkâr kadın telaşla konuştu. Her kelimesinde, diz kıracakmış gibi eğiliyordu.</p>

    <p>“Careme’in kızı Lord Sedrin ile günü gününe aynı yaşta, Leydim, affedersiniz, Aes Sedai. Ama Careme’in evlenmek istediği adam Muhafız olmak için kaçtı ve Careme sonradan evlendiği adamdan hiç hoşlanmıyor.” Başını duygudaşlıkla iki yana salladı. “Ah, Careme Beyaz Kule’den hiçbir şey istemiyor.”</p>

    <p>“Yine de, ödülü alacak,” dedi Moiraine kararlılıkla. Tamra, bütün isimleri kaydetmelerini söylemişti. Careme’in aşkının hedefine ulaşıp ulaşmadığını merak etti. Pek az erkek gereken yeteneklere sahipti. Bir Muhafız yalnızca silah kullanmazdı, <em>kendisi</em> bir silahtı ve bu yalnızca ilk gereklilikti. “Tam adı nedir? Çocuğun adı?”</p>

    <p>“Kadınınki Careme Mowly, Aes Sedai, kızınınki de Ellya.” Tuhaftır, Leydi a’Conlin hizmetkâr kadının yanıt vermesinden memnun gibiydi. Yalnızca bu kadar da değil, kaş çatmayı bırakmıştı ve ihtiyatla Moiraine’i süzüyordu. Belki de tek gereken kararlı bir ses tonuydu. Bu, bir de Aes Sedai sanılmak.</p>

    <p>“Hangi kasaba ya da köyden?” diye sordu Moiraine, aldığı yanıtları yazarak.</p>

    <p>Siuan’ın, “Peki, kızın tam olarak nerede doğdu?” dediği duydu. Siuan, mürekkep lekesi olmasın diye, Moiraine’in isim günü armağanı olarak verdiği eldivenleri çıkarmıştı. Önündeki, ipeklere bürünmüş sabırsız kadın, talihsiz bir burnu olmasa, güzel sayılabilirdi. Kadın aynı zamanda oldukça uzun boyluydu, neredeyse Siuan’dan bir el daha uzun. “Buranın bir buçuk kilometre batısında, bir samanlıkta mı? Hayır, vârisini doğurmayı düşüneceğin yer değil. Belki de doğumun bu kadar yaklaşmışken at yolculuğuna çıkmamalıydın. Süren savaştan bahsetmiyorum bile. Şimdi, son on altı gün içinde doğum yapan, ama burada olmayan kadın tanıyor musun? Adı nedir? Diklenmek yok, Leydim. Soruya yanıt ver, yeter.” Leydi, daha fazla yakınmadan denileni yaptı. Ama diğer yandan, Siuan’ın tavırları yakınmalara ya da güçlüklere izin vermiyordu. Sesini yükseltmiyor, sert konuşmuyordu da; yalnızca, kontrolün onda olduğu açıktı. Bunu nasıl yapıyordu?</p>

    <p>Moiraine’in, Yenidendoğan Ejder’i ararken yaşayacağı maceralarla ilgili her ne hayali varsa, kısa süre sonra, şehir duvarlarının dışına çıkmaktan kaynaklanan heyecanla birlikte solup gitti. Aynı soruları tekrar tekrar sormak, yanıtları yazmak, sayfaları kurumaları için dikkatle kenara koymak ve yeni bir sayfayla baştan başlamak kısa süre sonra can sıkıcı ve tekdüze bir işe dönüştü. Yalnızca, masanın kenarında mangalda ellerini ısıtmak için ara veriyordu. Parmakları soğuktan ağrırken, bu koşullar altında tarif edilmez bir zevkti bu, ama uğruna heyecanlanılacak şey de değildi. Tek şaşırtıcı taraf, Murandyli olmayan kadınların sayısıydı. Anlaşıldığı kadarıyla, savaşa giden askerler sık sık yabancı doğumlu kadınlarla evleniyordu. Bir süre sonra örsler yine çalışmaya başladı ve bir araba üzerinde çalışan, yeni bir tekerleği yerine oturtmakta olan adamlar da çekiç sallamaya devam ettiler. Tangırtılar Moiraine’in başını ağrıtmak üzereydi. Her şey oldukça berbattı.</p>

    <p>Hoşnutsuzluğunu konuştuğu kadınlardan çıkarmamaya çaba gösteriyordu, ama bir avucu bunun için onu kışkırtıyordu yine de. Asil kadınların bazılarını, soylarını Artur Şahinkanadı’na kadar saymaktan vazgeçirmesi gerekiyordu. Birkaç sade giyimli kadın da bebeğinin babasının ismini ya da nereli olduğunu söylemek istemiyor, bunun para ödememek için bir numara olabileceği kuşkusu ile dik dik bakıyordu, ama çoğu itiraz dik dik bakarak yatıştırılabiliyordu. Murandyliler bile, Aes Sedai olduğunu sandıkları kadınlar –hızla yayılan bir fikirdi bu– karşısında fazla ileri gitmek istemiyordu. Sıralar, hızlı denebilecek şekilde olmasa da, düzenli bir şekilde ilerliyordu.</p>

    <p>Moiraine’in bakışları, oradan geçen, karınları iyice şişmiş kadınlara kayıp duruyordu. Bazıları durup, sıraya girmeyi düşünüyormuş gibi masaya bakıyorlardı. İçlerinden biri Yenidendoğan Ejder’in annesi olabilirdi. En azından, bir sebepten, doğum yapmak için Ejderdağı’na gitmeye karar verirse. O gün, Gitara’nın Kehanetinden sonra doğan iki bebek de kızdı ve tüm diğer yeni doğmuş bebekler gibi, kampın bir buçuk kilometre dahilinde doğmuşlardı. Oğlan bebeği bir başka Kabuledilmiş, ne bulduğunu bilmeden bulacaktı. Büyük ihtimalle Moiraine bunu seneler sonra duyacaktı. Işık, hiç de adil değildi. O <em>biliyordu</em> ve bunun hiçbir anlamı yoktu.</p>

    <p>Öğlene doğru, Moiraine başını kaldırdı ve önünde, koyu renk yünlülere bürünmüş zayıf bir kadının, kollarında battaniyeye sarılı bir bebek tuttuğunu gördü.</p>

    <p>“Susa Wynn, Aes Sedai,” dedi kadın uysal uysal. “Benim adım bu. Bu da oğlum Cyril,” diye ekledi, oğlanın başını okşayarak.</p>

    <p>Moiraine bebekler konusunda deneyimsiz olabilirdi, ama yedi sekiz aylık bir bebeği yeni doğan bir bebekten ayırt edebilirdi. Kadına onu aptal yerine koymamasını söylemek üzereyken, Siuan elini onun koluna koydu. Hepsi buydu –Siuan ismini yazdığı kadını sorgulamayı bırakmamıştı– ama Moiraine Susa’ya bir kez daha baktı. Susa Wynn ince değildi, neredeyse sıskaydı. Gözlerinin altında mor halkalar ve ne yapacağını bilemez, çaresiz bir hali vardı. Elbisesi ve pelerini yıpranmıştı ve epey yamalıydı. Düzgünce onarılmışlardı, ama yer yer, elbiseden çok yama var gibi görünüyordu.</p>

    <p>“Baba adı?” diye sordu Moiraine, zaman kazanmak için. Bu çocuk çok büyüktü, o kadar. Yalnız...</p>

    <p>“Jac, Aes Sedai. Jac Wynn. O...” Kadının içine göçmüş gözleri doldu. “Jac, daha savaş başlamadan öldü. Karda kaydı ve başını taşa çarptı. Bunca yolu gelip, karda kayarak ölmek hiç adil değil.” Bebek, göğüsten gelen bir sesle öksürmeye başladı ve Susa endişe ile bebeğinin üzerine eğildi.</p>

    <p>Moiraine, çocuğun öksürmesinden mi, gözyaşlarından mı, yoksa ölü kocadan mı olduğunu bilmiyordu, ama kadının verdiği bilgileri özenle kaydetti. Kule, yardım almazsa ölecek bir kadın ve çocuk için yüz altın kron ödemeyi göze alabilirdi. Evet, çocuk yeterince tombul görünüyordu, ama Susa’nın açlıktan ölmek üzere olduğu açıktı. Ve Meri a’Conlin alacağı paraları <em>çerçeveletmeyi</em> düşünüyordu. Jac Wynn’in kime hizmet ettiğini sormamak için kendini zor tuttu. Her kimse, işlerin bu duruma gelmesine asla izin vermemeliydi! Asil kan, haklar kadar sorumluluklar da getirirdi! Hatta haktan çok sorumluluk getirdiği öğretilmişti ona. Hem, bu kadının dostları neredeydi? Murandyliler!</p>

    <p>“Işık’ın takdisi üzerinizde olsun, Aes Sedai.” Susa gözyaşlarını dindirmeye çalıştı, ama başaramadı. Ağlamıyordu; gözyaşları yanaklarından süzülüyordu, o kadar. “Işık sonsuza dek üzerinizde parlasın.”</p>

    <p>“Evet, evet,” dedi Moiraine nazikçe. “Bu kampta bir Okuyucu var mı?” Hayır, bitkiler ve tedavilerden anlayan kadınlara Murandyliler başka bir isim veriyordu. Neydi? Verin Sedai, Moiraine ile Siuan’ın Kabuledilmiş olarak geçirdikleri ilk senede bu konuda bir ders vermişti. “Bir Bilge? Bilge Kadın?” Susa başını sallayınca, kemer kesesindeki cüzdanını çıkardı ve kadının eline bir gümüş peni sıkıştırdı. “Çocuğunu ona götür.” Bu daha fazla gözyaşı ve daha fazla teşekkür getirdi. Kadının elini öpme teşebbüsünden zar zor kaçınabildi. Işık, Moiraine Susa’nın bağlı olduğu Leydi değildi. Elini öpmesi hiç uygun kaçmazdı.</p>

    <p>“Gelecek ödül düşünülürse,” diye fısıldadı Siuan, Susa sonunda gittikten sonra, “Bilge Kadın ona kredi açardı.” Gözlerini düzgün bir el yazısı ile yazdığı kâğıttan ayırmamıştı, ama Moiraine yüzündeki onaylamazlığı görebiliyordu. Siuan, sahip olduğu pek az parayı çok dikkatli kullanırdı.</p>

    <p>Moiraine içini çekti –olan olmuştu. İki kadın sırasında dolaşan fısıltıları duyunca bir kez daha içini çekti. “Aes Sedailerden” birinin Susa’nın çocuğunu kabul ettiğine ilişkin haber, yangının kuru otlarda yayılması kadar hızlı yayılıyordu. Kısa süre sonra, bazı kadınların telaşla sıraya girdiğini gördü. En az bir tanesi çocuğunu elinden tutmuş, <em>yürütüyordu.</em></p>

    <p>“Oğlum Danil gerçekten hasta, Aes Sedai,” dedi önündeki yuvarlak yüzlü kadın, umutlu bir gülümseme ile. Solgun gözlerinde hırslı bir ışıltı vardı. Kollarındaki bebek mutlu mutlu aguluyordu. “Keşke Bilge Kadın’ı görecek param olsaydı.” Kadının gri yünlü elbisesi yeni görünüyordu.</p>

    <p>Moiraine’in öfkesi kabardı ve bu sefer öfkesini bastırmaya çalışmadı. “Ona ben Şifa verebilirim,” diye yanıt verdi soğuk soğuk. “Elbette, daha çok küçük. Hayatta kalmayabilir. Büyük olasılıkla ölür.” O yaşta, Şifa’nın etkisinden canlı kurtulamayacağı kesindi. Dahası Şifa, yanlarında bir Aes Sedai olmadan Kabuledilmişlerin yapmasının yasak olduğu örgülerden biriydi. Şifa konusunda hata yapmak, ören kişiden daha fazlasına zarar verebilirdi. Ama kadın bütün bunları bilmiyordu ve Moiraine eldivenli elini uzattığında irkilerek geriledi ve bebeğini korumaya çalışırcasına kucakladı. Gözleri korkuyla yuvalarından fırlamıştı.</p>

    <p>“Yok, Aes Sedai. Teşekkür ederim, ama hayır. Ben... ben biraz para bulurum.”</p>

    <p>Moiraine’in öfkesi soldu –asla çok uzun sürmüyordu zaten– ama bir anlığına kendinden utandı. Yalnızca bir anlığına. Kule’nin cömertlik edecek parası vardı, ama kimse Aes Sedaileri aptal yerine koymamalıydı. Kule’nin gücünün büyük kısmı, Aes Sedailerin her açıdan, aptalın tam tersi olduğu inancından kaynaklanıyordu. Sıralar boyunca fısıltılar dolaştı yine ve çocuğunu elinden tutup getirmiş olan kadın geldiği gibi hızla uzaklaştı. En azından onunla uğraşmaları gerekmeyecekti. Kule’nin bu kadar kolay kandırılabileceğine inanan birine sert sözler söylememek güçtü.</p>

    <p>“Aferin,” diye mırıldandı Siuan, yazmaya devam ederek. “Çok iyi yaptın.”</p>

    <p>“Danil,” dedi Moiraine, yazarak. “Ya senin adın?” Gülümsemesi iltifat içindi, ama Danil’in annesi affedildiğine dair bir işaret saydı bunu ve yanıtlarını rahatlamış bir sesle verdi. Moiraine bunu duyduğuna memnun oldu. Pek çok insan Beyaz Kule’den korkardı, zaman zaman bunun için sebepleri de olurdu –Kule gerektiğinde sertleşebilirdi– ama korku kötü bir araçtı ve eninde sonunda onu kullanan kişiyi keserdi. Bunu Kule’ye gelmeden uzun zaman önce öğrenmişti.</p>

    <p>Güneş zirvesini geçtiğinde, Moiraine ve Siuan heybelerinden yemeklerini getirmeye gittiler. Steler’in adamlarından birinden istemenin anlamı yoktu. Onlar atlarını bağladıkları yerin biraz ötesinde topuklarının üzerine çökmüş, kuru et ve pide yemekle meşguldüler. Saldırıya uğramadıkları sürece hiçbiri yerinden kıpırdamazmış gibi görünüyordu. Ama Moiraine ile Siuan atlarından geri dönerken Steler hafifçe başını eğdi, ama Moiraine bunda bir onaylama ifadesi olduğunu düşündü. Adamlar kesinlikle... tuhaftı.</p>

    <p>Kadınların yarısından azının ismini kaydetmişlerdi. Bu yüzden, en azından homurdanmalarını bekliyordu, ama kalan kadınlar tek bir şikâyette bulunmadan, yemek yemek üzere dağıldılar. Tear aksanlı esmer bir kadın, ağzına dek sıcak, koyu çay dolu ezik bir demlik ve sırları çatlamış iki yeşil kupa getirdi. İnce, gri saçlı bir kadın ise, sıcak baharatlı şarap kokuları saçan, buharları tüten iki tahta kupa getirdi. Kadının köselemsi yüzü, hayatı boyunca hiç gülümsememiş gibi görünüyordu.</p>

    <p>“Susa Wynn, bebeği için olmadığı sürece, birazcık yiyecekten daha fazlasını kabul etmeyecek kadar gururlu biri,” dedi, bir kadın için gür bir sesle, kupaları bırakırken. “Yaptığın şeyi nazikçe ve iyi yaptın.” Başını sallayıp döndü ve geçit töreninde bir asker kadar dik bir sırtla, uzun adımlarla karın üzerinde uzaklaştı. Bir Aes Sedai karşısında göstermek için kesinlikle tuhaf bir davranıştı.</p>

    <p>“Bizim gerçekte kim olduğumuzu biliyor,” dedi Siuan alçak sesle, ellerini ısıtmak için kupayı avuçlayarak. Eldivenlerine rağmen, Moiraine de aynısını yaptı. Zavallı Siuan’ın parmakları donmuş olmalıydı.</p>

    <p>“Kimseye söylemeyecek,” dedi Moiraine bir an sonra ve Siuan başını salladı. Gerçek sorun yaratacağından değil, Steler ve adamları oradayken değil, ama mahcup düşmekten kaçınmak en iyisiydi. Asil kadınların hiçbiri anlamazken, sıradan insanlardan birinin bir Aes Sedai yüzünü tanıması. Aes Sedai yüzünü ya da Kabuledilmiş elbisesini. Ya da ikisini birden. “Sanırım gençken Kule’ye gitmiş.” Yönlendirmeyi öğrenemeyen kadınlar Kule’den yollanırdı, ama Aes Sedaileri ve Kabuledilmişleri görmüş olurdu.</p>

    <p>Siuan, suyun ıslak olduğunu söylemiş gibi, yan yan ona baktı. Bazen Siuan’ın olayları Moiraine’den önce çözmesi sinir bozucu olabiliyordu.</p>

    <p>Ekmek, meyve ve peynirlerini yerlerken pek az konuştular. Çömezlerin yemek yerken sessiz kalması beklenirdi, Kabuledilmişlerin ise vakur davranması, bu yüzden sessizce yemek yemeye alışmışlardı. Şaraplarına pek dokunmadılar –Kabuledilmişler yemeklerinin yanında şarap alırlardı, ama sulanmış şarap ve içlerinden birinin çakırkeyif olması hiç hoş olmazdı– ama Moiraine, çok fazla geleceğini düşündüğü yemeğinin her kırıntısını bitirdiğini görünce şaşırdı. Belki de soğukta kalmak iştahını açmıştı.</p>

    <p>Yiyeceklerin sarıldığı bezleri katlarken –ve biraz daha kurutulmuş kayısı olduğunu dilerken– Siuan aniden mırıldandı. “Ah, hayır.”</p>

    <p>Moiraine başını kaldırıp baktı ve içi burkuldu.</p>

    <p>Kampa iki atlı Aes Sedai giriyordu. Çadırların ve arabaların arasında, dikkate ilerliyorlardı. Mevcut durumda, ipeklere bürünmüş, ama maiyeti olmadan kırsal alanda dolaşan kadınlar Aes Sedai olmalıydı. Ve arkalarından yalnızca bir adam geliyordu, pelerini renk değiştiren ve arkasındaki manzaraya karışan esmer bir adam. Pelerin yüzünden adam ve siyah iğdiş atı parça parça gözden kayboluyordu sanki. Adamın gözleri asla belli bir yere takılmıyordu; onun yanında Kule Askerleri, avlanan bir leoparın yanındaki yarı uykulu kucak köpekleri gibi kalırdı. Bir Muhafız pelerini, huzursuz edici bir görüntüydü ve kampta mırıltılar yükseldi, ağızları bir karış açık kalmış insanlar parmaklarını o tarafa uzattılar. Demirciler çekiçlerini yine indirdiler.</p>

    <p>Moiraine’in içi boşalmış gibi hissetmesine sebep olan, bir Aes Sedai görmek değildi. Pelerin başlıklarının çevrelediği yüzleri tanımıştı. Gümüş gri saçlı ve çıkık çeneli Meilyn Arganya, Kule’de en çok saygı gören kadınlardan biriydi. Kimsenin Meilyn hakkında söyleyecek kötü bir sözü olmadığı söylenirdi. Kadın, kendi başına, Moiraine’i duraksatmazdı. Ama diğer kadın Elaida a’Roihan’dı. Işık, <em>onun</em> burada ne işi vardı? Elaida yaklaşık üç yıl önce Andor Kraliçesi’nin danışmanı olmuştu. Zaman zaman Kule’yi ziyaret ediyor, Andor’daki olaylarla ilgili olarak Amyrlin ile sohbet ediyordu, ama Siuan ve Moiraine her seferinde kadının gelişini hemen ve üzüntüyle öğreniyordu.</p>

    <p>Aes Sedailer yaklaşır yaklaşmaz diz kırdılar ve Siuan patlayıverdi, “Burada olmak için iznimiz var.” Onları paylamaya başlarsa ve sonra bunun için sebebi olmadığını öğrenirse Meilyn bile kızardı. Elaida ise öfkeden deliye dönerdi; aptal gibi görünmekten kesinlikle nefret ediyordu. “Amyrlin Makamı...”</p>

    <p>“Bunu biliyoruz,” diye sözünü kesti Meilyn, ılımlı bir sesle. “Söylentilerin nasıl yayıldığına bakarak, Seleisin’deki kediler bile çoktan öğrenmiştir.” Ses tonuna bakarak, Tamra’nın kararını onaylayıp onaylamadığını anlamak imkânsızdı. Meilyn’in pürüzsüz yüzünde hiçbir duygu işareti yoktu. Parlak mavi gözleri, bir fincan su kadar dingindi. Koyu renk eldivenli eliyle, dikkatle bölünmüş eteklerinden birini düzeltti. Etek beyaz çizgiliydi ve mavi kenarlı beyaz kumaştan dikilmiş gibi görünüyordu. Meilyn, Muhafızı olan pek az Beyaz’dan biriydi; mantıksallık ve felsefe sorularına dalmış olan Beyazların çoğu Muhafız’a gerek görmezdi. Moiraine kadının atından inmesini diliyordu. Meilyn’in benekli iğdiş atı yüksekti ve kadının kendisi de çoğu erkek kadar uzun boyluydu. En azından, çoğu Cairhienli erkek kadar. Eyerinin üzerinde otururken ona bakmak, Moiraine’in boynunu ağrıtacak gibiydi.</p>

    <p>“Beni gördüğünüze şaşırdınız mı?” dedi Elaida, ince bilekli doru kısrağının sırtından bakarak. Brokar elbisesi solgun ya da açık kırmızı değil, parlak kırmızıydı. Sanki Elaida Ajahını tüm dünyaya haykırıyordu. Siyah kürk astarlı pelerini de aynı renk ve tondaydı. Bir Tenekeci arabasına yakışacak bir renkte, diye düşündü Moiraine. Elaida gülümsüyordu, ama bu yüzündeki sertliği gidermeye yetmiyordu. Bu olmasa, güzel sayılabilirdi. Kadındaki her şey sertti. “Tar Valon’a Aiellerden hemen önce vardım, ama o zamandan bu yana meşguldüm, ama korkmayın, ikinizi de ziyaret edeceğim.”</p>

    <p>Moiraine içinin daha fazla burkulamayacağından emindi, ama yanılmıştı. Çaresizlik içinde inlememek için kendini zor tuttu.</p>

    <p>Meilyn içini çekti. “Bu kızlara çok fazla önem veriyorsun, Elaida. Senin en sevdiğin öğrenciler olduklarını düşünürlerse hadlerini aşacaklar. Çoktan aşmış olabilirler.”</p>

    <p>Moiraine şok içinde, Siuan ile bakıştı. En sevdiği öğrenciler? Aslanlara yem olsun diye bağlanmış keçiler olabilirlerdi, ama asla <em>en sevdiği öğrenciler</em> değildiler.</p>

    <p>Moiraine’in gördüğü kadarıyla, Elaida şalı kazandığından beri, Amyrlin Makamı ya da bir Temsilci dışında kimseye boyun eğmemişti, ama başını eğerek mırıldandı, “Sen öyle diyorsan, Meilyn. Ama sene sonu gelmeden sınava girmeleri olası görünüyor. Sınava girmelerini ve kolaylıkla geçmelerini bekliyorum. İkisinden de, daha azını kabul etmem.” Bunda bile, her zamanki duygu yoğunluğu yoktu. Normalde, Elaida bir boğa kadar inatçıydı. Normalde, yoluna çıkan herkesi sindirebilirdi.</p>

    <p>Beyaz Aes Sedai, konu daha fazlasını söylemesini gerektirmeyecek kadar önemsizmiş gibi, omuzlarını hafifçe silkti. “Siz, çocuklar, ihtiyacınız olan her şeye sahip misiniz? Güzel. Söylemeliyim ki, bazılarınız çok hazırlıksız gelmiş. Burada kaydedecek kaç isminiz kaldı?”</p>

    <p>“Elli kadar, Meilyn Sedai,” dedi Siuan. “Belki birkaç tane daha.”</p>

    <p>Meilyn güneşe baktı. Güneşin batı ufkuna olan yolculuğu çoktan başlamıştı. Kar tehditleri savuran kara bulutlar güneye kayıyor, geride berrak bir gökyüzü bırakıyordu. “Bu durumda, hızlı yazın. Biliyorsunuz, karanlık çökmeden Kule’ye dönmüş olmanız gerek.”</p>

    <p>“Bütün kamplar burası gibi mi?” diye sordu Moiraine. “Savaşa katılan erkeklerin akıllarını savaşa vereceklerini sanırdım, şeye değil...” Sesi solup gitti, yüzü kızardı.</p>

    <p>“...gümüşdiken gibi üremeye değil,” diye fısıldadı Siuan alçak sesle. Yalnız Moiraine duymuştu, ama daha fena kızardı. <em>Neden</em> böyle bir soru sormuştu ki?</p>

    <p>“Cairhienliler,” diye nefes verdi Meilyn. Kadın neredeyse... <em>eğleniyor</em> gibiydi! Ama ciddi bir sesle devam etti. “Bir erkek ölebileceğini düşündüğünde, kendisinden bir parçayı geride bırakmak ister. Bir kadın erkeğinin ölebileceğini düşündüğünde, ondan bir parçayı çaresizce ister. Sonuç, savaş sırasında doğan pek çok bebek olur. Erkek ya da kadın ölürse doğacak güçlükler düşünülürse, mantıksız bir karardır, ama insan yüreği nadiren mantıklıdır.”</p>

    <p>Bu çok şeyi açıklıyordu, ama Moiraine yine de yüzü kavrulup gidecekmiş gibi hissediyordu. İnsanın halk içinde konuşup yaptığı şeyler vardı, bir de yalnızken yaptığı ve kesinlikle <em>bahsetmediği</em> şeyler vardı. Kendine hâkim olmaya çalıştı, sükûnet için önerilen zihinsel egzersizleri yaptı. O, kıyıların içinde kalan bir ırmaktı. Güneşe açılan bir çiçek goncasıydı. Elaida’nın onu ve Siuan’ı, çekiç ve keski tutan ve dilediği biçimi elde etmek için hangi parçaları yontması gerektiğine karar vermeye çalışan bir heykeltıraşın bir taş parçasını incelediği gibi incelemesi hiç yardımcı olmuyordu.</p>

    <p>“Evet, evet, Andro,” dedi Meilyn aniden. “Birazdan gideceğiz.” Muhafızına bakmamıştı bile, ama adam, kadın onun söylediği bir şeye yanıt vermiş gibi başını salladı. Zayıf ve Aes Sedaisinin boyunda olan Andro, genç görünüyordu. Ta ki, siz adamın gözlerini fark edene kadar.</p>

    <p>Moiraine utancını tamamen unuttu, ağzı açık kaldı ve bunun tek sebebi Andro’nun hiç kırpmadığı gözleri değildi. Bir Aes Sedai ve bağ kurduğu Muhafızı birbirlerinin duygularını ve fiziksel durumunu sezebilirdi ve yeterince yakındalarsa her biri, diğerinin tam olarak nerede olduğunu bilirdi. Eğer birbirlerinden uzaktaysalar, diğerinin hangi yönde olduğunu sezebilirlerdi, ama bu yaptıkları zihin okumaya benziyordu. Bazıları, tam Aes Sedailerin bunu yapabildiğini söylüyordu. Şal kazanana kadar size öğretilmeyen şeyler vardı. Muhafız bağı kurmak için gereken örgü gibi.</p>

    <p>Meilyn doğrudan Moiraine’in gözlerinin içine baktı. “Hayır,” dedi alçak sesle, “insanların düşüncelerini okuyamam.” Moiraine’in saçları diken diken olmaya çalıştı sanki. Doğru olmalıydı, çünkü Meilyn açık açık söylemişti, ama... “Yeterince uzun süre Muhafızın olduğunda, onun ne düşündüğünü anlamaya başlarsın. O da senin ne düşündüğünü. Yalnızca, bir yorumlama meselesi.” Elaida, sessizce burnunu çekti. Ajahların arasında, yalnızca Kızıllar Muhafızlarla bağ kurmayı reddediyordu. Çoğu Kızıl erkeklerin tümünden nefret ediyormuş gibi görünüyordu.</p>

    <p>“Mantıksal olarak,” dedi Meilyn, dingin bakışlarını diğer Aes Sedai’ye çevirerek, “Kızıllar Muhafızlara, Yeşiller dışındaki tüm Ajahlardan daha fazla ihtiyaç duyuyorlar. Belki onların ihtiyaçları Yeşillerinkinden bile fazla. Ama fark etmez. Ajahlar kendi diledikleri seçimleri yaparlar.” Saçaklı dizginlerini kaldırdı. “Geliyor musun, Elaida? Olabildiğince çok çocuğa ulaşmamız gerek. Hatırlatan birileri olmasa, bazıları mutlaka işlerine dalıp çok uzun süre oyalanacaklar. Unutmayın, çocuklar; hava kararmadan döneceksiniz.”</p>

    <p>Moiraine Elaida’dan bir tür patlama bekledi ya da en azından gözlerinde bir öfke kıvılcımı. Muhafızlar hakkındaki yorum, Aes Sedailerin yaşamlarını düzenleyen, bir Aes Sedai’nin bir diğerine neleri söyleyip neleri söyleyemeyeceğini, neleri sorup neleri soramayacağını belirleyen nezaket ve mahremiyet kurallarını ihlal etmeye çok yaklaşmıştı. O kurallar kanun değildi, ama kanundan da güçlü geleneklerdi ve her Kabuledilmiş’in onları ezberlemesi gerekirdi. Şaşırtıcı şekilde, Elaida doru atını çevirip takip etmekle yetindi.</p>

    <p>İki Aes Sedai’nin, peşlerindeki Andro ile birlikte, kamptan çıkmasını izlerken, Siuan rahat bir nefes aldı. “Kalıp bizi denetleyeceğinden korktum.”</p>

    <p>“Evet,” dedi Moiraine. Siuan’ın hangi kadından bahsettiğini söylemesine gerek yoktu. Tam da, Elaida’nın karakterine uygun bir davranış olurdu. İkisinin yaptığı <em>hiçbir şey,</em> Elaida’nın mutlak kusursuzluk taleplerinden muaf değildi. “Ama neden kalmadı?”</p>

    <p>Siuan’ın buna verecek yanıtı yoktu. Hem, tartışacak zaman da yoktu. Moiraine’in ve Siuan’ın yemeklerinin bittiği açıkça belli olunca, kadınlar yine sıraya girmişlerdi. Meilyn ve Elaida’nın ziyaretinden sonra, artık ikisinin Aes Sedai olduğundan emin değilmiş gibiydiler. Artık sert bir bakış ve kararlı bir ses itirazları bastıramıyordu. Siuan gerekli gördüğünde bağırmaya başlamıştı ki sık sık gerekli görüyordu ve zaman zaman kızgınlık içinde, ellerini saçlarından geçiriyordu. Moiraine üç kez, çok büyük olduğu açık olan bir çocuğu taşıyan kadın sıradan çıkmazsa isim kaydetmekten vazgeçeceğini söylemek zorunda kaldı. İçlerinde Susa’ya benzeyen biri olursa baştan çıkabilirdi, ama hepsinin iyi beslenmiş olduğu ve başka herkesten daha fakir olmadığı açıktı. Yalnızca açgözlüydüler.</p>

    <p>Her şeyin üzerine, masanın önünde daha bir düzine kadın varken Steler yaklaştı. Miğferini başına geçirmişti ve atını çekerek gelmişti. Diğer askerler de biraz arkasındaydı. İki tanesi Ok ile Siuan’ın atının dizginlerini tutuyordu. “Gitme zamanı,” dedi Steler, yuvarlanan çakıl taşları gibi sesiyle. “Mümkün olduğunca çok oyalandım, ama daha fazla kalmamız imkânsız. Gün batımına dek Kule’ye ancak varırız.”</p>

    <p>“Bak şimdi,” diye itiraz etti kadınlardan biri. “Daha bizim isimlerimizi kaydedecekler!” Diğer kadınlardan öfkeli mırıltılar yükseldi.</p>

    <p>“Güneşe bak, adam,” dedi Siuan, tedirgin bir sesle. Görünüşü de tedirgindi, durmaksızın saçlarını sıvazladığından, saçları dağılmıştı. “Yeterince zamanımız var.”</p>

    <p>Moiraine batıda alçalmış olan güneşe baktı. Yeterince zamanları olduğundan Siuan kadar emin değildi. Kule’ye kadar on kilometre yolları vardı, son kısım gece çöktüğünde de sabahki kadar kalabalık olacak sokaklardan geçiyordu. Bahaneler kabul edilmeyecekti.</p>

    <p>Steler kaşlarını çatarak ağzını açtı, ama onlara şarap sunmuş olan kösele yüzlü kadın, kır saçlı altı yedi başka kadınla birlikte, adamın önüne dikildi ve onu gerilemeye zorladılar. “O kızları rahat bırak,” diye bağırdı ince kadın Steler’e. “Beni duydun mu?”</p>

    <p>Her yönden, başka kadınlar koşarak geldi, Steler ve Askerlerinin çevresini on kadın halkası aldı. Kadınların yarısı yumruklarını sallayarak bağırıyordu, kalanlar da kemer bıçaklarının kabzalarını kavramış, surat asarak susuyorlardı. Örsler bir kez daha susmuştu, demirciler çekiçlerini tartarak dikkatle kadınları izliyordu. Çocukluktan yeni çıkmış genç adamlar, hararetli ve öfkeli bakışlarla toplanmaya başladı. Bazıları kemer bıçaklarını çekmişti. Işık, <em>gerçekten</em> isyan çıkarmak üzereydiler.</p>

    <p>“Yaz!” diye emretti Siuan. “Steler’i fazla oyalayamazlar. Adın?” diye sordu, önündeki kadına.</p>

    <p>Moiraine yazdı. İsimlerini yazdırmak için bekleyen kadınlar Siuan’la aynı fikirde gibiydi. Başka tartışma yaşanmadı. Artık soruları ezberlemişlerdi, Moiraine’in önüne gelir gelmez yanıtları söylediler. Bazıları o kadar çabuk konuşuyordu ki, Moiraine’in bir daha sorması gerekiyordu. Steler ve adamları sonunda, kamptaki erkek ve oğlanların koşa koşa gelmesine sebep olacak bir şey yapmadan, çevrelerini saran kadınları ittirip geçmeyi başardığında, Moiraine son ismin mürekkebi kurusun diye üflüyordu ve Siuan oyma siyahağaç tarağı ile saçlarını düzeltiyordu.</p>

    <p>Bayraktarın miğferinin çelik parmaklıklarının ardındaki yüzü sertti, ama tek söylediği, “Artık biraz şansa ihtiyacımız var,” oldu.</p>

    <p>Atlarını tırıs kaldırarak kamptan çıktılar. Atların toynakları kar kesekleri fırlatıyordu ve Siuan eyerinde öyle fena zıplıyordu ki, Steler iki adamına onun yanlarında at sürmelerini ve düşmesine engel olmalarını emretti. Çaresizce eyer kaşına tutunmuş olan Siuan adamlara yüz buruşturdu, ama gitmelerini emretmedi. Moiraine, Siuan’ın merhem istememiş olduğunu fark etti; öncekinden de çok ihtiyacı olacaktı ona. Sekiz yüz metre sonra, Steler yavaşlayıp, atını yürütmeye başladı, ama sekiz yüz metre daha sonra yine tırıs kaldırdı. Siuan’ı eyerinde tutan tek şey, iki askerin destekleriydi. Moiraine itiraz edecek oldu, ama Siuan’ın kararlı yüzüne –ve güneşe– baktıktan sonra, suskunluğunu korudu. Siuan’ın ne kadar kötü at sürdüğüne dikkat çekmesini affetmesi günler alacaktı. Geç kaldıkları için Merean’ın çalışma odasına gönderilmelerine sebep olursa, asla affetmeyebilirdi.</p>

    <p>Şehre dönene kadar Steler aynı düzeni sürdürdü, tırıs, sonra yürüyüş, tırıs, sonra yürüyüş ve Moiraine, sokaklar kalabalık olmasa şehirde de aynı düzende gideceğini tahmin etti. O kalabalığın içinde atları yürütmekten başka şey gelmiyordu ellerinden. Güneş Kule arazilerini çeviren duvarların üzerinde kızıl altın bir kubbeyken, Batı Ahırı’nın avlusuna girdiler. Seyisler çıkıp Ok’u ve Siuan’ın atını aldılar. Ekşi yüzlü, genç bir asteğmen Steler’e kaş çatarak, kolunu göğsüne çaprazlayarak bayraktarın selamına karşılık verdi.</p>

    <p>“En son gelen sizlersiniz,” diye hırladı adam, eline geçen herhangi birine terslenmek için bahane ararmış gibi. “Sorun yarattılar mı?”</p>

    <p>İnleyen Siuan’ın atından inmesine yardım etmekte olan Moiraine nefesini tuttu.</p>

    <p>“Kuzudan farksızdılar,” diye yanıt verdi Steler ve Moiraine nefesini bıraktı. Steler atından inerek adamlarına döndü. “Akşam yemeğini aklınıza bile getirmeden önce atların kurulanmasını ve koşum takımlarının yağlanmasını istiyorum. Neden sana baktığımı biliyorsun, Malvin.”</p>

    <p>Moiraine genç subaya, kucak masalarını ne yapmaları gerektiğini sordu. Adam dik dik ona baktıktan sonra yanıt verdi. “Oldukları yerde bırakın. Toplanacaklar.” Sonra öyle hızlı yürüyüp gitti ki, pelerini arkasında dalgalandı.</p>

    <p>“Adam neden o kadar öfkeli?” diye sordu Moiraine.</p>

    <p>Steler hayvanları ahıra götüren askerlere baktı, sonra onların duyamayacağı bir sesle yanıt verdi. “Gidip Aiellerle savaşmak istiyordu.”</p>

    <p>“Aptal adamın kahraman olmak isteyip istememesi umurumda değil,” dedi Siuan keskin bir sesle. Moiraine’e yaslanmıştı. Moiraine, onu dik tutan tek şeyin onun beline doladığı kolu olduğunu tahmin ediyordu. “Ben sıcak bir banyo ve yatak istiyorum. Akşam yemeğini de boş ver.”</p>

    <p>“Bu kulağa harika geliyor,” diye nefes verdi Moiraine. En azından, akşam yemeği dışındaki kısmı. Bir koca koyunu yiyebilirmiş gibi geliyordu!</p>

    <p>Siuan kendi başına yürümeyi başardı, ama aksayarak, dişlerini sıkarak, inlemelerini bastırarak yaptı bunu. Ama çantasını Moiraine’in taşımasına izin vermeyi reddetti. Siuan asla acıya teslim olmazdı. Asla hiçbir şeye teslim olmazdı. Kabuledilmişler kısmının galerisine geldiklerinde, sıcak banyo ile ilgili düşünceleri kayboldu. Katerine onları bekliyordu.</p>

    <p>“Zamanı gelmişti,” dedi, çizgili pelerinine sarınarak. “Siz dönmeden donup öleceğimi sandım.” Keskin yüzlü kadının dalga dalga siyah saçları beline kadar geliyordu ve ekşi bir dille konuşabiliyordu. En azından, çömezler ve Kabuledilmişler karşısında kullanabiliyordu o dili. Aes Sedailerin karşısında süt kadar yumuşaktı, devamlı dalkavukça gülümserdi. “Merean çalışma odasında seni bekliyor, Moiraine.”</p>

    <p>“Neden bizi istiyor?” diye sordu Siuan.</p>

    <p>“Daha gün batmadı ki.”</p>

    <p>“Ah, Merean sebeplerini bana her zaman söyler, Siuan. Ve bu sefer yalnızca Moiraine’i çağırıyor, seni değil. Eh, mesajı ilettim ve artık yemeğimi yiyip yatmak istiyorum. Yarın, gün doğumundan itibaren, bu sefil işi yeniden yapmamız gerekiyor. Kırsala at gezintisine çıkmak yerine burada kalıp çalışmak isteyeceğim kimin aklına gelirdi ki?”</p>

    <p>Katerine hızla uzaklaşırken Siuan onun sırtına kaşlarını çattı. “Bir gün, o dille kendi kendini kesecek. Seninle gelmemi ister misin, Moiraine?”</p>

    <p>Moiraine’in bundan çok istediği şey yoktu. Son zamanlarda hiçbir şey yapmamıştı, ama Merean’ın çalışma odasına çağrılmak asla iyi bir şey değildi. Pek çok çömez ve Kabuledilmiş, o odayı, evlerini özlediklerinde ya da dersler çok ağır geldiğinde, Merean’ın omzunda ağlamak için ziyaret ederdi. Ama oraya çağrılmak bambaşka bir meseleydi. Ama Moiraine başını iki yana salladı, pelerinini ve çantasını Siuan’a uzattı. “Merhem kavanozu orada. Acıya çok iyi gelir.” Arkadaşının yüzü aydınlandı.</p>

    <p>“Yine de seninle gelebilirim. Merheme o kadar da çok ihtiyacım yok.”</p>

    <p>“Zar zor yürüyebiliyorsun. Sen git. Merean her ne istiyorsa, fazla zamanımı almayacağından eminim.” Işık, Merean’ın onun güvenle sakladığını sandığı bir eşek şakasını öğrenmediğini umuyordu. Ama öyle olsa bile, en azından Siuan cezadan kurtulmuştu. Mevcut durumunda buna dayanamazdı.</p>

    <p>Çömezler Sorumlusu’nun çalışma odası Kule’nin diğer yanında, çömez kısmının yakınında, Amyrlin’in çalışma odasının bir kat altında, yer seramiklerinin kırmızı yeşil, yolluğun mavi olduğu geniş koridordaydı. Moiraine iki parlak duvar halısının arasındaki sade kapının önünde derin bir nefes aldı, fırçalamak için zaman ayırmış olduğunu dileyerek saçlarını sıvazladı, sonra kapıyı iki kez, kararlılıkla çaldı. Merean herkese, lambrinin arkasındaki fareler gibi çalmamalarını söylerdi.</p>

    <p>“Gel,” dedi bir ses içeriden.</p>

    <p>Moiraine bir derin nefes daha alarak içeri girdi.</p>

    <p>Amyrlin’in çalışma odasının aksine, Merean’ın odası küçük ve oldukça sadeydi. Duvarlar koyu renk ahşap panellerle kaplıydı, mobilyalar sağlam yapılıydı ve genellikle süssüzdü. Moiraine, yüz sene önce Kabuledilmiş olan kadınların odadaki her şeyi tanıyacağını tahmin ediyordu. Hatta belki iki yüz sene önce Kabuledilmiş olanların. Kapının yanındaki, bacaklarına tuhaf bir desenle hafif oymalar işlenmiş dar çay masası bundan da eski olabilirdi. Bir duvarda, çerçevesinde birkaç parça yaldız kalmış bir ayna asılıydı. Karşı duvarın dibinde, Moiraine’in bakmaktan kaçındığı dar bir dolap vardı. Kayış ve sopa o dolapta saklanıyordu. Bir açıdan daha da kötü olan terlik de.</p>

    <p>Şaşkınlık içinde, Merean’ın yazı masasının arkasında oturmadığını, ayakta beklediğini gördü. Uzun boylu bir kadındı –Moiraine’in başı Merean’ın tombul çenesine ancak geliyordu–, epey kırlaşmış saçlarını ensesinde toplamıştı. Yüzündeki anaçlık, yaşı belirsizliğini bastırıyordu neredeyse. Eğitim gören çoğu genç kadının, Merean onları sık sık ağlatmış olsa da, ağlamak için onun omzunu seçmesinin sebebi buydu. Nazik, iyi ve anlayışlı bir kadındı. Kuralları ihlal etmediğiniz sürece. Merean’ın, saklamak istediğiniz şeyi bulmak konusunda bir Yetisi vardı kesinlikle.</p>

    <p>“Otur, çocuğum,” dedi Merean ciddiyetle.</p>

    <p>Moiraine ihtiyatla, yazı masasının önündeki tabureye oturdu. Bir tür kötü haber olmalıydı. Ama ne?</p>

    <p>“Bu işi kolaylaştırmanın yolu yok, çocuğum. Kral Laman ve iki kardeşi dün öldürüldü. Hepimizin Desen’de iplikler olduğumuzu hatırla. Çark dilediği gibi dokur.”</p>

    <p>“Işık ruhlarını aydınlatsın,” dedi Moiraine ciddiyetle, “ve yeniden doğacakları güne dek Yaratıcı’nın eline sığınsınlar.”</p>

    <p>Merean’ın kaşları kalktı. Kuşkusuz, Moiraine bir günde üç amcasını kaybettiğini duyduğunda gözyaşlarına boğulmadığı için şaşırmıştı. Ama diğer yandan, Merean hırsla yanan –adamdaki tek sıcaklık buydu–, mesafeli bir adam olan Laman Damodred’i tanımıyordu. Moiraine’e göre Laman’ın evlenmemiş olmasının tek sebebi, Cairhien Kraliçesi olma fikrinin bile hiçbir kadını adamla evlenmeye ikna etmeye yetmemiş olmasıydı. Moressin ve Aldecain daha da kötüydü, ikisi de on adama yetecek kadar hararet doluydu ve bunu öfke ve zulüm ile ifade ediyorlardı. Ve Moiraine’in babası âlim olduğu için, ikinci evliliğini Damodred Evi’ne yeni topraklar ve bağlantılar getirecek şekilde yapmak yerine, kendisi gibi âlim olan bir kadınla evlendiği için, onu küçümsüyorlardı. Moiraine onların ruhu için dua edecekti, ama üç amcası için duyduğu üzüntüden daha fazlasını Jac Wynn için hissediyordu.</p>

    <p>“Şok yüzünden,” diye mırıldandı Merean. “Şok içindesin, ama geçecektir. Geçtiği zaman, bana gel, çocuğum. O zamana kadar, yarınki görev için dışarı çıkmana gerek yok. Ben Amyrlin’e bilgi veririm.” Konu çömezler ve Kabuledilmişler olduğunda, son söz Çömezler Sorumlusu’na aitti. Merean, Tamra’nın ona danışmadan onları şehir dışına gönderdiğini duyduğunda kızmış olmalıydı.</p>

    <p>“İyiliğiniz için teşekkür ederim,” dedi Moiraine çabucak, “ama lütfen, hayır. Yapacak bir işim olması ve arkadaşlarımın yanında bulunmak bana iyi gelir. Yarın geride kalırsam, yapayalnız olacağım.”</p>

    <p>Merean kuşkulu görünüyordu, ama başka yatıştırıcı sözlerden sonra –Moiraine’in sakladığından emin olduğu acıyı yatıştıracak sözler– Moiraine’in odasına dönmesine izin verdi. Moiraine odasına girdiğinde yağ lambalarının yakılmış olduğunu, şöminede bir ateşin çıtırdadığını gördü. Siuan’ın işiydi, kuşkusuz. Siuan’ın odasına uğramayı düşündü, ama Siuan şimdiye dek derin uykuya dalmış olmalıydı.</p>

    <p>Akşam yemeğinin yemek salonlarında hazır olmasına en az bir saat vardı, ama Moiraine yemek fikrini aklından çıkardı ve bunun yerine diz çöküp amcalarının ruhları için dua etti. Kefaret olarak. Her davranışları için kefaret ödeyen Aes Sedailerden olmayı düşünmüyordu –yaşamlarında bir dengeyi korumak, diyorlardı buna; Moiraine bunun gösterişçi bir aptallık olduğunu düşünüyordu– ama ne kadar korkunç insanlar olurlarsa olsunlar, kendi kanından olan akrabalarının ölümleri için bir şeyler hissetmeliydi. Hissetmemek yanlıştı. Ancak, yemek salonlarının yerleri silen kadınlarla dolu olduğunu bildiği bir saatte ayağa kalktı ve yıkanmak üzere soyundu. Önce, bir Ateş iplikçiği ile suyu ısıttı. Soğuk su da bir başka kefaret olurdu, ama her şeyin bir sınırı vardı.</p>

    <p>Lambaları söndürdü, düşlerinin başkalarınınkinden etkilenmemesi için bir koruma ördü –yönlendirebilen insanlarda bu olabiliyordu; yakındaki insanlar kendilerini sizin düşlerinizi paylaşırken bulabiliyordu– ve battaniyelerinin altına girdi. Gerçekten de yorgundu, hemen uykuya daldı. Ne yazık ki, kâbuslar da geldi. Amcaları, hatta Jac Wynn’le ilgili kâbuslar değil, Ejderdağı’nda bir bebeğin karların üzerinde yatması ile ilgili olanlar. Zifiri karanlık gökyüzünde şimşekler çakıyordu ve bebeğin feryatları gök gürültüsü gibiydi. Yüzü olmayan bir genç adamla ilgili düşler. O düşlerde de şimşekler vardı, ama bu şimşekleri delikanlı gökyüzünden çağırıyordu ve şehirler yanıyordu. Uluslar yanıyordu. Ejder yeniden doğmuştu. Moiraine ağlayarak uyandı.</p>

    <p>Ateşten geriye birkaç köz kalmıştı. Üzerine odun eklemek yerine, ocak küreğini kullanarak közlerin üzerini külle örttü ve yatağa dönmek yerine, bir battaniyeye sarınıp geceye çıktı. Yeniden uykuya dalabileceğinden kuşkuluydu, ama bir şeyden emindi. Yalnız uyumak istemiyordu.</p>

    <p>Siuan’ın uyuduğundan emindi, ama arkadaşının odasına girip, çabucak kapıyı kapattığı zaman, Siuan alçak sesle konuştu, “Moiraine?” Siuan’ın küçük şöminesinde hâlâ birkaç alev titreşiyor, Siuan’ın battaniyelerinin bir yanını çektiğini görmesine yetecek kadar ışık veriyordu.</p>

    <p>Moiraine yatağa girmek için zaman harcamadı. “Sen de mi kâbus gördün?”</p>

    <p>“Evet,” diye nefes verdi Siuan. “Ne yapabilirler, Moiraine? Onu bulsalar bile, ne yapabilirler?”</p>

    <p>“Onu Kule’ye getirebilirler,” diye yanıt verdi Moiraine, sesine hissettiğinden daha fazla özgüven yükleyerek. “Burada korunabilir.” Öyle olacağını umuyordu. Kehanetler ne derse desin, Kızıllardan daha fazla insan onun ölmesini ya da ehlileştirilmesini istiyordu. “Ve eğitilir.” Yenidendoğan Ejder’in eğitilmesi gerekirdi. Politikayı kraliçelerden, savaş sanatlarını generallerden daha iyi bilmeliydi. Tarih bilgisi âlimlerinkinden fazla olmalıydı. Verin Sedai, hükümdarların hatalarının genellikle tarih bilmemekten kaynaklandığını söylemişti; onlardan önce başkalarının yaptığı hataları bilmeden hareket ediyorlardı. “Ona rehberlik edilebilir.” En önemlisi de buydu, onun doğru kararları verdiğinden emin olmak.</p>

    <p>“Kule ona yönlendirmeyi öğretemez, Moiraine.”</p>

    <p>Bu doğruydu. Erkeklerin yaptığı... farklıydı. Erkekler ve kadınlar kadar farklı, derdi Verin. Bir kuş, bir balığa uçmasını öğretemezdi. Yenidendoğan Ejder, kendi kendine öğrenmeli ve hayatta kalmalıydı. Kehanetler bunu yapacağını söylemiyordu, Son Savaş’tan önce delirmekten kaçınabileceğini de söylemiyordu. Yalnızca, zafer umudu olacaksa, Tarmon Gai’don’da bulunması gerektiğini söylüyordu, ama Moiraine inanmak zorundaydı. İnanması şarttı!</p>

    <p>“Sence Tamra da bu gece kötü düşler görüyor mudur, Siuan?”</p>

    <p>Siuan hıhladı. “Aes Sedailer kötü düş görmez.”</p>

    <p>Ama onlar henüz Aes Sedai değildi. Gecenin geri kalanı boyunca, ikisi de gözünü kırpmadı. Moiraine, gözlerini tavana dikip yatarken Siuan’ın ne gördüğünü bilmiyordu –sormak içinden gelmiyordu– ama kendisi Ejderdağı’nda, karların üzerinde ağlayan bir bebek ve şimşek çağıran yüzsüz bir adam görüyordu. Uyanık olmak onu bu kâbuslardan korumuyordu.</p>
  </div>
</body>
</html>
