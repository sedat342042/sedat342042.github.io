<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Franz Kafka - Aforizmalar</title>
    <link href="../Styles/stylesheet.css" rel="stylesheet" type="text/css"/>
    </head>
  <body>
  <p class="normal"><br/></p>

  <p class="normal"><b>15 Şubat</b></p>

  <p class="normal">Sorun şu: Yıllar önce bir gün, tabii oldukça üzgün bir halde, Laurenziberg<sup><a href="../Text/Section0022.xhtml#n4" id="nd4">4</a></sup> yamaçlarında oturuyordum. Yaşamdan dilediklerimi gözden geçiriyordum. En önemli ya da bana en çekici geleni, bir yaşam görüşü kazanma dileğiydi (ve -bu tabii ki onun zorunlu bir kısmıydı- yazarak bu hayat görüşünün doğruluğuna başkalarını ikna etmekti); öyle ki yaşam yine kendi doğal, keskin iniş çıkışlarını koruyacak ama aynı zamanda aynı açıklıkta bir hiç, bir rüya, bir boşlukta dolanıp duruş olarak kabul edilecekti. Güzel bir dilekti belki, ama eğer doğru dürüst dilemiş olsaydım onu. Diyelim ki, binbir çabayla elde edilmiş üstün bir ustalıkla bir masayı çatmak dileği gibi olsaydı, ama aynı zamanda hiçbir şey yapmamak, ama öte yandan insanların, “çekiç sallamak onun için bir hiçti” değil de “çekiç sallamak onun için gerçekten çekiç sallamaktı, ama aynı zamanda bir hiçti” diyecekleri bir şeydi, bu vasıtayla çekiç sallayış daha da gözü pek, daha da kararlı, daha da gerçek ve, ne bileyim, daha da çılgınca bir hale gelirdi. Ama bu şekilde bir dilekte bulunamazdı, çünkü dileği dilek değildi, bir savunmaydı sadece, hiçliğe yer bulunması, bu hiçlik’e, ilk bilinçli adımlarını yeni yeni atmaya başladığı ama şimdiden kendisinin bir öğesi olduğunu hissettiği bu boşluğa bir canlılık verme isteğiydi. İşte o an gençliğin aldatıcı dünyasına bir tür elvedaydı; gerçi gençlik onu hiçbir zaman doğrudan doğruya aldatmamıştı, ama çevresindeki otoritelerin sözleriyle aldanmasına neden olmuştu. Ve böylece “dileğinin” zorunluğu ortaya çıkmıştı.</p>

  <p class="normal">Yalnız kendi kendisini kanıtlayabiliyor, tek kanıtı kendisi, tüm düşmanları anında alt ediyor onu, ama onu yalanlayarak değil (o yalanlanamaz) kendilerini kanıtlayarak.</p>

  <p class="normal">İnsanların birlikteliği şuna dayanır: İnsan, kendi varlığının gücüyle aslında kendi içlerinde yadsınamaz olan başkalarının yadsıyormuş gibi görünür; bu da o insanlar için tatlı ve rahatlatıcı, ama gerçeklikten, ve dolayısıyla süreklilikten hep yoksun.</p>

  <p class="normal">Bir zamanlar anıtsal bir topluluğun bir parçasıydı. Yüksek bir merkezin çevresinde, inceden inceye düşünülmüş bir düzenle, askerliği, sanatları, bilimleri ve elsanatlarını temsil eden simgesel figürler dizilmişti. Bu çok sayıda figürlerden biri de oydu. Şimdi ise topluluk dağılalı uzun bir süre oldu, en azından o, topluluktan ayrıldı ve kendi yolunda ilerliyor. Artık uzunca bir süredir eski mesleği bile elinde yok, hatta bir zamanlar neyi temsil ettiğini bile unutmuştur. Galiba asıl işte bu unutuş bir çeşit hüzüne, güvensizliğe, huzursuzluğa, kaybolup giden zamanların, şimdiki zamanı bulandıran, bir çeşit özlenmesine yol açıyor. Ama yine de bu özleyiş, insanın yaşama gücünün önemli bir öğesidir, ya da belki de o gücün ta kendisidir.</p>

  <p class="normal">Kendi kişisel hayatı için yaşamıyor o, kendi kişisel düşünceleri için düşünmüyor. Ona öyle geliyor ki, bir ailenin zorlamasıyla yaşıyor ve düşünüyor; bu aile onun düşünme gücünden ve canlılığından daha fazlasına sahip, ve o bu aile için, kendisinin bilmediği bir yasaya uygun olarak, biçimsel bir gerekliliktir. Bu bilinmeyen aile ve bu bilinmeyen yasalardan dolayı serbest kalamıyor.</p>

  <p class="normal">İlk günah, insanın yaptığı bu eski haksızlık, kendisine haksızlık yapıldığı, ve ilk günahın kendisi üzerinde işlendiği hakkındaki bitmek bilmeyen şikayetlerinde bulunuyor.</p>

  <p class="normal">İki çocuk, altı yaşlarında bir oğlan çocuğuyla, pahalı giyimli yedi yaşında bir kız, Casinelli’nin<sup><a href="../Text/Section0022.xhtml#n5" id="nd5">5</a></sup> vitrini önünde bir aşağı bir yukarı dolanıyor, Tanrı‘dan ve günahtan konuşuyorlardı. Arkalarında durdum. Kız, galiba bir Katolik’ti, tek gerçek günahın Tanrı‘yı aldatmak olduğunu düşünüyordu. Çocuksu bir inatçılıkla oğlan, galiba bir Protestan’dı, insanları aldatmanın ya da hırsızlık yapmanın ne olduğunu sordu. “Onlar da büyük günah,” dedi kız, “ama en büyüğü değil, sadece Tanrı‘ya karşı işlenen günahlar en büyüktür; çünkü insanlara karşı işlenen günahlar için günah çıkartırız. Günah çıkarttığım zaman, hemen bir melek gelir ve arkamda durur; ama günah işlediğim zaman, şeytan gelir, arkamda dikilir, ama şeytan göze görünmez.” Ve kız yarı ciddi konuşmaktan usanmış, şakadan topukları üzerinde döndü ve dedi ki: “Bak, benim arkamda kimse yok.” Oğlan da döndü ve beni gördü: “Bak,” dedi, duyup duymadığıma aldırmaksızın, belki de bunu hiç düşünmeksizin, “Benim arkamda şeytan dikiliyor.” “Ben de görebiliyorum onu,” dedi kız, “ama benim bahsettiğim o değil.” Hiçbir avuntu istemiyor, onu istemediğinden değil - kim istemez ki bunu ? - ama avuntu peşinde koşmak, insanın yaşamını bu işe adaması, sürekli kendi varlığının kıyılarında ve neredeyse dışında yaşaması, kimin için avuntu aradığım güç bela anımsaması, ve bu yüzden etkili avuntuyu (etkili, yoksa gerçek avuntuyu değil, gerçek avuntu yoktur çünkü) ele geçirecek güçten bile yoksun bulunmak anlamına geldiği için.</p>

  <p class="normal">Hemcinslerinin kendisine dikkatle bakmalarına karşı direniyor. (Hiç kimse, yanılmaz bile olsa, kendi bakış gücünün ve bakış tarzının elverdiğinden daha fazlasını göremez başkalarında. Ama o da -herkes gibi, ama daha aşırı bir şekilde- kendisini hemcinslerinin görüş alanlarının sınırları içine sınırlama dürtüsünü hissediyor, ki onu görebilsinler.) Robinson Crusoe adanın en yüksek, daha doğrusu en iyi görünebilecek noktasını, inatçılıktan, ya da alçak gönüllülükten, ya da korkudan, ya da bilmezlikten, ya da özlemden terk etmemiş olsaydı, kısa sürede mahvolup giderdi; ama gemilere ve onların güçsüz dürbünlerine bel bağlamayıp adasını baştan sona keşfetmeye ve onun zevkini çıkarmaya başladığından bu yana sağ kalabildi, ve sonunda, mantıksal açıdan zorunlu bir sonuç olmasa da, bulunup kurtarıldı.</p>
</body>
</html>