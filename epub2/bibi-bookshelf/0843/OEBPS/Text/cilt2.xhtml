<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/StyleM.css" rel="stylesheet" type="text/css"/>
</head>

<body>
  <h2>Birinci bölüm</h2>

  <p>Sachiko sarılık geçirdiğinden beri ara ara gözlerinin beyazının sararıp sararmadığını yoklamadan edemiyordu. Bir yıl olmuştu. Bahçedeki orman güllerinin zamanı yine geçmişti, iyice solgun görünüyorlardı. Her yaz başı olduğu gibi hasır güneşlik verandaya konmuştu.</p>

  <p>O gün yapacak başka işi olmayan Sachiko günbatımı yaklaşırken verandada bu hasır güneşliğin altında, huş ağacından bir sandalyede oturmuştu. Yazın başlamış olduğunu hissettiren bahçeyi seyrediyordu. Aklına yine kocasının, bir yıl önce bu zamanlarda gözünün beyazının sarardığını fark ettiği geldi. Yerinden kalktı, bahçeye indi. Kocasının o gün yaptığı gibi solmuş orman güllerini teker teker ayıklamaya başladı. Bir saat içinde eve gelecek olan kocasının gözlerini şenlendirmek için bahçeye biraz çekidüzen vermeye karar vermişti. Onun çiçeklerin bu geçmiş halini sevmediğini biliyordu. Yarım saat kadar bununla uğraştı. Birden arkasından yaklaşan bahçe takunyalarının sesini duydu. Bahçe taşlarına basarak yanına gelen O-Haru’ydu. Yüzünde onda görmeye pek alışık olmadığı ciddi bir ifade vardı. Elindeki kartviziti göstererek, “Bu beyefendi, evin hanımıyla görüşmek istediğini söylüyorlar efendim,” dedi.</p>

  <p>Sachiko kartvizite göz attığında gelenin Okubata olduğunu anladı. Bu genç iki sene kadar önce, baharda kendisini ziyarete gelmişti. Evlerine öyle girip çıkmasına izin verdikleri biri değildi. Hizmetlilerin önünde adını dile getirmekten bile sakınıyorlardı. O-Haru’nun bu ciddi halinden gazete meselesini bildiği, bu gencin Taeko ile bir ilişkisi olduğunu tahmin ettiği açıkça anlaşılıyordu.</p>

  <p>“Hemen geliyorum. Salona buyur ediver.”</p>

  <p>Elleri çiçeklerin nektarından yapış yapış olmuştu. Önce lavaboya gidip ellerini yıkadı. Sonra ikinci kata çıkarak kendine çekidüzen verdi. Ardından ziyaretçisiyle görüşmek üzere salona indi.</p>

  <p>“Kusura bakmayın çok beklettim...”</p>

  <p>Okubata, ilk bakışta İngiliz kumaşından olduğu anlaşılan düz beyaza yakın bir ceket giymişti. Altında gri flanelden bir pantolon vardı. Sachiko’nun içeri girdiğini görür görmez özellikle yaptığı belli olan abartılı ve ivedi hareketlerle ayağa kalktı. Onu, hazır olda durur gibi karşıladı. Taeko’dan üç-dört yaş büyük olsa gerekti, bu sene otuz bir-otuz iki yaşlarına gelmiş olmalıydı. Son karşılaştıklarında hâlâ toy bir gençti. Aradan geçen bu son bir-iki senede epeyce kilo almış, görünüşü de genç bir beyefendiye dönüşmeye başlamıştı. Ancak Sachiko, karşısındaki adam yapmacık bir gülümsemeyle içtenlikten yoksun genizden gelen bir sesle, kendi aklından geçenleri okumaya çalışarak konuşmaya başlayınca onun hâlâ “Senba’lı şımarık küçükbey” havasını üzerinden atamadığını anladı.</p>

  <p>“Kusura bakmayın daha önce karşınıza çıkamadım... Hep ziyaretinize gelmek istedim ama rahatsız etmekten çekindim... Hatta iki-üç kez evinizin kapısına kadar geldim ama...”</p>

  <p>“Ya, vah vah! Neden içeri gelmediniz peki?” Aralarında Osaka lehçesi ile konuşuyorlardı.</p>

  <p>“Ben biraz mahcup biriyimdir...” diyen Okubata teklifsizce güldü.</p>

  <p>Sachiko, Okubata’nın içinden geçenleri bilemezdi elbette. Fakat kendisi, onun hakkında daha önceki ziyaretinde olduğundan daha farklı hisler besliyordu. Bunun sebebi karşısındaki kişinin yani “Okubata ailesinden Küçük Efendi Kei’nin” artık o tanıdığı saf genç olmadığını son zamanlarda kocasından sık sık duymuş olmasıydı. Teinosuke iş dolayısıyla çeşitli vesilelerle <i>geisha</i> mahallesine giderdi. Okubata’nın dedikoduları oralarda epeyce kulağına çalınmıştı. Anlatılanlara bakılırsa Okubata, <i>geisha</i> mahallesi olan Sōemon’da sık sık görünüyordu. Üstelik buralarda sürekli görüştüğü bir kadın da vardı. Teinosuke, “Durumu Koisan biliyor mu? Yoksa hâlâ Yukiko’nun evlenip gelin gitmesini, sonra da Küçük Efendi Kei’yle evlenmeyi mi umuyor? Eğer Küçük Efendi Kei, Koisan’a böyle bir söz vermişse senin kendisini uyarman daha iyi olmaz mı?” demişti. Küçük Efendi Kei’nin bu davranışlarının Koisan’la evliliğine izin verilmediği için uzun süre beklemesinden kaynaklandığı düşünülürse bir yere kadar anlaşılabilirdi. Yine de “ciddiyiz” dediği ilişkilerine gölge düşürmüyor muydu? Hem içlerinden geçtikleri bu zorlu günlerde yaptığı düşüncesizlik değil de neydi?! Şimdiye kadar gizliden gizliye onların halini anlayan kendileri bile Okubata kendisine bir çekidüzen vermezse gelecekte ikisini bir araya getirmek için ellerini taşın altına koymayı düşünemezlerdi. Bunları söyleyen Teinosuke’nin içten içe kızdığı anlaşılıyordu.</p>

  <p>Sachiko, Taeko’nun ağzını bir yokladı. Taeko şu cevabı verdi: “Kei’nin ailesi, babasının zamanından beri <i>geisha</i> mahallesinde vakit geçirmeyi severmiş. Ağabeyi de, amcası da buradaki <i>chaya</i> denilen <i>geisha</i> meyhanelerinde eğlenmeye giderlermiş. Hem Teinosuke Eniştemin söylediği gibi benimle evlenemediği için Kei’nin oralara gitmesi, genç bir erkek için normal. Görüştüğü bir <i>geisha</i> olduğunu ilk kez duyuyorum ama büyük olasılıkla dedikodudan ibarettir. Eğer ortada kesin bir kanıt varsa tabii ki başka da, ben buna inanmıyorum. Ancak bir konuda haklısınız, içinden geçtiğimiz bu zor zamanlarda düşüncesizlik ettiğine dair dedikodular çıkarsa güzel olmaz. Yanlış anlaşılmalara sebebiyet vermemek için onu <i>chaya</i>’lara gitmemesi için uyarırım. Benim söylediğim her şeyi dinler. Ben söylersem bir daha gitmez.” Bunları söyleyen Taeko, Okubata’ya kızmamıştı, zaten durumu biliyordu. Hiç şaşırmamıştı ve sakindi. Onun bu halini gören Sachiko neredeyse konuyu ona açtığı için mahcup olmuştu. Teinosuke, “Eğer Koisan ona bu kadar güveniyorsa bize bir şey söylemek düşmez,” demesine rağmen yine de içi rahat etmemiş görünüyordu. Sonrasında da başka vesilelerle oralara yolu düştüğünde oradaki hanımlara durumu sormadan edemedi. Belki Taeko, Okubata’yı uyardığından olacak, Teinosuke son zamanlarda <i>geisha</i> mahallesinde onun dedikodularını duymuyor, belli etmese de bu durumdan memnuniyet duyuyordu. Ancak on beş gün kadar önce bir gece saat on sıralarında Umeda-Shinmichi’de müşterisini yolcu etmiş, Osaka Garı’na gidiyordu ki arabanın farlarının ışığında bir an Okubata’yı sarhoş bir halde, barcı kadına benzeyen birine yaslanmış, yürürken gördü. Böylece bu işleri gizli kapaklı sürdürdüğünü anladı. Sachiko o akşam kocasından olanları duydu. Teinosuke kendisine Koisan’a bir şey söylememesini tembihlediği için ona bir şey anlatmadı. Şimdi karşısındaki bu gence baktığında, halinde tavrında, bakışlarında bir samimiyet eksikliği var gibi geliyordu. “Son zamanlarda bu adama karşı en küçük bir yakınlık hissetmiyorum,” diyen kocasının sözlerine katılmadan edemiyordu.</p>

  <p>“...Yukiko mu?” diye cevap verdi bir iç geçirip. “Herkes ilgileniyor, sağ olsunlar. Görüştüğümüz birileri var ama...”</p>

  <p>Sachiko içinden şöyle geçiriyordu: “Okubata, Yukiko’nun evlilik işini sorup durduğuna göre aslında kendilerinin daha önce evlenmelerine izin vermemizi ima ediyor herhalde. Buraya gelmesinin asıl sebebi bu olmalı, anlaşılan şimdi konuyu açacak ama ne cevap vereyim? Geçen sefer, tamam söylediğinizi duydum, deyip geçiştirdim. Kesin bir söz vermedim.” Bu sefer kocasının fikri de değiştiğinden ağzından çıkanlara iyiden iyiye dikkat etmesi gerekiyordu. “Bizim, ikisinin evlenmesine mâni olmak gibi bir niyetimiz yok ama artık ikisinin aşklarını anlayıp destekleyen taraf olarak da görünmek istemiyoruz,” diye düşünüyordu. O yüzden yanlış anlaşılmaya mahal vermeyecek bir şeyler söylemesi gerekirdi. Aklından bunları geçirirken Okubata yerinden biraz kıpırdayıp içtiği sigaranın külünü parmağıyla kül tablasına silkeledikten sonra her zamanki gibi “abla” diye hitap ederek konuyu açtı:</p>

  <p>“Abla, aslında bugün küçük hemşirenizle ilgili sormam gereken bir şey için sizi rahatsız etmiştim...”</p>

  <p>“Neymiş acaba?”</p>

  <p>“Abla, siz elbette biliyorsunuzdur, son zamanlarda Koisan, Takuko Tamaki Hanım’ın dikiş akademisine devam ediyor. Bunda bir sorun yok. Ancak yapma bebek konusuna yavaş yavaş ilgisini yitirdi. Son zamanlarda eline iş almıyor. Böyle olduğunu görünce merak edip sordum. Bana şu cevabı verdi: ‘Artık yapma bebek yapmak hoşuma gitmiyor. Batı tarzı kıyafet dikmeyi öğrenmek istiyorum. Gelecekte bu konuda uzmanlaşacağım. Şimdilik yapma bebekler için siparişleri almaya devam ediyorum. Öğrencilerim de var, bu yüzden bir anda bunu bitiremem. Zamanla işi öğrencilerime bırakacağım. Ben Batı tarzı kıyafetler konusunda ilerleyeceğim. Ablamların da onayını alıp altı ay, bir yıl kadar Fransa’ya gitmek istiyorum. Bu işin eğitimini orada almak gerektiğini düşünüyorum.’ İşte bana böyle dedi.”</p>

  <p>“Nee, Koisan böyle mi söylüyor?”</p>

  <p>Sachiko, Taeko’nun yapma bebekten arta kalan vaktinde dikiş kursuna gittiğini biliyordu elbette. Şimdi Okubata’nın söylediği şeyleriyse ilk defa duyuyordu.</p>

  <p>“Evet, öyle... Koisan’ın yaptıklarına karışmaya hakkım olmadığını biliyorum. Fakat kendi çabasıyla işinde kendini bu kadar geliştirmişken, herkes onun kendine özgü sanatını kabul etmeye başlamışken, işi neden burada bırakıyor, anlamıyorum. Söylediği bahanelerden birisi yapma bebek yapımında ne kadar iyi olursa olsun bir dönem moda olacağı, zamanla insanların heveslerinin geçip, alacak kimse kalmayacağı... ‘Batı tarzı kıyafet ise insanların hayatlarında kullandıkları bir şey, o yüzden her zaman talep var/ diyor. Ama söyleyin, niçin iyi bir aile kızı böyle bir şey yapıp para kazanmayı düşünüyor? Bir süre sonra evlenecek biri nasıl geçineceğini niye düşünsün ki? Çok varlıklı olmasam da Koisan’a para konusunda bir sıkıntı çektirmem. Öyle işkadını gibi şeyler yapmasını istemiyorum. Çok maharetli biri, iş yapmadan duramayacağını anlıyorum. Para kazanmak için değil hobi olarak yapması, el sanatı olarak kabul edilen bir şey yapması daha iyi gözükecektir, değil mi? Yapma bebek yapımı iyi aile kızlarının, ev hanımlarının hobi olarak yaptığı, insanı başkalarının önünde mahcup etmeyecek bir şey. Ancak şu dikiş işinden vazgeçmesini istiyorum. Kendisine, muhtemelen bir tek ben değil aile büyükleriniz de böyle düşünecektir, onlara da bir sor, dedim fakat...”</p>

  <p>Normalde, Okubata aşırı yavaş konuşan biriydi. Halindeki bu, büyük bir ailenin yüce gönüllü oğlu havasını verme çabası insanı rahatsız ederdi. Fakat bugün iyice heyecanlanmış olacak ki, her zamankine göre daha hızlı konuşuyordu.</p>

  <p>“Bakın, nezaket gösterip haber verdiniz teşekkür ederiz. Ne olursa olsun önce Koisan’a sormadan...”</p>

  <p>“Tabii, lütfen sorun efendim. Belki bunları söylemekle haddimi aşacağım ama eğer düşüncesi böyleyse... abla, sizin de bir şeyler söyleyip onu bu işten vazgeçirmeniz mümkün mü? Batıya gitmeye gelince; ben Fransa’ya gitmesine karşı çıkmıyorum. Daha yararlı bir şey öğrenecekse bir gidip gelmesi iyi bir şey. Dile getirmek ayıp olacak belki ama masraflarını ben ödemeye hazırım. Ben de ona eşlik edeceğim. Sadece bu Batı tarzı kıyafet dikme işi hiç içime sinmiyor. Sizin de buna izin vereceğinizi sanmıyorum ya... Rica ediyorum onu bu hevesinden vazgeçirin. Öyle Avrupa’ya gitmeye gelince; evlendikten sonra da geç olmaz, diye düşünüyorum. Benim için daha uygun hem...”</p>

  <p>Sachiko, Okubata’nın bunları ne düşünerek söylediğini doğrudan Taeko’yla konuşmadan tam olarak anlayamazdı. Bu delikanlının, Taeko’nun müstakbel eşi olması kesinleşmiş gibi konuşmasını gülünç bularak hafif bir antipati ile dinledi. Okubata’nın niyetini tahmin edebiliyordu. Böyle bir şey için karşısına çıktığında, Sachiko ona anlayış gösterecek, açık açık konuşacaklar, her şey yolunda giderse Teinosuke ile de tanışacaktı. Gelmek için özellikle bu saati seçmiş olduğu belliydi. Söyleyeceklerini bitirmesine rağmen kalkacak gibi görünmüyordu. Oydu buydu diyerek Sachiko’nun ne düşündüğünü öğrenmeye çalışıyordu. Sachiko elinden geldiğince konuyu değiştirip kaçamak cevaplar verdi. “İlginiz için teşekkür ederim,” gibi şeyler söyleyerek aile dışından biri olduğunu hissettirecek şekilde mesafeli davranmaya çalıştı. Bu arada kocasının geldiğini duyunca Sachiko aceleyle onun yanına koştu.</p>

  <p>“Şey, Küçük Efendi Kei burada,” dedi.</p>

  <p>“Ne varmış?”</p>

  <p>Teinosuke toprak avluda karısının ayaküstü kulağına fısıldadıklarını dinledikten sonra, “İş böyleyse benim çıkmama gerek yok, değil mi?”</p>

  <p>“Bence de öyle.”</p>

  <p>“Bir bahane bulup gönderirsin.”</p>

  <p>Bunun üzerinden yarım saat geçmesine rağmen Okubata oyalanıp duruyordu. Sonunda Teinosuke’nin ortaya çıkmayacağını anlayınca saygılı bir şekilde izin isteyip kalktı.</p>

  <p>Sachiko, “Kusura bakmayın, yeterince ilgilenemedim,” derken kocasının neden ortaya çıkmadığı konusunda özellikle hiçbir şey söylemedi.</p>


  <h2 id="sigil_toc_id_29">İkinci bölüm</h2>

  <p>Okubata’nın anlattıkları gerçekse aklına takılan şeyler vardı. Taeko son zamanlarda işlerinin yoğun olduğunu söyleyerek sabahları genellikle Teinosuke ya da Etsuko’yla aynı saatlerde çıkıp hepsinden sonra dönüyor, üç günde bir de akşam yemeğini dışarıda yedikten sonra eve geliyordu. Sachiko, Taeko’yla hemen konuşma fırsatı bulamadı. Ertesi sabah kocası ve kızı çıktıktan sonra Taeko da onların ardından çıkacakken onu durdurdu:</p>

  <p>“Biraz bakar mısın, sana sormak istediğim bir şey var,” diyerek salona götürdü.</p>

  <p>Taeko, Okubata’nın kendisi ile ilgili ablasına söylediklerini -yapma bebek yerine Batı tarzı kıyafetler yapmak istediğini, kısa süre de olsa Fransa’ya eğitim almak için gitmeyi düşündüğünü- inkâr etmeye çalışmadı. Sachiko sordukça Taeko’nun her birini uygun bir şekilde açıklamasından, onun bu işi enine boyuna düşünüp karar verdiğini anladı.</p>

  <p>Taeko yapma bebek yapımından sıkılmasını şöyle açıklamıştı: Artık kendisi de büyüdüğü için hayatının sonuna kadar küçük kızların yaptığı gibi ıvır zıvır işlerle uğraşacağına sosyal olarak daha yararlı bir şeyler yapmak istiyordu. Batı tarzı kıyafetler dikmek, kendi yeteneğine, zevkine çok uygundu. Üstelik bu işe eskiden beri ilgi duyuyor ve dikiş makinesi kullanmayı iyi biliyordu. <i>Jardin des Modes, Vogue</i> gibi yabancı dergilere bakarak en başta kendi kıyafetleri olmak üzere, Sachiko ve Etsuko’ya da kıyafetler dikmişti. Öğrenmeye sıfırdan başlamayacağı için hızla ilerleyebilecekti. Ayrıca gelecekte bu işte başarılı olacağına inanıyordu. Yapma bebek yapımını sanat olarak görürken, Batı tarzı kıyafet dikimini avam işi olarak gören Okubata’nın dediklerine gülüp geçti. Kendisi “sanatçı” gibi bir unvan sahibi olma peşinde değildi. Batı tarzı kıyafet avam işiyse olsundu; Kei’nin bu tür şeyler söylemesi zamanın gerekliliklerini idrak edememesindendi. Zaman, çocukça yapma bebekler yapıp keyif çatma zamanı değildi! Öyle bir dönemden geçiliyordu ki, gerçek yaşamla ilgili bir şey yapmayan kadınların bu hallerinden utanç duymaları gerekirdi, öyle değil mi!?</p>

  <p>Söyledikleri kulağa mantıklı geliyordu. Sachiko’nun karşı çıkmak için söyleyebileceği bir söz yok gibiydi. Acaba Taeko’nun bu tür konulara aklını takmasının ardında, Okubata’ya gençliğinde duyduğu aşkın azalması olabilir miydi? Yani Okubata’yla ilişkileri gazetelere çıkmış, ablalarının, eniştelerinin, hatta dünya âlemin bildiği bir şey olmuştu. Bu yüzden ondan öyle bir anda ayrılamazdı. Ağzı bunu kabul etmiyordu ama aslında gönlü o gençten çoktan geçmiş, uygun bir zamanda aralarında verdikleri sözü bozmayı düşünüyor olamaz mıydı? Batı kıyafetlerini dikmeyi öğrenmek istemesi, ayrıldıklarında kendi ayaklarının üzerinde durmaktan başka çaresi olmamasındandı belki. Okubata, Taeko’nun kalbinden geçenleri bilmediğinden “iyi bir aile kızı”nın neden para kazanıp işkadını olmak istediğini anlamıyor, durumu kabul edemiyordu. Sachiko’nun olanlardan anladığı buydu. Dahası işe böyle bakınca Taeko’nun Fransa’ya gitme isteğini de anladı. Kız kardeşi Batı tarzı kıyafet dikmeyi öğrenmek istiyordu ama asıl amacı yurtdışına çıkarak Okubata’dan uzaklaşmaktı. Bu yüzden onunla birlikte gitmek istemiyor, bir bahane bulup tek başına gitmek için uğraşıyordu herhalde.</p>

  <p>Fakat konuşmayı sürdürdükçe Sachiko, tahminlerinin bir yanı tutsa da, bir yanının tutmuyor olduğunu gördü. Sachiko, kız kardeşinin başkasının etkisi olmadan kendiliğinden Okubata’dan ayrılmasının en iyisi olacağını düşünüyordu. Sonra Taeko’nun bu kadarcık olsun sağduyusu olduğuna inandığından mümkün olduğunca damarına basacak bir şey söylememeye dikkat edip dolaylı sorular sormakla yetindi. İşin sonunda kız kardeşinin gerçekten ne düşündüğünü anlayamadı. Belki gururundan bu işin yürümediğini gizlemeye çalışıyor olabilirdi. Taeko’nun söylediği şeyleri bir araya getirince şimdilik Okubata’dan ayrılma niyeti olmadığına, yakın bir zamanda evlenmeyi düşündüğüne kanaat getirdi. Söylediğine göre Taeko kendisi de artık Kei’nin Senba’lı tipik bir küçük efendi olduğunu, gerçekten özel bir yanı olmayan sıkıcı bir erkek olduğunu herkesten daha iyi biliyordu. Şimdi tekrar bu konuda Teinosuke Eniştesinin ya da ortanca ablasının kendisini uyarmasına gerek yoktu. Bundan sekiz-dokuz yıl kadar önce, Kei’ye ilk âşık olduğu zamanlarda kendisi henüz aklı havalarda bir genç kızken onun böyle biri olduğunu fark etmemiş olması normaldi. Ancak aşk denilen şey karşısındaki adamın parlak bir geleceği olduğu için doğmadığı gibi; sıkıcı, değersiz biri olmasıyla da yok olmuyordu. İlk aşkından böyle bencil bir sebepten soğuyamazdı. Kei gibi birine âşık olmasının onun kısmeti olduğunu düşünüyor, hiç pişmanlık duymuyordu. Kei’yle evlenme işinde tek endişe ettiği şey hayatlarını nasıl sürdürecekleriydi. Kei, ailesinin işlettiği bir şirket olan Okubata mağazasının yönetimindeydi. Ayrıca evlendikten sonra en büyük ağabeyinin kendisine vereceği menkul ve gayrimenkuller olduğunu duymuştu. Kei kendisini bu konuda çok rahat hissediyor, hiçbir endişe duymuyordu. Ancak Taeko, Kei’nin zamanla malını mülkünü kaybedeceğini düşünmeden edemiyordu. Aslında şimdi bile Kei’nin ekonomik açıdan düzenli bir yaşamı yoktu. Her ay masrafları, <i>chaya</i>’lara döktüğü paralar, butiklere, mağazalara ödemeler derken oldukça yüklü bir meblağ tutuyordu. Her seferinde annesine yalvarıp yakarıp ondan borç aldığını işitmişti. Ama bu, annesi hayatta olduğu sürece olabilecek bir şeydi. Annesine bir şey olacak olursa en büyük ağabeyi böyle bir sefahate izin vermezdi. Okubata ailesinin ne kadar malı mülkü olsa da, ağabeyi ailenin başına geçmişti, Kei ailenin üçüncü oğluydu, ona büyük bir şey kalmayacağı aşikârdı. Üstüne üstlük ailesi, özellikle ağabeyi Taeko ile evlenmesini pek tasvip etmiyordu. Kei’ye bir miktar bir şeyler verseler bile bu sefer de borsaya girebilir, insanlar tarafından kandırılabilirdi, huyu buna müsaitti. Sonunda ağabeylerinin bile kendisinden yüz çevireceği, sofraya yemek koyacak parayı bile bulamayacakları günler gelebilirdi. Taeko bu konuda ona güvenmediğinden o günler gelirse “bak ne oldu” diye el âlemin arkalarından konuşmasını istemiyordu. Nasıl geçinecekleri konusunda Kei’ye bel bağlamadan, tam aksine kendisi her zaman onun geçimini sağlayacakmış gibi düşünmesi gerektiğine inanıyordu. Bunu aklından çıkarmadan, en başından Kei’nin eline bakmadan hayatını kurmak istiyordu. Batı tarzı kıyafet dikimi işine yönelmesinin sebeplerinden bir tanesi buydu. Bunları anlatmıştı.</p>

  <p>Bunları dinleyen Sachiko bir kez daha, Taeko’nun Tokyo’daki ablasının yanına gitmeyi aklından bile geçirmediğini iyice anladı. Tokyo’dakilerin sadece Yukiko’nun bakımını üstlendiklerini, Taeko’yu yanlarına çağırma düşüncesinde olmadıklarını bir süre önce Yukiko’dan duymuştu. Artık onlar yanlarına çağırmaya karar verseler bile büyük bir olasılıkla Taeko buna uymayacaktı. Eniştesinin Tokyo’ya taşındığından beri para konusunda iyice sıkı elli olduğunu duyduğunda bile Taeko, kendisinin bir kenarda az da olsa birikmiş bir şeyleri olduğunu, yapma bebek işinden de eline bir şeyler kaldığını, kendisine gönderdikleri aylığı azaltsalar da olacağını düşündüğünü söylemişti. “Tokyo’dakilerin altı çocuğu art arda büyüyüp geliyor, hem Yuki Ablamın sorumluluğu da onlarda. Çok masrafları oluyordur. Ben de bir şeyler yapıp eniştemin ve ablamın yükünü hafiflemek istiyorum,” demişti. Zamanla onlara hiç yük olmadan yaşayacak hale de gelebilirdi. Ancak eniştesi ve ablasının gelecek sene Fransa’ya eğitim almaya gitmesine izin vermelerini ve babasının, kendi evliliği için bıraktığı çeyiz parasının bir bölümünü, yetmezse hepsini bu iş için vermelerini istiyordu. Babası eniştesine kendisi için ne kadar emanet etmişti bilmiyordu ama altı ay, bir yıl kadar Paris’te yaşamını sürdürecek miktarla, bir de gidiş geliş yol parasını karşılamaz mıydı acaba? Mutlaka bu paranın kendisine verilmesini istiyordu. Olur da paranın tamamını harcar, evlilik için bir kuruş bile kalmazsa bile hiçbir şikâyeti olmazdı. Söylediği bu şeyleri Sachiko Ablasının, hemen şimdi olmasa da uygun bir zamanda ailenin büyüklerine söylemesini ve onların da anlayış göstermelerini istiyordu. Eğer bu iş için konuşmak gerekiyorsa kendisi de bir kere Tokyo’ya gidebilirdi. Bunları anlatırken yurtdışı masraflarını Okubata’nın ödemesinin söz konusu bile olamayacağını kesin bir dille söyledi: “Kei hep, eğer yurtdışına gideceksen masraflarını ben karşılayacağım, diyor ama bu söylediği şeyin olur bir tarafı olmadığını kendisinden çok ben biliyorum. Annesine yalvarıp yakarıp parayı almayı düşünüyor belki; bilemiyorum. Ancak daha evlenmemişken böyle bir minnetin altına girmek istemiyorum. Evlendikten sonra da Kei’nin malının mülkünün bir kuruşuna bile dokunmak istemiyorum, Kei’nin de dokunmasına izin verme niyetinde değilim. En sonuna kadar kendi paramla, bağımsız olarak yaşamımı sürdürmek istiyorum. Ayrıca ben yurtdışından dönene kadar dedikodu çıkarmadan, bundan sonra sizden bana laf işittirmeyecek şekilde beni beklemesi için Kei’yle konuşacağım. Lütfen endişe etmeyin,” dedi.</p>

  <p>Teinosuke, Koisan bu kadar inceden inceye düşündüyse gereksiz yere bir şeyler söylememenin daha iyi olduğunu söyledi. Kendileri açısından Koisan’ın bu kararında ne kadar ciddi olduğundan iyice emin olarak sorun olmadığına kanaat getirdikten sonra gerekeni yapmaları daha uygundu. O zaman aile büyüklerine durumu anlatır, yapabileceklerini yapar, onları ikna etmeye çalışırlardı. Konu bu şekilde kapanmış oldu.</p>

  <p>Taeko bu olanlardan sonra da her zamanki gibi koşuşturup durmaya devam etti. Okubata, onun son zamanlarda yapma bebek yapımına ilgisini kaybettiğinden bahsetmişti. Fakat kendisi bunun böyle olmadığını söylüyordu. Evet artık yapma bebek yapmak istemiyordu. Ancak hâlâ pek çok sipariş alıyordu, kenara koyduğu paraya az da olsa bir şeyler eklemeye çalışıyordu. Sadece günlük yaşamını sürdürmek bile oldukça masraflı oluyordu. Bu nedenle eskisinden de çok çalıştığını, er ya da geç bu işi bırakacağını; ancak yapabildiği kadar çok ve güzel eser bırakmak istediği için var gücüyle gayret ettiğini anlatmıştı. Tüm bu işlerinin yanında günde bir-iki saat Motoyama’daki Noyori’de bulunan, Takuko Tamaki Hanım’ın Batı tarzı dikiş akademisine devam ediyor, ayrıca Yamamura dans derslerini de aksatmıyordu.</p>

  <p>Dans işini sadece hobi olarak öğrenmiyordu. İleride uzmanlık belgesi alarak o alanda da insanların karşısına hoca olarak çıkabilmek hevesindeydi. Şu sıralarda ikinci kuşak Saku Hoca’nın Yamamura Dans Okulu’na devam ediyordu. Hocası, ünlü <i>kabuki</i> aktörü Sagijirō Ichikawa’nın torunuydu. Bu nedenle herkes ona Sagi-Saku diyordu. Osaka’da Yamamura dansı öğreten üç-dört aile vardı. Ancak içlerinde aslına en uygun, geleneksel şekliyle bu işi öğrettiği söylenen kişi oydu. Taeko buraya genellikle haftada bir kere gidiyordu. Alıştırma yaptıkları dans salonu, Shimanouchi’deki <i>geisha</i> mahallesi olan Tatamiya-machi’nin dar sokaklarından birinde, bir <i>geisha</i> evinin ikinci katındaydı. Bu tür bir yerde olduğundan gelenlerin yarısından çoğu içkili mekânlarda söyledikleri şarkılarla ve yaptıkları geleneksel danslarla oradakilere hoşça vakit geçirtmeyi meslek edinmiş kadınlardı. Diğerleri bu dansları hobi olarak öğrenmek isteyenlerdi. Onların içinde iyi bir aileden “küçükhanım” olarak adlandırılacak olanlar parmakla sayılacak kadar azdı. Taeko her zaman yanında, içinde dans yelpazesi ve kimonosunun olduğu küçük bir çantayla gelir, salonun bir köşesinde üzerindeki Batı tarzı kıyafetlerini çıkarır, kimonosunu giyerdi. Sonra kendi sırasının gelmesini beklerken diğerlerinin arasına karışıp öğrencilerin çalışmalarını izler, tanıdık <i>geisha</i> ve <i>maiko</i>’larla sohbet ederdi. Gerçek yaşı göz önüne alındığında bu son derece normal bir davranıştı. Oysa, O-Saku Hoca da dahil, orada bulunan herkes onu yirmi yaşlarında bir genç kız sandıkları için yaşına göre çok ağırbaşlı, olgun, cana yakın biri olarak görüyorlardı. Bu durum Taeko’yu eğlendiriyordu. Oraya Yamamura dansı öğrenmeye gelenler amatörler olsun, <i>geisha</i>’lar olsun, son zamanlarda kendi yaşadıkları Kamigata bölgesinin dansının yavaş yavaş unutularak yerini Tokyo dansının almasına hayıflanıyorlardı. Eğer böyle devam ederse buraların dansı tamamen yok olup gidecekti. Bu folklorik geleneği dünyaya tanıtmak isteyen, Yamamura dansına hevesli çok insan vardı. İçlerinde kendilerini en adamış olanlar Hemşeriler Topluluğu adında bir grup bile kurmuşlardı. Merhum Avukat Bay Kamisugi’nin dul eşinin evinde ayda bir gösteriler düzenliyorlardı. Amatör olarak bu işi yapan Taeko da o gruba katılmış, onlarla dans edecek kadar kendini bu işe vermişti.</p>

  <p>Teinosuke ve Sachiko da, pek çok kez Taeko dans ettiği zaman Yukiko ve Etsuko’yu da yanlarına alıp onu izlemeye gitmiş oldukları için doğal olarak topluluktakilerle iyice yakınlaşmışlardı. Onlarla bu tür bir tanışıklıkları olunca bir gün Taeko, grup temsilcisinin kendisinden rica ettiği şeyi iletti: Hazirandaki toplantı için Ashiya’daki evlerini kullanmalarının mümkün olup olmayacağını soruyordu. Bunu söylediğinde nisan sonuydu. İşin aslı Hemşeriler Topluluğu geçen temmuzda Çin’le olan son gelişmelerden çekinip bir süre faaliyetlerini durdurmuştu. Ancak sadece araştırmaya yönelik mütevazı bir topluluk olduğunu, böyle bir dönemde biraz dikkat göstererek faaliyetlerini sürdürürlerse bir mâni olmayacağını söyleyenler olmuş, bunun üzerine tekrar bir araya gelmeye karar vermişlerdi. Diğer yandan her seferinde Kamisugi’lerin evini kullanmalarının ev sahipleri için bir külfet olacağını düşünüyorlardı. İçlerinden birileri farklı yerlerde toplanmayı önermiş, sonuçta akıllarına Ashiya gelmişti. Sachiko’lar bu sanat dalını sevdikleri için, Kamisugi’lerdeki koşulları sağlayamasalar da eğer bu sorun yaratmayacaksa evlerini bu grubun çalışmaları için açmayı kabul ettiler. Kamisugi’lerin evinde portatif sahne vardı ancak bunu Osaka’dan Ashiya’ya getirmek çok zahmetli bir işti. Makioka’lar alt kattaki birbirine bağlı Batı tarzı iki odanın eşyalarını kaldırdılar. Sahne olarak kullanılmak üzere, yemek odasının en ucuna yaldızlı resimli katlanır paravan koydular. Oturma odasının olduğu tarafı da seyircilerin halının üzerinde oturup izleyebilecekleri şekilde düzenlediler. Gösteriyi yapacaklar için soyunma odası olarak üst kattaki sekiz <i>tatami</i>’lik büyük Japon tarzı odayı ayırdılar. Gösteri Haziran’ın ilk Pazar günü ayın 5’inde öğlen saat birde başlayacak, beşe kadar sürecekti.</p>

  <p>Taeko’ya da o gün gösteride yer verilmişti. <i>Yuki</i> [Kar] dansını yapacaktı. Bu durum kesinleşince mayısın başından itibaren haftada iki-üç kez dans salonuna gidip prova yapmaya başladı. Ayın yirmisinden sonraki bir hafta O-Saku Hoca bizzat Ashiya’ya gelip prova yaptırdı. O sene elli sekiz yaşına girmiş olan O-Saku Hoca eskiden beri hassas bünyeli biriydi, kronik bir böbrek rahatsızlığı vardı. Bu nedenle evlere özel derslere pek gitmezdi. Yaz mevsiminin geldiğini hissettiren bu sıcak günlerde Osaka’nın güneyinden Hankyū trenine binip gelmeyi lütfetmesi tamamen istisnai bir şekilde kendi arzusuyla olmuştu. Bunun bir sebebi Taeko’nun tam bir “küçükhanımefendi” olmasına rağmen kendini bu dansları öğrenmeye adayarak dans salonundaki <i>geisha</i>’ların arasına karışıp azimle çalışmasından etkilenmesiydi. Bir diğer sebebi de Yamamura Okulu’nun yaşamasını istiyorsa bu şekilde inzivaya çekilmesinin olmayacağını anlamasıydı. O zamana kadar dans salonunun yerinin uygun olmamasından dolayı derslere katılamayan Etsuko da bu dansı öğrenmek istediğini söyledi. O-Saku Hoca gayet nazik bir biçimde, “Madem küçükhanım öğrenmek istiyor ayda on kere kadar gelebilirim,” dedi. Bu vesileyle Etsuko’ya da öğretmeye başladı.</p>

  <p>O-Saku Hoca’nın geliş saati günden güne farklılık gösteriyordu. Bir sonraki gün aşağı yukarı kaçta geleceğini söyleyip ayrılıyordu. Ancak kesin bir saat olmuyor kimi zaman bir-iki saat geciktiği de, havayı bahane edip hiç gelmediği de oluyordu. Tüm işlerinin içinde erkenden gelerek bekleyen Taeko da sonunda işin çözümünü bulmuştu. O-Saku Hoca geldiğinde evden telefonla kendisine haber veriyorlar, o arada Etsuko ders alırken Taeko Shukugawa’dan fırlayıp geliyordu. Hassas bünyeli O-Saku Hoca için kalkıp oralara kadar gelmek kolay olmuyordu olasılıkla. Gelince ilk olarak salonda bir sigara yakıp yarım saat kadar Sachiko ile oradan buradan sohbet ederek nefesleniyordu. Sonunda masa ve sandalyelerin kenara çekildiği yemek odasına aheste aheste geçip derse başlıyordu. <i>Shamisen</i> çalıyormuş gibi şarkıyı mırıldanarak bir yandan da dans hareketlerini gösterirken bazen nefes nefese kalıyor epey zorlandığı anlaşılıyordu. Kimi günler bembeyaz bir yüzle, şişmiş gözlerle geliyor, geceden beri böbrek ağrılarının tuttuğunu söylüyordu. Bazı günler iyi görünüyor, Osaka lehçesiyle, “Benim vücudum dans sayesinde dinç kalıyor,” diyerek hastalığından pek mustarip görünmediği de oluyordu. Mütevazı olmaya çalıştığından mı gerçekten öyle düşündüğünden mi bilinmez, “Efendim benim ağzım pek laf etmeyi bilmez,” diyordu. Aslında tam aksine ağzı çok iyi laf yapıyordu. Özellikle insanların taklidini yapmakta üstüne yoktu. Havadan sudan konuştuklarında bile Sachiko’ları çok eğlendiriyordu. Herhalde bu yönünü büyükbabası <i>kabuki</i> ustası Sagijirō Ichikawa’dan almıştı. Bu açıdan bakınca ufak tefek yapısına karşılık iri uzun yüzü bir bakışta Meiji Dönemi aktörlerinin soyundan geldiğini düşündürüyordu. Böyle birinin, dişlerini karartıp uzun kimono giyse geçmişte yaşamış o insanlara ne kadar benzeyeceğini düşünmeden edemiyordu insan. O-Saku insanların taklidini yaparken o büyük yüzünü şekilden şekle sokuyor, taklidini yaptığı kişinin ifadesini sanki bir maske takmış gibi tıpatıp canlandırıyordu.</p>

  <p>Etsuko okuldan dönünce sadece yılda bir kez, o da çiçek seyrinde giydiği kimonosunu üzerine geçiriyor, ayaklarına büyük gelen parmak arası çorabı giyerek erik, krizantem, orkide ve bambu çizimlerinden oluşan <i>shikunshi</i> desenli Yamamura yelpazesini eline alarak salona iniyordu.</p>

  <p class="bosluk"/>

  <p class="p10">Kameri takvimin üçüncü ayı</p>

  <p class="p10">Omuro’nun kiraz çiçeklerinin açtığı</p>

  <p class="p10">Shamisen ve davulu eşliğinde...</p>

  <p class="bosluk"/>

  <p>Böyle başlayan Tōka Ebisu Bayramı şarkısı dansını öğreniyordu. Günler uzamıştı. O yüzden Etsuko’nun çalışması bitip Taeko’nun Kar dansı başladığında bile bahçe hâlâ aydınlık oluyor, orman güllerinin geç açmış çiçekleri yeşil çimenlerde alev gibi duruyordu.</p>

  <p>Komşuları Stolz’ların çocukları Rosemarie ve Peter epeydir neredeyse her öğleden sonra Etsuko döndükten sonra buraya geliyor, salonda birlikte oynuyorlardı. Ancak dersler başladığından beri oyun yerlerini ve arkadaşlarını kaptırmışlardı. İkisi de merakla verandanın kapısından içeri bakıyor Etsuko’ların dansını seyrediyorlardı. Sonunda ağabey Peter de içeri girerek onları izlemeye başladı. Bir gün en küçükleri Fritz dans çalıştıkları yere geldi. Sachiko’ların O-Saku Hoca’ya hep seslendiği gibi, “Hocaanım, hocaaanım,” demelerini taklit ederek, “Hocaanım,” diye seslenince O-Saku Hoca da eğlenerek iyice uzata uzata, “Efendiiiim...” diye cevap verdi. Bunun üzerine Rosemarie de, “Hocaanım,” diye seslendi.</p>

  <p>“Efendiiiim...”</p>

  <p>“Hocaanım.”</p>

  <p>“Efendiiiim...”</p>

  <p>O-Saku Hoca ciddi bir yüzle her seferinde, “Efendim... efendim...” demeyi sürdürerek mavi gözlü bu çocukların oyununa katıldı.</p>


  <h2 id="sigil_toc_id_30">Üçüncü bölüm</h2>

  <p>“Koisan! Fotoğrafçı, gelmem uygun olur mu, diye soruyor.”</p>

  <p>Etsuko böyle seslenerek ikinci katta gösteride yer alanların soyunma odası olarak ayrılan sekiz <i>tatami</i>’lik odaya girdi. O gün gösteride ilk olarak çıkıp gösterinin maskotu gibi “Kameri takvimin üçüncü ayı, Omuro’nun kiraz çiçeklerinin açtığı zaman” dansını yapmıştı. Hâlâ üzerinde dans kıyafeti ve makyajıyla duruyordu.</p>

  <p>“Buyursun gelsin.”</p>

  <p>Taeko, Kar dansı için giyinmeyi tam o sırada bitirmişti. Düşmemek için sağ eliyle oradaki direğe tutunarak ayakta duruyor, O-Haru’nun parmak arası çoraplarını giydirmesini bekliyordu. Saçları <i>tsubushi shimada</i> tarzında yapılmıştı. Başını kıpırdatmadan, sadece gözlerini çevirerek Etsuko’ya bir bakış attı. Etsuko her zaman Batı tarzı kıyafetler giyen bu en küçük teyzesinin bu gösteriye çıktığında daha rahat olmak için on günden beridir saçlarını Japon tarzı yaptırarak kimono giydiğini bilmesine rağmen bugünkü değişimine şaşkınlıkla bakakalmıştı. Taeko’nun üzerindeki aslında en büyük ablası Tsuruko’nun evlenirken giydiği “üç kat kıyafet”in en alt katıydı. Taeko bugün yapılacak gösteriye zaten az kişi katılacağını, hem öyle olmasa bile bu zor zamanlarda yeni bir kıyafet diktirmenin yeri olmadığını düşünmüştü. Sachiko’ya da sorunca büyük ablasının kıyafetinin hâlâ Uehon-machi’deki aile evinde olduğunu hatırladılar. Sonunda o elbiseyi ödünç almaya karar verdi. Babası en varlıklı zamanlarında yaptırmıştı bu kıyafeti. Üç ressama desenleri çizdirmiş, üç katın her biri için ayrı ayrı “Japonya’nın en güzel üç manzarasını resmettirmişti. En üstteki katta siyah zemin üzerine Itsukushima vardı. İkinci kata koyu kırmızı zemin üzerine Matsushima, üçüncü kata ise beyaz zemin üzerine Amano-Hashidate resmedilmişti. Yaklaşık on altı-on yedi sene evvel İmparator Taishō Dönemi’nin son yıllarında büyük ablasının evlenirken tek bir kez kullandığı bu kıyafet tamamen yeni gibi pırıl pırıl duruyordu. O gün Taeko, Kan’yō Kanamori’nin çizimi olan Hashidate resminin bulunduğu bu beyaz “giysi katı” kimonoyu giymiş, üstüne siyah saten kuşak takmıştı. Yapılan makyajdan mı bilinmez her zamanki genç kız görüntüsü gitmiş, daha olgun hoş bir hanımefendiye dönüşmüştü. Böyle her şeyi tam Japon tarzı olunca Sachiko’ya benzemişti. Dolgun yuvarlak yüzüne Batı tarzı kıyafetler giyinirken olmadığı şekilde iyice durmuş oturmuş bir ifade gelmişti.</p>

  <p>“Fotoğrafçı efendi...” Etsuko, merdivenin yarısında durmuş, olduğu yerden yukarıya doğru kafasını uzatarak Taeko’ya bakakalan yirmi yedi-yirmi sekiz yaşlarındaki genç adama seslendi.”... şey buyurabilirsiniz.”</p>

  <p>“Fotoğrafçı efendi demek hiç hoş değil Etsuko’cuğum. Itakura Bey diye hitap et lütfen.”</p>

  <p>Taeko bunları söylerken Itakura, Osaka lehçesiyle, “Müsaadenizle,” diyerek geldi. “Koisan, bu şekilde kıpırdamadan durun lütfen.” Hemen eşiğe diz çöküp Leica’sını ona yöneltti. Ardı ardına önden arkadan, sağdan soldan beş-altı poz fotoğraf çekti.</p>

  <p class="bosluk"/>

  <p>Etsuko’nun ardından aşağıda sahnede <i>Kurokami</i> [Siyah Zülüf], <i>Oke-tori</i> [Kuyu Başındaki Dilber], <i>Daibutsu</i> [Yüce Buda] dansları yapıldı. Beşinci sırada Saku-Kō adında dansta “kendi ismini almaya hak kazanmış” bir kızın <i>Edo Miyage</i> [Edo Hediyesi] dansı yer aldı.</p>

  <p>Sonra arada çayla birlikte, sebze ile deniz ürünlerinin yan yana konulduğu <i>chirashi-suji</i> ikramı başladı. Dans edenlerin aileleri dışında kimsenin davet edilmemesine karar verildiğinden salonda sadece otuz kişi kadar bulunuyordu. Rosemarie ile Fritz de seyircilerin arasındaydı. En önde oturuyorlardı. Gösteriyi izlerken yerde oturmaya alışık olmadıkları için dizlerinin üzerine oturarak izlemek yerine Japonların bu tür toplantılarda yapmayacağı şekilde arada bacaklarını açmış ya da bağdaş kurmuşlardı. Yine de minderlerin üzerinden ayrılmayarak uslu uslu Etsuko’nun gösterisinden itibaren her şeyi izlemişlerdi. Anneleri Hilda Stolz Hanım da verandada oturmuş, dansları izliyordu. Çocuklarından bugünkü etkinliği duymuş mutlaka görmek istemişti. Etsuko’nun gösterisi başlarken Fritz haber verince bahçe tarafından gelmişti. İçeri davet etmişler ama burada rahatım diyerek, verandaya çıkardıkları hasır koltuktan sahnedekileri seyretmişti.</p>

  <p>“Fritz’ciğim bugün çok usluydun!”</p>

  <p>O-Saku Hoca yaka kısmı beyaz, etekleri desenli üzerinde aile arması bulunan kimonosuyla, sahnenin gerisindeki altın renkli paravanın arkasından çıkıp Fritz’le konuşmaya başladı.</p>

  <p>“Sahiden de öyle. Nereli bu çocuklar?” diye lafa karıştı Dul Kamisugi Hanım da seyircilerin arasından.</p>

  <p>“Evin küçük kızının arkadaşları. Almanlar. Aramız çok iyi. Hep, ‘Hocaanım, hocaanım,’ diyorlar.”</p>

  <p>“Öyle mi? Yabancı olmalarına rağmen büyük bir ilgiyle izlediler.”</p>

  <p>“Hem de yere oturmasını da bildiler,” diye katıldı birileri daha. Hepsi Osaka lehçesiyle konuşuyordu.</p>

  <p>“Şey, küçük alman hanım... adın neydi senin?” diye seslendi O-Saku Hoca, Rosemarie’nin ismini aklına getirememişti. “Sen ve kardeşin Fritz yere oturunca ayaklarınız ağrımadı mı? Ağrırsa ayaklarınızı uzatın, tamam mı?”</p>

  <p>Bu söylenenlere karşılık Rosemarie de Fritz de nedense bugün her zaman olduklarından tamamen farklı, ciddi bir ifadeyle sessiz sedasız duruyorlardı.</p>

  <p class="bosluk"/>

  <p>Teinosuke Tokyo lehçesiyle Bayan Stolz’a, “Hanımefendi onları yiyebilecek misiniz?” diye sordu. Bayan Stolz <i>chirashi-suji</i> tabağını dizlerinin üzerine koymuş, yemek çubuklarıyla beceriksizce yemeye çalışıyordu.</p>

  <p>“Bu tür şeyler yemeye alışık değilsinizdir herhalde, değil mi? Kendinizi zorlamayın lütfen,” diyen Teinosuke hemen ardından, seyircilerin arasında çay sunan O-Hana’ya seslendi. “Baksana, Bayan Stolz’un yiyebileceği bir şeyler yok mu? Pasta gibi bir şeyler olacaktı. Bu önündekini al, başka bir şeyler getir.”</p>

  <p>“Yok... ben yiyeceğim...” Bayan Stolz, O-Hana’nın tabağı önünden almasına mâni olarak böyle cevap verdi.</p>

  <p>“Sahiden mi hanımefendi? Gerçekten bunları yiyebilecek misiniz?”</p>

  <p>“Hı hı. Yiyeceğim. Ben... bunları seviyor...”</p>

  <p>“Öyle mi? Seviyorsunuz demek... Hey O-Hana, öyleyse kaşık gibi bir şey getir.”</p>

  <p>Anlaşılan Bayan Stolz gerçekten <i>chirashi-suji</i>’yi seviyordu. O-Hana kaşığı getirince tabağı bir kırıntı bırakmayacak şekilde silip süpürdü.</p>

  <p>Aradan sonra sıra Kar dansı yapacak olan Taeko’daydı. Bunu bilen Teinosuke bir yukarı çıkıyor sonra tekrar aşağı dönüyor, yerinde oturamıyordu. Yukarıdakilerin onun aşağıda misafirlerle sohbet ettiğini sandıkları bir sırada yine yanlarında belirerek ne durumdalar diye bir göz attı:</p>

  <p>“Hey, yavaş yavaş senin sıran geliyor.”</p>

  <p>“Evet. Hazırım.”</p>

  <p>Sekiz <i>tatami</i>’lik odada Sachiko, Etsuko, fotoğrafçı Itakura, sandalyede oturan Taeko’nun çevresinde yere oturmuşlardı. Dördü de <i>chirashi-suji</i> yiyorlardı. Taeko kıyafetini kirletmemek için dizlerine peçete açmış, zaten etli olan dudaklarını iyice şişirip yuvarlatarak önündekileri küçük lokmalar halinde ağzına atıyor, her lokmadan sonra O-Haru’nun tuttuğu çaydan bir yudum alıyordu.</p>

  <p>“Sen yemiyor musun?” diye sordu Sachiko, kocasına.</p>

  <p>“Ben aşağıda yiyip geldim. Koisan’ın bu kadar çok yemesi doğru mu? Tamam biliyorum, ‘Aç karnına oynanmaz,’ derler de, dans ederken karnı bu kadar dolu olursa zor olmaz mı?”</p>

  <p>“Öyle, öyle olmasına ama öğle yemeğinde de bir tek lokma yemedi. Dönüp dururken düşer kalırım diyor,” dedi Sachiko.</p>

  <p>“Kukla tiyatrosu <i>Bunraku</i> sanatçıları da oyundaki sözleri bitene kadar hiçbir şey yemezlermiş, değil mi? Dansla kukla farklı şeyler tamam da pek fazla yemese daha iyi,” dedi Teinosuke.</p>

  <p>“Enişteciğim o kadar çok yemiyorum. Rujum çıkmasın diye küçük lokmalar alıyorum. O yüzden çok yemişim gibi gözüküyor.”</p>

  <p>“Ben de Koisan’ın <i>sushi</i> yiyişini hayranlıkla izliyorum.”</p>

  <p>“Nedenmiş o?” diye sordu karısı</p>

  <p>“Neden olacak. Küçük bir Japon balığının yem yemesine benziyor; ağzını yusyuvarlak yapıyor, üstelik ağzı ufacık gözükmesine rağmen hüp diye yiyebiliyor.”</p>

  <p>“Olur mu, insanın lokmasına öyle bakılır mı?” dedi Taeko.</p>

  <p>“Sahiden Koisan doğru söylüyor!” dedi Etsuko kahkahayla gülerek.</p>

  <p>“Böyle nasıl yiyebileceğimi bana öğrettiler!”</p>

  <p>“Kim?”</p>

  <p>“Hocaanımın oraya gelen <i>geisha</i>’lar. Rujları çıkmasın diye her zaman çok dikkat ediyorlar. Bir şeyler yerken dudak boyalan bozulmasın diye lokmalarını yemek çubuklarıyla ağızlarının tam içine koymaları gerekiyor. O yüzden daha <i>maiko</i> oldukları yaşlardan itibaren soya fasulyesinden yapılan minicik minicik kesilip hazırlanmış <i>kōya-dōfu</i> ile alıştırma yaparlarmış. Sebebine gelince, <i>kōya-dōfu</i> çok sulu oluyormuş. Eğer öyle bir şey yiyip de rujun bozulmazsa tamammış.”</p>

  <p>“Bak, neler de biliyor!”</p>

  <p>“Itakura, bugün izlemeye mi geldin?” diye sordu Teinosuke.</p>

  <p>“Eh öyle. Müsaadenizle hem izlemek hem de fotoğraf çekmek için geldim.”</p>

  <p>“Bugünkü fotoğrafları kartpostal mı yapacaksın?”</p>

  <p>“Yok, kartpostal yapmayacağım. Koisan’ın böyle geleneksel Japon saç modeliyle, geleneksel dansları yapması öyle pek görmeye alışmadığımız bir şey. Hatıra fotoğrafı çekeyim dedim.”</p>

  <p>“Bugün Itakura Bey ücretsiz çekiyor, öyle değil mi?” dedi Taeko.</p>

  <p>Itakura, Osaka-Kobe şehirlerarası yolundaki Tanaka durağının biraz kuzeyinde bulunan, üzerinde “Itakura Fotoğraf Stüdyosu” tabelası asılı, sanat fotoğrafları çeken küçük bir stüdyonun sahibiydi. Eskiden, Okubata mağazasında çıraklık yapmıştı. Ortaokul mezunu bile değildi. Sonra Amerika’ya gitmiş, beş-altı yıl Los Angeles’ta fotoğrafçılık öğrendikten sonra dönmüştü. Hollyvvood’da kameramanlık yapma fırsatını kaçırdığına dair dedikodular bile vardı. Japonya’ya döndükten sonra çok geçmeden stüdyosunu açmıştı. O zaman Küçük Efendi Kei’nin ağabeyi, Okubata mağazasının sahibi Okubata Bey kendisine bir miktar borç vermiş, müşteri bulmasına yardımcı olarak onu koruyup kollamıştı. Bu nedenle Küçük Efendi Kei de ona destek olmuştu. Tam o sıralarda Taeko yaptığı yapma bebeklerin tanıtımı için iyi bir fotoğrafçı aradığından, Kei aracılığıyla işi Itakura’ya vermişti. O zamandan beri Taeko’nun eserlerinin broşür ya da kartpostal için fotoğraf çekimlerini Itakura tek başına üstlenmişti. Taeko’dan aldığı işler sayesinde kendi reklamını da yapıyordu. Ayrıca, Taeko’nun Küçük Efendi Kei’yle ilişkisini bildiği için, ona da tıpkı Küçük Efendi’ye yaptığı gibi saygı ve bağlılıkla davranıyordu. Dışarıdan bakıldığında onu Taeko’nun uşağı zannettikleri bile oluyordu. Teinosuke’lerle tanışması tabii ki Taeko aracılığı ile olmuştu. Amerikan tarzında, ne yapıp edip kendini kabul ettiren, tatlı dilli bir delikanlıydı. Öyle olunca evlerine defalarca gelip gitmiş hatta evin hizmetlileriyle bile içli dışlı olmuştu. Evin hanımının iznini alıp O-Haru ile evlenmek istediğini söyleyerek şakalar bile yapıyordu.</p>

  <p>“Madem ücretsiz, biz de fotoğrafımızı çektirelim,” dedi Teinosuke.</p>

  <p>“Öyle, öyle. Bir fotoğrafımızı çektirelim. Koisan ortaya, buraya da biz dizilelim.”</p>

  <p>“Nasıl duralım?”</p>

  <p>“Beyefendi ve hanımefendi, Koisan’ın sandalyesinin arkasında durun lütfen. Tamam böyle. Küçükhanım Etsuko, Koisan’ın sağında dursun lütfen.”</p>

  <p>Sachiko, “O-Haru da gelsin,” dedi.</p>

  <p>“O zaman o da sola.”</p>

  <p>“Ablam da Tokyo’dan gelmiş olsa ne iyi olacaktı,” dedi Etsuko birdenbire.</p>

  <p>“Sahiden!” diye katıldı ona Sachiko. “Ablan sonradan duyunca ne kadar üzülecek kim bilir!”</p>

  <p>“Anneciğim niye ablamı çağırmadın ki? Geçen aydan beri bugünkü gösteriyi biliyorduk oysa.”</p>

  <p>“Aklımdan geçmedi değil. Ama daha nisanda geri döndü.”</p>

  <p>Vizörden bakmakta olan Itakura, Sachiko’nun gözlerinin bir anda belli belirsiz nemlendiğini görünce şaşırarak başını kaldırıp baktı. Teinosuke de aynı anda durumu fark etmişti. Acaba karısının yüzü neden böyle olmuştu ki? Mart ayındaki düşük olayından beri arada bir kaybettikleri bebekleri aklına geliyor, gözyaşlarını tutamıyor, Teinosuke’yi endişelendiriyordu. Sanki bu sefer konu bu değil gibiydi, sebebini anlayamıyordu.Taeko’yu o elbisenin içinde sandalyede otururken görünce, büyük ablasının bu elbiseyi giydiği töreni, o eski günleri mi hatırlayıp duygulanmıştı acaba? Eğer o değilse acaba Taeko’nun ne zaman böyle giysiler giyip gelin olacağını mı düşünmüştü? Belki ondan önce daha Yukiko’nun evlenmediği mi aklına gelmiş de hüzünlenmişti? Yahut tüm bunların hepsi aklına üşüşmüş olabilirdi. Taeko’nun bu halini görenler, Yukiko’dan başka da evlilik çağı gelmiş bir kızları daha olduğunu düşüneceklerdi. Bu aklına gelince Küçük Efendi Kei’nin haline üzülmeden edemedi. Belki Itakura bugün buraya onun isteğiyle resim çekmeye gelmişti.</p>

  <p>Taeko, fotoğraf işi bittikten sonra, “Satoyū!” diye odanın öbür köşesine seslendi. Aynanın önünde yirmi üç yirmi dört yaşlarında <i>geisha</i> olduğu anlaşılan bir hanım Kar dansından sonra yapacağı <i>Chaondo</i> [Çay Sanatı Şarkısı] dansının hareketlerini tekrar ediyordu. “Affedersin senden bir ricam olacaktı.”</p>

  <p>“Nedir?”</p>

  <p>“Şey şu yan odaya gelebilir misin biraz?”</p>

  <p>Bugün dans edenlerin arasında dört-beş profesyonel dansçı da bulunuyordu. Kendi dans isimlerini almaya hak kazanarak usta olmuş hanımlar ve iki <i>geisha</i> vardı. Satoyū <i>geisha</i> mahallesi Sōemon’dandı, O-Saku Hoca’nın gözde öğrencilerinden bir Yamamura dansçısıydı.</p>

  <p>“Ben şimdiye kadar uzun etekli kıyafetle dans etmedim. O yüzden endişe ediyorum. Eteklerimi nasıl yapacağımı yan odada biraz gösterebilir misin?”</p>

  <p>Taeko bunları dedikten sonra yerinden kalktı, Satoyū’nun yanına giderek bir şeyler fısıldadı.</p>

  <p>Satoyū’nun, “Ben de kendime çok güvenmiyorum,” demesine rağmen, “Rica ediyorum, biraz göster,” diyerek koridorun öbür tarafına çeke çeke götürdü.</p>

  <p>Aşağıda herkes yerini almıştı. Çin kemanı <i>kokyū</i> ve <i>shamisen</i>’in akort sesleri geliyordu.</p>

  <p>Taeko, Satoyū’yla birlikte odaya kapandı, sürgülü kapıları çekti, yirmi dakika kadar çalıştılar.</p>

  <p>“Koisan, beyefendi acele etsinler diyor,” diye Itakura yukarı gelerek haber verdi.</p>

  <p>Taeko, “Tamam, vakit geldi mi?” diyerek sürgülü kapıyı açtı.</p>

  <p>“Itakura Bey, kıyafetimin eteği lütfen,” diye elbisesinin eteğini Itakura’ya taşıtarak merdivenlerden indi.</p>

  <p>Teinosuke ile Sachiko da, peş peşe Taeko’nun ardından indiler. Teinosuke dans başlar başlamaz izleyici tarafına geçti. Tüm dikkatiyle sahnedeki Taeko’nun dansına bakan küçük Alman çocuğun omzuna vurarak, “Fritz, o kim biliyor musun?” dedi.</p>

  <p>Fritz tüm ciddiyetiyle başını evet anlamında sallayarak, hemen tekrar bakışlarını sahneye çevirdi.</p>


  <h2 id="sigil_toc_id_31">Dördüncü bölüm</h2>

  <p>Dans gösterisinin üzerinden tam bir ay geçmiş, Temmuz’un beşi olmuştu. Sabahtı.</p>

  <p>Bu sene mayıs ayından beri çok yağmur yağıyordu. Haziranda başlayan yağmur mevsiminin artık bitmesi gerekirken Temmuz’un 3’ünde yine yağmaya başlamış, 4’ünde gün boyunca hızını artırarak yağmaya devam etmiş, beşinin sabahı ise aniden sağanağa dönüşmüştü. Hiç dineceğe benzemiyordu. Yine de iki saat içinde Osaka-Kobe bölgesinde akıllardan çıkmayacak bir felakete yol açacak büyük bir sel baskını olacağı hiç kimsenin aklının köşesinden geçmiyordu. Ailenin Ashiya’daki evlerinde ise durum şöyleydi: Saat yedi civarında önce Etsuko, sağanak yağmuru pek de önemsemeden, sadece yağmurdan korunmak için önlem alarak her zaman olduğu gibi okula gitmek için O-Haru ile birlikte evden çıktı. Etsuko’nun okulu Osaka-Kobe Karayolu’nun güneyine geçtikten sonra iki yüz-üç yüz metre ilerideydi. Osaka-Kobe tren hattının da güneyindeydi. Ashiya Nehri’nin batı kıyısına yakındı. O-Haru genellikle Etsuko’yu, karayolunu geçtikten sonra tek başına rahat gidebileceği yere kadar götürüp dönerdi. Ancak o gün sağanak yağmur olduğu için okula kadar bırakmıştı. Eve döndüğünde saat sekiz buçuk olmuştu herhalde. Dönüşte yağmur daha da şiddetlenmişti. Gönüllü kolluk güçlerinden gençler suyun yükseldiği yerlerde halkı uyarmak için koşuşturuyorlardı. Bunu görünce yolunu uzatıp Ashiya Nehri kıyısından geçerek suyu iyice yükselmiş nehrin ne halde olduğuna baktı. Dönüşte, “Narihira Köprüsü’nün oralar felaket efendim. Sular çok korkunç akıyor. Köprüye çıktı çıkacak neredeyse,” diye gördüklerini anlattı. Yine de durumun o kadar ehemmiyet verecek bir şey olduğunu düşünmediler. O-Haru’nun dönmesinden on beş-yirmi dakika sonra, bu sefer Taeko, üzerinde zümrüt yeşili yağlı ipekten yağmurluk ve lastik çizmelerle çıktı. Onun çıktığını gören Sachiko, “Koisan, hava pek fena, çıkmasan,” dedi. Ancak Taeko Shukugawa’daki atölyesine gitmiyordu. Sabahtan Motoyama-mura Noyori’deki dikiş akademisine gidecekti. “Bu kadarcık yağmurdan bir şey olmaz. Su basarsa daha da eğlenceli olur hem” diye şakalar yaparak çıktı. Sachiko onun bu yağmurda gitmesine mâni olmayı düşünemedi.</p>

  <p>Bir tek Teinosuke yağmurun biraz yavaşlamasını beklemeye karar verdi. Bahçedeki müştemilattaki çalışma odasında bir şeylere göz atarak oyalanırken, acı acı çalan sirenin sesi duyuldu.</p>

  <p>O sırada sağanak iyice şiddetlenmişti. Ancak Teinosuke çalışma odasından dışarı göz attığında birazcık yağmurda bile su birikintisi olan bahçenin en alçak yeri olan güneydoğu tarafı köşesinde, erik ağaçlarının altında altı-yedi metrekarelik bir yerin göllenmesi dışında evlerinin yakınlarında endişe edecek bir şey göremedi. Ayrıca burası Ashiya Nehri’nin batı kıyısından yedi-sekiz yüz metre uzaktaydı. Bulundukları yerde bir tehlike olacağını sanmıyordu. Fakat Etsuko’nun okulu nehre iyice yakındı. Eğer nehir kıyısı kapatılmışsa hangi tarafı kapatılmıştı acaba? Okula bir şey olmazdı olmasına. Aklına ilk gelen şey Sachiko’yu boş yere endişelendirmekten kaçınmak oldu. Elinden geldiğince sakin gözükmeye çalıştı. Biraz zaman geçmesini bekledikten sonra çalışma odasından ana binaya gitti. Müştemilattaki odasından çıkıp ana binaya ulaşmak için attığı beş-altı adımda sırılsıklam olmuştu. “Az önce çalan siren de neyin nesi ki?” diyen karısının sorusunu, “Hımm, ne olduğunu bilmiyorum ama önemli bir şey değildir herhalde,” diye geçiştirdi. Okulun yakınlarına kadar gidip bir bakma niyetiyle pamuktan kimono içliğinin üzerine Batı işi yağmurluğunu geçirerek çıkışa doğru ilerledi. Tam o sırada O-Haru, “Çok korkunç efendim!” diyerek beti benzi atmış, belinden aşağısı çamura bulanmış halde arka kapıdan koşarak girdi. Sabah nehrin yükselişini gördüğünden Etsuko’nun okulu aklına takılmış, sirenlerin sesini de duyunca fırlayıp çıkmıştı. Sular evin hemen doğusundaki yola kadar gelmişti. Yamate’den denize, kuzeyden güneye çağıl çağıl akıyordu. Suyun içine girerek doğuya ilerlemeyi denemişti. Başta dizlerine kadar geliyordu ama iki-üç adım atınca yarı beline kadar suyun içinde kalmıştı. Sanki sürüklenip gidecekmiş gibi olunca, oradaki evlerin birinin çatısından birileri, “Hey dikkat et!” diye bağırmıştı. “Tamam ‘dikkat’ edeyim de bu suyun içinde nereye gideyim!” Alışkanlığı olduğu üzere kendi kendine konuşmaya başlamıştı. Tam o sırada biri gümbür gümbür bir sesle ona bağırmıştı. Kim olduğunu anlamak için dönüp baktığında üzerinde gönüllü kolluk güçlerinin kıyafeti olan tanıdığı genç bir manav olduğunu görmüştü. “Ne var? Sen manav efendi değil misin?” demişti. O da kendisini tanımış, “O-Haru Kalfa, sen bu suyun içine girmiş nereye gidiyorsun? Buradan öteye erkekler bile gidemez. Nehrin yanındaki evler yıkılıyor, insanlar ölüyor. Çok korkunç şeyler oluyor,” demişti. Adamın söylediklerini dinledikçe Ashiya Nehri ve Koza Nehri’nin yukarılarında heyelan olduğunu anlamıştı. Selin sürükleyip getirdiği ev yıkıntıları, taş, toprak, kaya, ağaç... ne varsa Osaka-Kobe tren yolunun kuzeyindeki köprünün yakınlarına yığılıp kaldığı için yatağı tıkanan nehir iki yana taşmış, aşağı taraftaki yollar sel altında kalmıştı. Bazı yerlerde su iki metre yüksekliğe kadar ulaşmıştı. Çoğu aileler binaların ikinci katlarına çıkarak kurtulmaya çalışıyordu. O-Haru en çok ilkokulun durumunu merak ediyordu. “Şey, o tarafların durumunu tam bilmiyorum. Şehirlerarası yolun diğer tarafı çok kötüymüş, nehrin aşağı tarafı o kadar olmayabilir. Asıl doğu kıyısında ciddi hasar varmış. Batı kıyısında o kadar yok diye işittim ama ilkokulun oralar nasıldır acaba?” dedi. Bunun üzerine O-Haru, “Bu duyduklarımdan içim hiç rahat etmedi, bir yerlerden dolaşarak da olsa okula gidip kendi gözlerimle görmek istiyorum,” deyince, “Olmaz! Ne kadar dolaşırsan dolaş suya girmeden gidecek bir yol yok. Üstelik doğuya doğru gittikçe su iyice yükseliyor. Sadece yüksek olsa neyse, akıntı çok güçlü olduğundan sürükleyip götürme tehlikesi var. Üstüne üstlük yukarılardan ağaçlar, taşlar yuvarlanıp geliyor. Öyle bir şeye denk gelirsen her şey biter, ta denize kadar sürüklenirsin. Gönüllü kolluk güçleri ölüme hazır. Halatlara tutunarak var güçleriyle geçmeye çalışıyorlar oralardan ama bir kadının gidebileceği bir durumda değil,” cevabını almıştı.</p>

  <p>Bunları anlatan O-Haru, “Elimden bir şey gelmeyince dönüp geldim efendim,” diye konuşmasını bitirdi.</p>

  <p>Teinosuke aceleyle okula telefon etmeye çalıştı ancak hat kesikti. “Pekâlâ, madem öyle kendim giderim,” dedi Sachiko’ya. Cevabını hatırlamıyordu. Sadece evin girişinden çıkarken gözlerinde yaşlarla kendisine bakıp bir an sımsıkı sarıldığını hatırlıyordu. Üzerindeki kimono içliği çıkarmış, eskimiş Batı kıyafetleri giymiş, ayaklarına lastik çizmelerini, üzerine yağmurluğunu geçirerek şapkasını takıp çıkmıştı. Daha elli metre gitmemişti ki peşinden O-Haru’nun geldiğini fark etti. Daha önce giydiği çamur içinde kalmış tek parça tiril tiril yazlık kıyafetin yerine bu sefer yatarken kullanılan ince bir kimono giymiş, yenlerini kıvırıp eteklerini toplamıştı. Koyu kırmızı içliği gözüküyordu. “Ne oldu? Sen peşimden gelmesen de olur, geri dön!” diye bağırınca, “Peki efendim, izninizle şuraya kadar sizinle geleyim,” cevabını vererek peşinden ayrılmadı. “Beyim o taraf uygun değil... bu taraf daha iyi efendim,” diyerek doğuya hiç gitmeden güneye doğru dosdoğru indi. Teinosuke de onu takip etti. Şehirlerarası yola kadar ulaştılar. Ardından da mümkün olduğunca güneyden dolanarak Osaka-Kobe tren yolunun bir kilometre kuzeyine kadar ciddi bir selle karşılaşmadan gelmeyi başardılar. Okula ulaşmak için artık doğuya gitmekten başka yol yoktu. Şanslarına su oralarda alçaktı. Neredeyse çizmeler yeterli geliyordu. Osaka-Kobe Karayolu’nu geçerek eski şehirlerarası yola geldiklerinde beklediklerinin tam tersine su iyice sığlaştı. Nihayet önlerinde okulun binası göründü. Öğrenciler ikinci katın penceresinden bakıyorlardı. “Oh, okulda bir şey yok... çok şükür!” diye ardından büyük sevinçle kendi kendine konuşan birinin olduğunu duyup da bakınca, O-Haru’nun hâlâ peşinden geldiğini gördü. Önceleri Teinosuke, O-Haru’nun ardından gidiyordu. Onu nerede geride bıraktığını hatırlamıyordu. Geldikleri yolda akıntı çok hızlı olduğu için Teinosuke’nin her adımını tek tek iyice basması gerekiyordu. Çizmelerinin içi suyla dolmuş, adımları iyice ağırlaşmış tüm dikkatini yürümeye vermişti. Boyu ondan oldukça kısa olan O-Haru’nun koyu kırmızı içliğinin neredeyse tamamı çamur içinde kalmıştı. Sırılsıklamdı. Şemsiyeyi açmak yerine baston gibi kullanmış, sele kapılmamak için telgraf direklerine, evlerin çitlerine tutunarak epey arkadan gelmişti. Kendi kendine konuştuğu bilinirdi. Sinemaya gittiklerinde bile, “Tamam iyi, peki o adam şimdi ne yapacak?” diye kendi kendine konuşur, meraklanır, alkışlardı. Böyle bir huyu olduğunu bilenler, “O-Haru Kalfa’yla sinemaya gitmekten utanıyoruz,” derlerdi. Teinosuke, onun bu huyunu bilmesine rağmen, korkunç sel felaketinin ortasında yine kendi kendine konuşmaya başladığını görünce durumu garipsedi.</p>

  <p>Kocası çıktıktan sonra Sachiko bir türlü yerinde duramadı. Yağmurun biraz azalmasını fırsat bilerek dış kapıya kadar gidip dışarıya bir göz attı. Ashiya Nehri İstasyonu’nun yakınındaki durağın şoförü o sırada oradan geçiyordu. Kendisini selamlayınca Sachiko ona önce okulun durumunu sordu. Adam kendisi gidip görmemişti ama duyduğuna göre okul en güvende olan yerlerden biriydi. Oraya gidene kadar sel basan yerler vardı ancak okulun bulunduğu yer yüksek olduğu için selden etkilenmediğini söylüyorlardı. Olasılıkla bir şey yoktu. Sachiko bunları duyunca önce bir nefes aldı. Fakat şoför hemen ardından devam etti. “Herkes, Ashiya Nehri’nin orası korkunç ama Sumiyoshi Nehri’nin oradaki sel daha beter,” diyor. Hankyū özel hattının da, Devlet Demiryolları’nın da trenleri çalışmıyormuş, şehirlerarası yol kapanmış. O yüzden ne olduğu tam olarak bilinemiyormuş. Batı tarafından yürüyerek gelen insanların söylediklerine göre buradan Devlet Demiryolları Motoyama İstasyonu’na kadar olan bölgede fazla sel yokmuş. Tren hattının üzerinden gidilirse suya girmeden ilerlenebiliyormuş. Ancak oradan ötesi, batıya gittikçe her yer tamamen sanki çamurlu bir denize dönüşmüş. Dağdan köpürerek akıp gelen seller birbirine karışıp birleşiyor, önüne çıkan her şeyi sürükleyip götürüyormuş. Hasır yaygılara, dallara tutunan insanlar, imdat çığlıklarıyla sürüklenip gidiyorlarmış. Öyle bir durummuş ki elden gelen bir şey yokmuş.</p>

  <p>Sachiko bunları duyunca bu sefer Taeko için endişelenmeye başladı. Gittiği dikiş akademisi şehirlerarası yolda Konan Kız Okulu’nun hemen önündeki otobüs durağının biraz kuzeyindeydi. Sumiyoshi Nehri’nden hemen iki yüz-üç yüz metre ötedeydi. Şoförün anlattıklarına bakılırsa şu anda o çamurlu su denizinin içinde olmalıydı. Dikiş akademisine giderken, şehirlerarası yola kadar yürüyüp oradan otobüsle gidiyordu. “Aslında biraz önce Koisan’ınızı şehirlerarası yola doğru inerken gördüm galiba. Yan yana geçtik. Yeşil bir yağmurluk vardı üzerinde. Eğer o zaman yola çıktıysa gideceği yere ulaşır ulaşmaz sel gelmiş olabilir. Orası okula göre çok daha tehlikede.” Şoför böyle demişti. Sachiko ne yapacağını bilmeden kapıdan içeri koştu. Tüm gücüyle bağırmaya başladı:</p>

  <p>“O-Haru Kalfa!”</p>

  <p>“O-Haru, beyefendinin ardından çıktı efendim. Sonra geri dönmedi,” dediler. O anda Sachiko yüzünü bir çocuk gibi buruşturup ağlamaya başladı.</p>

  <p>O-Aki ve O-Hana’nın şaşkınlıktan donakalmış şekilde kendi ağlamasına baktıklarını görünce salondan verandaya kaçtı. Çaresizlikten hıçkıra hıçkıra bahçeye indiğinde Bayan Stolz iki bahçeyi ayıran tellerin üzerinden başını uzattı. Yüzü bembeyazdı.</p>

  <p>“Hanımefendi!” diye seslendi. “Hanımefendi, senin kocanız ne yaptı? Etsuko’nun okulu ne durumda?”</p>

  <p>“Benim kocam şimdi Etsuko’yu almaya gitti. Etsuko’nun okulunun oralarda sorun yok diyorlar. Sizin eşiniz?”</p>

  <p>“Benim kocam, Peter ve Rumii’yi almak için Kobe’ye gitti. Çok endişeliyim.”</p>

  <p>Stolz’ların üç çocuğundan Fritz henüz küçük olduğundan okula gitmiyordu. Peter ve Rosemarie ise Kobe’nin yüksek yerlerinde bulunan Yamate’deki Alman Kulübü’nün özel ilkokuluna devam ediyorlardı. Babaları Bay Stolz’un çalıştığı yer de Kobe’de olduğundan, Sachiko eskiden iki çocuk ve babalarının evden birlikte çıktıklarını sık sık görüyordu. Çin meselesi başladığından beri işler yavaşladığı için babalarının işe gitmediği günler oluyordu. Son zamanlarda sabahları sadece iki çocuk birlikte çıkıyorlardı. Bu sabah da babaları evde kalmıştı. Sonradan çocuklar için endişe etmiş, bir yolunu bulup Kobe’ye gideceğini, duruma bakacağını söyleyerek az önce evden çıkmıştı. Evden çıkarken sel olduğunu bilmesine rağmen, ne derecede olduğunu, trenlerin çalışmadığını bilmiyordu. Karısı yolda başına bir şey gelmesinden endişeleniyordu. Kadının Japoncası çocukları kadar iyi değildi. O yüzden Sachiko da çat pat İngilizcesiyle konuşmaya çalışmış, iki kadın bir şekilde anlaşmayı başarmışlardı. Sachiko elinden geldiğince Bayan Stolz’u yatıştırmaya çalıştı.</p>

  <p>“Sizin eşiniz mutlaka sağ salim geri dönecek. Hem sular sadece Ashiya ve Sumiyoshi civarındaymış. Kobe’ye bir şey olmamıştır. Peter ve Rumii güvendedir. Gerçekten öyle olduğuna inanıyorum. Lütfen içinizi rahat tutun,” diye defalarca tekrar ederek ona biraz moral vermeye çalıştı.</p>

  <p>Sonunda, “Görüşmek üzere,” diye ayrılarak salona döndü. Çok geçmeden, biraz önce sonuna kadar açık bıraktığı ön kapıdan Teinosuke ve O-Haru yanlarında Etsuko ile içeri girdiler.</p>

  <p>Söyledikleri gibi Etsuko’nun okulu selden fazla etkilenmemişti. Sadece okulun çevresini sular sarmıştı. Suların yükselmesinden endişe edilerek dersler iptal edilmiş, çocuklar ikinci kattaki sınıflara çıkarılmıştı. Çocuklarının durumundan endişe ederek peş peşe çıkagelen babalarına, ağabeylerine çocuklar teslim edilmeye başlanmıştı. Etsuko korkmamıştı. Daha çok evdekilerin durumunu merak ederken babası ve O-Haru çıkagelmişlerdi. Çocuklarını almak için okula gelen ilk ailelerden biri de Etsoko’nunkilerdi. Teinosuke’nin arkasından daha birçok kişi çocuklarını almaya gelmeye devam etmişti. Teinosuke, okul müdürü ve öğretmenlere teşekkür edip, “Geçmiş olsun,” diyerek Etsuko’yu almış, aşağı yukarı geldiği yoldan geri dönmüştü. O sırada O-Haru’nun yanında olması büyük şanstı. O-Haru okulda, Etsuko’nun iyi olduğunu görünce, “Küçükanım,” diyerek çamur içindeki kimonosuyla çocuğa sarılmış, çevredeki herkesi şaşkınlığa düşürmüştü. Dönüşte O-Haru önlerinden akıntıyı açarak ilerlemiş, Teinosuke’nin rahat ilerlemesini sağlamıştı. Su geldikleri zamana göre beş-altı santim daha yükselmişti. Teinosuke için kızını sırtına alıp yürümek zordu. Akıntıya kapılıp gidiverecek gibi oluyordu. O-Haru’nun şiddetli akıntıya karşı yürüyerek suyun şiddetini azaltması sayesinde ilerleyebiliyordu. Onun ardından gitmeseydi tehlikeli yerlerde bir adım bile atması mümkün olmazdı. Onlar için suları yaran O-Haru suyun yükseldiği yerlerde beline kadar suya giriyordu, hiç kolay değildi. Sular kuzeyden güneye durmaksızın akıyordu. O yüzden doğu batı yönündeki yoldan batıya doğru ilerlemeye karar verdiler. İki-üç yerde kavşaklarda büyük badire atlattılar. Bazı yerlere halatlar konulmuştu. Onlara tutunarak geçtiler. Bazı yerlerde gönüllü kolluk güçleri imdatlarına yetişti. Ancak bir yerde hiçbir şey yoktu. Birbirlerine yapışıp O-Haru’nun şemsiyesine tutunarak güçbela geçebildiler.</p>

  <p>Sachiko, Etsuko’nun sağ salim dönmesine doğru dürüst sevinemedi, kocasına ve O-Haru’ya teşekkür edemedi. Kocasının hikâyenin sonunu tamamlamasını bekleyemeden, “Peki ya Koisan ne olacak?” diyerek tekrar gözlerinden yaşlar boşandı.</p>


  <h2 id="sigil_toc_id_32">Beşinci bölüm</h2>

  <p>Teinosuke’nin Etsuko’nun okuluna gidip dönmesi normalde yarım saat bile sürmezdi. O günse bir saati geçmiş olmalıydı. Bu arada Sumiyoshi Nehri çevresindeki sel baskınının ne durumda olduğu onlara kadar ulaşmıştı. Anlatılanlara göre şehirlerarası yolda Tanaka’dan itibaren batı tarafı tamamen sanki büyük bir nehir olmuş, çamurlu sular girdaplar yaparak akıyordu. Noyori, Yokoya, Aogi tarafları en kötü durumdaki yerlerdi. Şehirlerarası yolun güneyindeki Konan pazaryeri de, golf sahası da tamamen haritadan silinmiş, bir anda denizle birleşivermişti. Çok sayıda ölen ya da yaralanan olmuş, hayvanlar telef olmuş, sulara kapılmış, çok sayıda bina yerle bir olup selle sürüklenmişti. Neler olduğunu yavaş yavaş öğrenmeye başlamışlardı ama kulaklarına ulaşanların hepsi felaket haberleriydi.</p>

  <p>Tokyo ve Yokohama bölgelerini etkileyen büyük Kantō Depremi’nde Tokyo’da olan Teinosuke, böyle olaylarda rivayetlerin nasıl başını alıp gittiğini biliyordu. Taeko’nun akıbeti konusunda iyice çaresizliğe kapılmış olan Sachiko’ya bunu hatırlatarak karısını sakinleştirmeye çalıştı. Tren rayları üzerinden yürüyerek Motoyama İstasyonu’na kadar gidilebileceği söyleniyordu. Madem öyle, gidebileceği yere kadar giderek kendi gözleriyle durumu görecekti. Eğer durum gerçekten söylenenler gibiyse gitmesinin pek bir anlamı olmayacaktı. Fakat olasılıkla durum öyle değildi. Teinosuke böyle düşünüyordu. Deprem felaketinde de tanık olmuştu, böyle doğal afetlerde insanların ölüm olasılığı sanılanın tersine oldukça düşüktü. Dışarıdan bakıldığında imkânsız olduğu düşünülecek durumlarda bile çok kişi kurtulmuştu. Her ne olursa olsun şimdiden ağlayıp yakınmak için çok erkendi. Karısından biraz sakinleşerek kendi dönüşünü beklemesini istedi. Bir şey olur da hemen dönmezse endişe etmesini istemiyordu. Kendisini tehlikeye atacak bir şey yapmayacaktı. Daha ileri geçmesinin mümkün olmadığını görürse, bırakıp geri dönecekti. Bunları söyleyen Teinosuke, karnı acıktığında yanında atıştıracak bir şeyler olsun diye pirinç köftesi hazırlattı. Biraz brendi ve ilkyardım için birkaç çeşit ilacı cebine doldurdu. Önceki seferden dersini aldığı için lastik çizmeler yerine düz ayakkabılarını ve golf pantolonu giyip çıktı.</p>

  <p>Tren yolu hattı boyunca giderse dikiş akademisinin bulunduğu Noyori’ye kadar olsa olsa dört kilometre kadar olmalıydı. Yürüyüş yapmayı seven Teinosuke o bölgeyi çok iyi biliyordu. Dikiş akademisinin önünden de sık sık geçmişti.</p>

  <p>Taeko’nun olduğu yere gidebileceğini düşündürten şeylerden biri dikiş akademisinin, Kōnan Kız Okulu’na yakın olmasıydı. Kız okulu Devlet Demiryolları hattına ait Motoyama İstasyonu’ndan çıkılarak bir kilometre kadar batıya doğru gidildiğinde, güneydeki yolun diğer taraflıdaydı. Dikiş akademisi de bu kız okulunun hemen batısındaydı. Tren hattından tarif edilecek olursa okul güneyde, iki yüz metre mesafede bir noktadaydı. Eğer tren raylarının üzerinden kız okulunun yakınlarına ulaşabilirse dikiş akademisine de varmayı başarabilirdi belki de. En azından binanın hasara uğrayıp uğramadığını kendi gözleriyle görebilirdi.</p>

  <p>Teinosuke kapıdan çıkar çıkmaz, O-Haru da yine düşünmeden onun peşine takılmıştı. “Olmaz bu sefer gelemezsin! Her şeyden önce Sachiko ve Etsuko evde tek başlarına kalırlarsa aklım evde kalır. Yokluğumda eve göz kulak ol!” diye kesin bir şekilde konuşarak geri gönderdi. Evden elli metre mesafede kuzeyde tren yoluna çıktı. Oradan itibaren birkaç yüz metre boyunca selin emaresi yoktu. Sonrasında sadece ormanın yakınlarında yolun iki yanındaki çeltik tarlalarını yarım metre, bir metre kadar yükseklikte su bastığını gördü. Ormandan çıkıp Tanabe’ye yöneldiğinde sular tren hattının kuzeyinde kaldı. Güney taraf her zamanki gibiydi. Ancak Motoyama İstasyonu’na yaklaştıkça güney tarafta da sel baskını görünmeye başladı. Tren raylarının üzerinde henüz bir şey olmadığını fark eden Teinosuke oradan yürüyerek gitmekte bir sakınca görmedi. Arada birkaç kişilik gruplar halinde yürüyen Könan Lisesi öğrencileriyle karşılaşınca seslenip durduruyor, yolun ilerisindeki durumu soruyordu. “Burada hiçbir şey yok. Motoyama İstasyonu’nun ötesi gerçekten çok kötü. Biraz daha ilerlerseniz, öte tarafın tıpkı bir deniz gibi olduğunu görürsünüz.” Hepsi bu cevabı veriyordu. “Noyori’ye Könan Kız Okulu’nun oraya gitmek istiyorum...” dediğinde, “Herhalde oralar en kötü durumda olmalı. Biz yola çıktığımızda bile çoktan sel basmıştı. Şimdi tren raylarının üzeri de, batısı da sular altında kalmış olmalı,” diye cevap verdiler. Sonunda Motoyama İstasyonu’na ulaştığında o bölgede selin durumunun gerçekten çok korkunç olduğunu gördü. Teinosuke biraz soluklanmak için tren raylarından istasyona çıktı. İstasyonun önündeki yol sular altında kalmıştı. Sular anbean istasyona doğru yükseliyordu. İstasyon binasının girişine kum torbaları, hasır yaygılar üst üste yığılmış, istasyon görevlileri olsun, öğrenciler olsun sırayla, aralardan giren suları çalı süpürgeleriyle dışarı süpürüyorlardı. Teinosuke oralarda kalırsa kendisinin de çalı süpürgesini alıp yardım etmesi gerektiğini görünce biraz soluklandıktan sonra iyice hızlanan yağmura rağmen tekrar rayların üzerinde ilerlemeye başladı.</p>

  <p>Sel suları sarı bir çamur gibiydi. Bu haliyle Çin’deki o uçsuz bucaksız Yangtze Nehri’ne benziyordu. Sapsarı sularda yer yer koyu kısımlar da görülüyordu.</p>

  <p>Bir süre sonra Teinosuke de o suların içinde ilerlemeye başlamıştı. Bir anda fark etti ki, yürüyüş yaptığı zamanlardan bildiği Tanaka Deresi de sular altında kalmıştı, sular demiryolu köprüsüne yükseliyordu. Köprüyü geçip biraz ilerlediğinde tren yoluna henüz suların gelmediğini ancak iki tarafında selin iyice yükseldiğini gördü. Teinosuke orada durup ileriye bakarken, gözlerinin önünde uzanan manzarayı görünce az önce karşılaştığı öğrencilerin “tıpkı deniz gibi” demelerine tamamen hak verdi. Önündeki manzarayı gördüğü ilk anda, hislerini ifade etmek için, “korkunç” yerine, her ne kadar böyle bir durumu anlatmak için uygun düşmese de “yüce”, “ulu” gibi sözcükler ona daha yakın geldi. Korkup şaşırmaktan çok sersemlemiş, büyülenmiş gibi bakakalmıştı.</p>

  <p>Bu bölge, Rokkō Dağı’ndan Osaka Körfezi’ne kadar uzanan hafif meyilli bir yamaçtı. Güneye bakan tarafında bağlar, bahçeler, tarlalar, çamlıklar, küçük dereler, aralarında da eski tarz köy evleri ve kırmızı çatılı Batı tarzı binalar yer alıyordu. Onun bildiğine göre burası, Osaka-Kobe arasında yüksek, havası az nemli, güzel manzaralı, yürüyüşe uygun bir yerdi. Ama şimdi karşısında gördüğü şey tam anlamıyla insanın aklına Yangtze Nehri ya da Sarı Nehir’in büyük sel baskınlarını getiriyordu. Ayrıca normal sel baskınlarından farklı olarak Rokkō Dağı’ndan gelen heyelan bembeyaz köpüklü azgın dalgalarla çağıldayarak ardı arkası kesilmeden akıp geliyordu. Görünüşü fokur fokur kaynayan bir suya benziyordu. Gerçekten de dalgaların olduğu yerler nehir değil deniz gibiydi. Kapkaraydı. Yaz fırtınalarında denizin çamura kesmiş suyunu hatırlatıyordu. Teinosuke’nin durduğu demiryolu bu çamurlu denizin rıhtımı gibi uzanıyor, kısa bir süre sonra üstünü kaplayacak sular çarpıp duruyordu. Demiryolunda rayların altındaki toprak tamamen suyla akıp gitmiş, sadece üstteki tahta traversler bir çeşit merdivenmiş gibi boşlukta kalakalmıştı. Teinosuke, ayağının dibinde iki yengecin hızlı hızlı yürüdüğünü fark etti. Herhalde yengeçler dereyi sel aldığı için tren yolunun üzerine kaçmışlardı. Teinosuke eğer buralarda kendisinden başka kimsenin olmadığını görseydi büyük ihtimalle buradan geri dönerdi. Fakat Konan Lisesi’nden öğrencilerle birlikte ilerlemeye başladılar. Delikanlılar sabah okula gittikten bir-iki saat sonra tüm bunlar olmuş, okul paydos edilmişti. Suların içinden Okamoto İstasyonu’na kadar kaçıp gelmişler, orada da Hankyū özel tren hattının çalışmadığını duyunca Devlet Demiryolları’nın Motoyama İstasyonu’na kadar gitmişlerdi. Fakat o hattın da kapandığım görünce istasyonda biraz soluklanmışlardı. Az önce istasyon binasındaki suların süpürülmesine yardım edenler onlardı. Fakat sel giderek yükseliyordu. Orada beklemek de güvenli değildi. Kobe’ye ve Osaka’ya gidenler olarak iki gruba ayrılarak tren yolundan yürüyüp gitmeye karar vermişlerdi. Teinosuke’nin karşılaştığı gruptaki herkes güçlü kuvvetli delikanlılardı. Tehlikenin pek farkına varmadan, içlerinden biri suya düşecek olursa kahkahalarla gülüyorlardı. Teinosuke onların ardına takıldı. Havada asılıymış gibi duran tren yolunun tahta traverslerinden birinden diğerine atlayarak güçbela ilerledi. Altında baş döndüren bir hızla azgın bir sel çağlıyordu. Bir yandan yağmurun sesi selin çağıltısına karıştığından o âna kadar duymamıştı ama bir yerlerden, “Heey! Heeeey!” diye birileri sesleniyordu. Hemen elli metre kadar ileride tren durmuş, aynı okuldan öğrenciler pencereden başlarını uzatmış dışarıdaki gruba sesleniyordu. “Nereye gitmeyi düşünüyorsunuz? Buradan ötesi çok tehlikeli. Sumiyoshi Nehri iyice kabarmış geçmek mümkün değilmiş. Buraya, yanımıza gelin!” diyorlardı. Teinosuke de yapacak bir şey olmadığı için onlarla birlikte buharlı trene bindi. Kobe Ekspresi’nin üçüncü mevki vagonuydu. Konan Okulu öğrencilerinin dışında da birçok kişi buraya sığınmıştı. İçlerinde Koreli aileler de vardı. Birbirlerine sımsıkı sarılmış oturuyorlardı. Belki de evleri selde yıkılmış canlarını kurtarmak için buraya sığınmışlardı. Yüzünden hasta olduğu anlaşılan yaşlı bir kadına hizmetçisi refakat ediyordu. Çok geçmeden mırıldanarak Amida Buddha’ya dualar okumaya başladı. Seyyar kimono satıcısına benzeyen bir adam vardı. Üzerinde kendir içliği ve iç donuyla kalmış titreyerek oturuyordu, içinde mallarının olduğu çamura bulanmış bohçasını yanına koymuştu. Islak iç kimonosu ve yün kıyafetini oturma yerinin arkasına asmış kurutuyordu. Öğrenciler bir araya gelince iyice neşelenerek konuşmaya başladılar. İçlerinden biri cebinden karamel çıkarıp arkadaşlarına bölüştürüyor, bir diğeri lastik çizmelerini çıkarıp baş aşağı ederek içindeki kumu, çamurlu suyu boşaltıyor, bir başkası çoraplarını çıkarmış bembeyaz ayaklarına bakıyordu. Başka biri sırılsıklam olmuş formasını ve gömleğini sıkıyor, üzerindekileri çıkarıp kurulanıyordu. Bazıları kıyafetleri ıslak olduğu için oturma yerlerine oturmaktan çekinerek koridorda ayakta duruyorlardı. Sırayla pencereden dışarıya bakıyorlardı. “Bakın çatı sürüklenip geldi! Aaa hasır yaygı! Bak ağaç! Bisiklet! Ooo! Araba geldi, bakın!” diye yaygaralar koparıyorlardı. O sırada içlerinden biri, “Hey! Köpek var!” dedi.</p>

  <p>“Kurtaralım, değil mi?”</p>

  <p>“Ölmüş gibi duruyor.”</p>

  <p>“Yok, yok yaşıyor. Bak, şurada! Demiryolunun üzerinde.” Osaka lehçesiyle konuşuyorlardı.</p>

  <p>Orta büyüklükte tüyleri çamura bulanmış teriyer cinsi köpek, yağmurdan korunmak için trenin tekerlerinin yanına sığınmış, tir tir titreyerek büzülmüştü. İki-üç öğrenci “kurtaralım” diyerek gidip alıp getirdiler. Köpeği içeri soktuklarında, köpek şöyle bir silkelenerek üzerindeki suları attıktan sonra, gelip onu kurtaran gençlerin yanında uzanarak çok korkmuş görünen ürkek gözlerle onlara bakmaya başladı. İçlerinden biri burnunun dibine karamel götürdü ama köpek şöyle bir koklayıp bıraktı, yemeye bile çalışmadı.</p>

  <p>Teinosuke de, yağmur kıyafetlerinin içine kadar işlediğinden yağmurluğunu ve ceketini çıkararak koltuğun arkasına astı. Bir-iki bardak brendi içtikten sonra sigarasını yaktı. Kol saati, öğlen biri gösteriyordu. Karnı daha acıkmamıştı, hazırlattığı yollukları açıp yemek içinden gelmedi. Oturduğu yerden baktığında tam kuzeyde İkinci Motoyama ilkokulu’nun binasının sular altında kaldığını gördü. İlk katın güney cephesindeki sıra sıra pencerelerden sanki devasa baraj kapakları açılmış gibi sular fışkırıyordu. Eğer ilkokul oradaysa trenin durduğu yerin Konan Kız Okulu’nun kuzeydoğusunda, aşağı yukarı elli metre mesafede olduğunu iyice anlamıştı. Normal zamanda olsa, ulaşmaya çalıştığı dikiş akademisine birkaç dakikada varabilirdi. Bu arada trendeki öğrenciler yavaş yavaş neşelerini kaybetmiş, sanki sözleşmişler gibi üzerlerine ciddi bir ifade gelmeye başlamıştı. Kanları kaynayan gençler durumun hiç gülünç olmadığını anlamışlardı sonunda. Teinosuke başını çıkarıp baktığında, öğrencilerle birlikte geçip geldikleri demiryolunun, Motoyama istasyonu’yla trenin arasında olan kısmının sular altında kaldığını, sadece trenin bulunduğu yerin bir ada gibi olduğunu gördü. Burayı ne zaman suların kaplayacağını tahmin edemiyordu. Aklına gelen ihtimallerden en korkuncu tren yolunun bulunduğu zeminin yerinden oynayıp sürüklenebileceği düşüncesiydi. Gördüğü kadarıyla bu kısımda demiryolu topraktan bir buçuk-iki metre yüksekteydi. Ancak orası da şimdi hızla suyla doluyordu. Dağdan korkunç bir şekilde çağıldayarak gelen sel, kıyıya çarpan dalgalar gibi şak şak vagonun pencerelerini dövmeye başlayınca herkes telaşla pencereleri kapadı. Camların diğer yanında çamurlu sular her yere çarpıyor, beyaz köpükler çıkararak girdaplar yaparak yükseliyordu. Tam o sırada postacı kıyafeti giymiş biri öndeki vagondan bu tarafa kaçıp geldi. Ardından on beş-on altı kişi daha onu takip etti. Hemen arkalarından kondüktör geldi.</p>

  <p>“Beyler, bayanlar öbür vagona geçiniz lütfen. Ön tarafta su tren yoluna kadar yükseldi,” diye anons etti. Herkes büyük bir telaşla eşyalarını toplayıp kurumaya bıraktıkları kıyafetlerini, çizmelerini alarak arka taraftaki vagona geçti.</p>

  <p>“Kondüktör efendi, bu yatakları kullanabilir miyiz?” Birileri böyle sordu. Demek burası üçüncü mevkinin yataklı vagonuydu.</p>

  <p>“Nasıl isterseniz... Böyle bir felaket ânında fark etmez.”</p>

  <p>Öğrencilerden bazıları biraz yataklara uzanmayı denedi. Ama çoğu, içleri rahat etmediği için kalkıp kalkıp camdan dışarı bakıyorlardı. Suların sesi giderek daha korkunç bir hal alıyor, vagonun içinden bile kulakları sağır eden gümbürtüsü duyuluyordu. Az önce mırıldanarak dua okuyan teyze şimdi sesini yükseltmiş, var gücüyle dualar okumayı sürdürüyordu. Onun sesine Korelilerin çocuklarının ağlayan sesi karışıyordu.</p>

  <p>“Aaa! Sular tren yolunun üzerine çıktı!”</p>

  <p>Birisi böyle der demez, herkes kalkıp kuzey taraftaki pencerelere gitti. Sular henüz toprak sete kadar gelmemişti. Ancak hemen altına var gücüyle çarpıyordu. Yan taraftaki hatta kadar yükselmişti.</p>

  <p>“Kondüktör efendi, burası güvenli mi?” Bu yöreden otuz yaşlarında bir ev hanımı böyle sordu.</p>

  <p>“Şey... daha güvenli bir yer varsa oraya kaçmak daha iyi tabii ama...”</p>

  <p>Teinosuke, girdapların arasında yuvarlanıp giden çekçek arabasına boş gözlerle bakıyordu. Evden çıkarken, “Kendimi tehlikeye atmayacağım, tehlikeli olduğunu görürsem yarı yoldan döneceğim,” demişti. Nasıl olduğunu hiç anlamadan bir anda kendini bu durumda buluvermişti. Ama yine de ölümü hiç aklına getirmedi. İçinde bir yerlerde, “Eğer gerekirse bir yolu bulunur,” diyen bir taraf vardı. Kadın ya da çocuk değildi ya... Bir anda aklına Taeko’nun gittiği dikiş akademisinin tek katlı olduğu geldi. İçinde büyük bir huzursuzluk hissetti. Karısının o endişesi kendisine biraz abartılı gelmişti ama belli ki ona malum olmuştu. Daha bir ay önce Haziran’ın 5’inde Kar dansını yapan Taeko’nun görüntüsü benzersiz bir özlem ve çarpıcılıkla gözlerinin önünde canlanıverdi. O gün onu ortalarına alarak ailecek fotoğraf çektirmeleri, karısının sebepsiz yere ağlayışı bir bir aklına geldi. Taeko belki de şimdi binanın çatısına çıkmış yardım istiyordu. Tam yanı başına kadar gelmişken hiçbir şey yapamamıştı. Kendisi burada böyle durup beklemek zorunda mıydı? Buraya kadar gelmişken tehlikeyi göze alarak Taeko’yu geri götürmezse karısının yüzüne bakamazdı. Karısının şükran dolu bakışları, çıkmadan önceki o çaresiz ağlayışı, gözlerinin önünde art arda beliriyordu.</p>

  <p>İçinden bunları geçirerek bütün dikkatiyle dışarıda neler olduğuna bakarken sevinçten yerinden zıplayacak bir şey fark etti. Tren yolunun güney tarafında sular alçalmaya, yer yer kumlar gözükmeye başlamıştı. Tam aksine kuzey tarafta da sular giderek yükseliyordu. Dalgalar yükselerek diğer hattı geçip bu hatta vurmaya başlamıştı.</p>

  <p>“Bu tarafta sular alçaldı!” diye bir öğrenci bağırdı.</p>

  <p>“Aaa, gerçekten! Hey! Böyleyse gidebiliriz!”</p>

  <p>“Kōnan Kız Okulu’na kadar gidelim!”</p>

  <p>Öğrenciler önden atlayıp gidince, insanların çoğu da ayakkabılarını, bohçalarını sırtlarına vurarak onları takip ettiler. Teinosuke de onlardan biriydi. Kendini bilmeden, toprak setten aşağıya indiği anda, kuzeyden gelen büyük bir dalga trenin bulunduğu yere çarptı. Sular korkunç bir sesle çağlayan gibi kafasının üzerine boşaldı. Selin sürüklediği bir ağaç yandan çıkageldi. Şans eseri çamurlu sulardan kaçarak suların olmadığı yere çıktı ama bu kez de ayakları bir anda dizlerine kadar kuma gömülüverdi. Güçbela ayağını çekebildiğinde ayakkabısının teki ayağından çıktı. Zorlukla bir o ayağını bir bu ayağını çekmeye çalışarak beş-altı adım attığında karşısına iki metre genişliğinde sel çıktı. Önündekiler sanki defalarca sele kapılacak gibi oldular. Akıntının şiddeti sabah Etsuko’yu sırtında taşıdığı zamankine göre kat kat fazlaydı. Yolun yarısında, “Akıntıya kapılıp gideceğim! Yapamıyorum!” diye kendini birkaç kez kaderine teslim olmuş gibi hissetti. Nihayet karşıya ulaştığında, yine selin getirdiği kumların içine dizlerine kadar saplandı. Telaşla telgraf direklerine sarılarak kendini dışarı çekti. Konan Kız Okulu’nun arka kapısı hemen burnunun dibindeydi, yüz metre var yoktu. Oraya sığınmaktan başka çaresi yoktu. Ancak arada yine bir sel akıntısını geçmesi gerekiyordu. Tam karşısında olduğu halde bir türlü o tarafa ulaşamıyordu. O sırada kapı aralandı, biri tırmık gibi bir şey uzattı. Teinosuke tırmığa iyice tutunduğunda birileri onu kapının içine çekti.</p>


  <h2 id="sigil_toc_id_33">Altıncı bölüm</h2>

  <p>O gün öğleyin saat birden sonra yağmur yavaşlamıştı herhalde. Ama selde henüz bir azalma görülmüyordu. Nihayet, saat üç civarında yağmur tamamen dindi. Yer yer mavi gökyüzü ortaya çıkınca sular da yavaş yavaş çekilmeye başladı.</p>

  <p>Güneş çıkınca Sachiko verandadaki hasır tentenin altından dışarıya bir göz attı. Yağmurun ardından bahçe tam bir bahar havasına bürünmüştü. Otların üzerinde iki kelebek dans ediyordu. Leylaklarla tespih ağacının arasındaki çimenlik alandaki su birikintisine bir güvercin gelmiş yiyecek bir şeyler arayarak geziniyordu. Bahçenin görünüşü her haliyle huzur veriyordu. Burada felaketin izi bile yoktu. Elektrik, gaz ve suyun kesilmiş olması felaket bölgesinde olduklarını hâlâ anımsatsa da evde su kuyusu vardı. İçecek suları dışında, kullanacak suları da bulunuyordu. Su sıkıntısı çekmiyorlardı. Sachiko kocasının çamurlar içinde eve döneceğini düşünerek banyoyu yaktırdı. Etsuko, O-Haru ile birlikte yakınlarda bir yerlere suların ne durumda olduğuna bakmaya gittiği için ev bir süre sessizliğe bürünmüştü. Sadece arka mutfak kapısından komşuların uşakları, hizmetçileri art arda su almaya gelip gidiyorlardı. Kuyunun motoru çalışmıyordu. Ara ara kovanın kuyudaki suya düşme sesi, O-Aki ya da O-Hana’nın gelenlerle felaketten bahseden konuşmaları duyuluyordu.</p>

  <p>Saat dört civarı, Uehon-machi’deki aile evlerine göz kulak olan Otoyan’ların oğlu Shōkichi, Osaka’dan ziyaretlerine geldi. Geçmiş olsuna gelen ilk kişiydi. Nangai’de Takashima Şirketi’nde çalışan Shōkichi, Osaka’da bir şey olmadığını, Osaka-Kobe arasında böyle bir felaket yaşanmış olacağının aklının ucundan bile geçmediğini söyledi. Gazete öğle vakti “son baskı” çıkarmıştı. Sumiyoshi ve Ashiya nehirlerinin kıyısındaki yerlerin büyük sel felaketine uğradığını o gazeteden okumuştu. Öğleden sonra dükkânı kapatıp alabildiği her şeyi yanına alarak fırlayıp çıktığını fakat bu saate kadar ancak gelebildiğini anlattı. Gelirken, Osaka-Kobe trenine binmiş, yolun bir yerinde Devlet Demiryolları trenine aktarma yapmıştı. Oradan Osaka Otobüs Şirketi’nin otobüsüne geçmiş, defalarca araç değiştirmiş; yoldaki kamyonları, arabaları durdurup binmiş, araç olmayan yerlerde tabana kuvvet yürüyüp buraya ulaşmıştı. İçine erzak doldurduğu sırt çantasını yüklenmiş, her yeri çamura bulanmış pantolonunu dizlerine kadar kıvırmış, ayakkabılarını bir yanına asıp yalınayak yürümüştü. Narihira Köprüsü civarındaki felaket manzarasını gördüğünde, burasının nasıl olduğundan endişelenerek kendini yiyip bitirmişti. Ancak evin sokağına girdiğinde tüm olanlar yalanmış gibi buraya hiçbir şey olmadığını görünce budala gibi boş yere endişelendiğini fark edip çok sevinmişti. Onları sağ salim bulduğu için çok mutluydu. Tam o sırada Etsuko geri döndü. “Küçükhanım sıhhattesiniz çok şükür,” dedi. Shōkichi çok konuşkan, ağzı laf yapan bir adamdı. Etsuko’yla da öyle konuşmuştu. Ardından, o anda farkına varmış gibi, “Benim yapabileceğim bir şey varsa söyleyin lütfen,” diyerek, “beyefendi ve Koisan nasıllar?” diye sorunca Sachiko sabahtan beri olanları en ince ayrıntısına kadar anlattı:</p>

  <p>Sachiko’nun endişesinin iyice artmasının sebebi sonradan ulaşan haberlerdi. Sumiyoshi Nehrinin yukarı tarafında bulunan Hakutsuru Güzel Sanatlar Müzesi’nden Nomura Evleri’ne kadar olan her yer, onlarca metre derinliğindeki vadi taş, toprak, kum, kayalarla dolmuş, geriye bir şey kalmamıştı. Şehirlerarası yoldaki Sumiyoshi Nehri’nden geçen köprünün üzerine tonlarca ağırlığında taş, kaya, büyük ağaç tomrukları üst üste yığılmış, yolu kapatmıştı. Anlattıklarına göre onun hemen yakınında iki yüz-üç yüz metre güneyde yolun alçak kısmında bulunan Könan Evleri’nin önüne çok sayıda ceset sürüklenip gelmişti. Cesetlerin her yeri kum ve toprakla kaplanmıştı. Kim oldukları anlaşılmaz hale gelmişti. Kobe’de şehir merkezinde de, sel baskını olmuş, Osaka-Kobe tren hattının, alttan geçen diğer hattı da sular altında kalmış, yolculardan hayatını kaybeden çok kişi olmuş diyorlardı. Sachiko, söylenenlerde abartı payı olacağını düşünürken Könan Evleri’nin önündeki cesetleri duyunca aklı başından gitti. Taeko’nun gittiği dikiş akademisi tam oradaydı. Arada şehirlerarası yol vardı, o evlerin karşısından kuzeye elli metre kadar yürüme mesafesinde de Taeko’nun gittiği akademi bulunuyordu. Evlerin önüne o kadar cesedin sürüklenip gelmesini, tam kuzeydeki Noyori tarafında çok ölü olmasıyla açıklıyorlardı. Etsuko’yla birlikte şimdi dönen O-Haru’nun getirdiği haberlerle o zamana kadar Sachiko’nun aklına gelen en kötü endişeler, biraz daha gerçeğe yaklaşmıştı. Belli ki O-Haru da Sachiko’nun aklından geçenleri düşünmüş, karşılaştığı herkese Noyori tarafında felaketin ne durumda olduğunu sormuştu. Hepsi de ağız birliği etmiş gibi selin en çok Sumiyoshi Nehri’nin doğu kıyısını vurduğunu söylemişti. Diğer yerlerde sular epeyce çekilmeye başlamıştı. Bir tek o çevrede suların çekilişinin emaresi hâlâ görülmüyordu. Anlatılanlara göre sular, yer yer üç metreden fazlayı buluyordu.</p>

  <p>Sachiko, kocasının öyle dikkatsizce bir şey yapmayacağından emindi. Hem çıkmadan önce kendisini tehlikeye atacak bir şey yapmayacağına da söz vermişti. Bu nedenle başlangıçta kocası için o kadar çok meraklanmıyordu. Ama zaman ilerledikçe sadece Taeko için değil, kocası için de endişe duymaya, içi içini kemirmeye başladı. Eğer Noyori, söyledikleri kadar kötü durumdaysa, kocasının oraya kadar gidebilmesi mümkün değildi. O zaman yan yoldan dönüp çoktan buraya gelmiş olması gerekiyordu. Neden hâlâ gelmiyordu ki? Belki de biraz daha... biraz daha diye düşünerek fark etmeden kendini tehlikenin içinde buluvermiş, sular her yanını sarmıştı. Kocası her ne kadar ihtiyatlı biri olsa da, kafasına bir şey taktı mı kolay kolay vazgeçmezdi. Bir yolunu bulup ulaşmak istediği yere gitmeye uğraşıyor, bu yol olmadıysa, şuradan gideyim diyerek, pek çok yolu deniyor, bir yerlerde suların çekilmesini de bekliyor olabilirdi. Diyelim oraya ulaştı, Taeko’yu kurtarmayı başardı. Yine de dönmek için sel sularını aşıp gelmeleri zaman alırdı elbette. Gelmelerinin saat altı-yediyi bulması normaldi. Sachiko bunları biliyordu bilmesine, yine de en iyisinden, en kötüsüne kadar her olasılığı aklından geçirirken, giderek en kötüsünün gerçekleşeceğinden endişe duymaya başlamıştı.</p>

  <p>Bunları dinleyen Shōkichi, “Efendim öyle bir şeyin olması mümkün değil ama madem bu kadar endişe ediyorsunuz, bendeniz bir bakıp geleyim,” dedi. Sachiko, onun oraya kadar gitmeyi, onları bulmayı başarıp başaramayacağını bilmiyordu. Ama en azından içi biraz olsun rahat edecekti. “Madem öyle diyorsunuz size büyük zahmet olacak ama...” der demez kalkıp çıkmaya hazırlanan Shōkichi’yi arka kapıdan yolcu ettiğinde saat beşe geliyordu.</p>

  <p>Evlerinin ön kapısı ve arka kapısı başka başka sokaklara bakıyordu. Sachiko hem biraz hareket de etmiş olurum diye düşünerek arka taraftan ön tarafa dolanıp geldi. Elektrikler gidince zil çalışmadığı için açık bıraktıkları ön kapıdan içeri girdi. Girişin oradan hemen bahçeye doğru ilerledi.</p>

  <p>“Hanımefendi...” O sırada, Bayan Stolz, tellerin arkasından kafasını uzatarak seslendi. “Etsuko’nun okulu iyi. Sen rahat değil mi?”</p>

  <p>“Teşekkür ederim. Etsuko sağ salim geldi fakat kız kardeşim için çok endişeliyim. Benim kocam onu bulmaya gitti...”</p>

  <p>Sachiko, ayaküstü Bayan Stolz’un anlayacağı şekilde bir kez daha Shōkichi’ye anlattığı şeyleri tekrar etti.</p>

  <p>“Ooo, öyle mi...” Bayan Stolz kaşlarını çatıp “cık cık” yaparak, “Sen endişe ediyor, ben biliyor. Ben seni anlıyor.”</p>

  <p>“Teşekkür ederim. Peki sizin eşiniz?”</p>

  <p>“Benim kocam daha gelmedi. Ben çok endişe ediyor.”</p>

  <p>“Demek ki Kobe’ye kadar gitti.”</p>

  <p>“Ben de öyle düşünüyor. Fakat Kobe de sel. Nada da, Rokkō da, Ōishikawa da sel... Benim kocam, Peter, Rosemarie, hepsine ne oldu... neredeler? Ben çok endişe ediyor...”</p>

  <p>Bayan Stolz’un eşi, Bay Stolz yapılı, güçlü kuvvetli, zeki, bu açıdan dışarıdan bakıldığında bile insana güven veren bir Alman’dı. Onun, öyle biraz selle karşılaşınca başına bir şey geleceğine Sachiko ihtimal bile vermiyordu. Peter ve Rosemarie’ye gelince, okulları Kobe’nin yüksek bir yerindeydi. Olasılıkla okul felaketten etkilenmemişti ama sel yüzünden dönüş yolu kapanmış olabilirdi. Belli ki, Bayan Stolz’un aklına her çeşit düşünce geliyordu. Sachiko onu ne kadar yatıştırmaya çalışırsa çalışsın, “Yok, ben duydu. Kobe’de su fena. Çok çok insan öldü,” diyor, teselli sözcüklerini duymuyordu bile. Sachiko karşısında duran kadının gözyaşları içindeki yüzüne bakarken onu el gibi düşünemiyor, ne söyleyeceğini bilemeden, “Eminim iyilerdir... Hepsinin sağ sağlam dönmesini yürekten diliyorum,” gibi basmakalıp şeyleri tekrar edip durdu. Elinden başka bir şey gelmiyor, onu teselli etmek için ne yapacağını bilemiyordu. O sırada köpekleri Johnny ön kapıya birinin geldiğini fark ederek fırlayıp gitti. O an, “Hah kocamlar geldi!” diye aklından geçiren Sachiko’nun kalbi yerinden çıkacak gibi oldu. Fakat onlar değildi. Lacivert takım elbise giymiş, fötr şapkalı birinin çalılıkların arkasından girişe doğru yürüdüğünü gözucuyla gördü.</p>

  <p>“Kim geldi?” diye verandadan gelen O-Haru’ya doğru ilerleyerek sordu.</p>

  <p>“Okubata Bey geldiler efendim.”</p>

  <p>“Öyle mi?”</p>

  <p>Sachiko’nun halinden hayal kırıldığına uğradığı anlaşılıyordu. Bugün Okubata’nın geçmiş olsuna geleceği aklına gelmemişti. Aslında düşününce olması gereken buydu. Yine de ona nasıl davranması gerektiğini bilemiyordu. Geçen sefer geldiğinde, tekrar gelecek olursa mümkün olduğunca mesafeli olmayı, kapıdan göndermeyi kendisi de düşünmüştü. Kocası da öyle tembihlemişti zaten. Bugün olasılıkla Koisan’ın iyi olduğunu görene kadar burada beklemesine müsaade etmesini isteyecekti. Böyle bir şeyi reddetmek çok taş kalplilik olurdu. Sadece bu seferlik Okubata’nın beklemesine müsaade edecekti. Taeko’nun sağ salim döndüğünü onun da görmesi, bu sevinci kendileriyle paylaşması iyi olurdu.</p>

  <p>“Şey, Koisan burada mı diye sordular efendim. Ben de, henüz dönmediler diye bildirdim kendilerine... O zaman sizinle görüşmek istediler efendim.”</p>

  <p>Okubata da, Taeko ile ilişkilerinin Sachiko dışında tüm evdekilerden gizlendiğini biliyordu. O resmî, nazik Okubata da kendini kaybederek her zamanki inceliğini unutmuş, onu karşılayan hizmetçiye böyle bir şey sormuş olmalıydı. Sachiko sadece bu seferlik buna göz yumabilirdi. Onun kendini bu kadar kaybetmesi hoşuna bile gitti.</p>

  <p>“Neyse, içeri davet et.”</p>

  <p>Sachiko bunu bahane ederek tellerin diğer yanından başını uzatmış bakan Bayan Stolz’a, “Misafirim geldi efendim, o yüzden izninizi isteyeceğim,” diyerek ayrıldı.</p>

  <p>Sabahtan beri ağlamaktan şişmiş gözlerine, yüzüne biraz olsun çekidüzen vermek için ikinci kata çıktı. Bu arada bekleyen misafire buzdolabı çalışmadığından kuyuda soğutulmuş buğday çayı ikram etmelerini buyurdu. Bir süre sonra kendisi de salona indi. Okubata geçen seferki gibi hemen ayağa kalkıp hazır ola geçmiş gibi durdu. Jilet gibi ütülenmiş lacivert şayaktan pantolonunda neredeyse tek leke bile yoktu. Az önce her tarafı çamura bulanmış gelen Shōkichi’nin görüntüsünden tamamen farklıydı. Okubata, Osaka-Aoki arasında trenlerin tekrar çalışmaya başladığını az önce duymuş, binip Ashiya’ya kadar gelmişti. Oradan buraya bir kilometre kadar yürümüştü o kadar. Yolda hâlâ suların çekilmediği yerler vardı ancak öyle büyük bir şey de yoktu. Sadece oralarda ayakkabısını çıkararak pantolonunu kıvırmış öyle geçmişti. Okubata bunları anlattı.</p>

  <p>“Daha önce gelemedim kusuruma bakmayın. Fakat bendeniz gazetenin son baskı çıkardığını hiç bilmiyordum. Az önce duydum. Bugün Taeko’nun dikiş akademisine gittiği gündü. Keşke o daha çıkmadan sel başlamış olsa diye içimden çok geçirdim ama...” Osaka lehçesiyle konuşuyordu.</p>

  <p>Doğrusunu söylemek gerekirse, Sachiko’nun Okubata’yı eve davet etmesinin bir sebebi şuydu: İçten içe, böyle bir durumda kendi çektiği üzüntüyü çok iyi anlayabilecek birine, kocasının ve kız kardeşinin selameti için nasıl dualar ettiğini anlatmak istemişti. “Şimdi gelecekler, tamam şimdi gelecekler,” diye oturduğu kalktığı yeri bilmeden beklerken, kafasını biraz olsun dağıtmayı ummuştu. Fakat böyle karşılıklı oturup konuşmaya başladığında, o kadar açılmamasının daha iyi olacağı duygusu ağır bastı. Okubata’nın Taeko’nun başına gelenleri öğrenmek istemesinde uydurma bir taraf olmadığı belliydi. Fakat yüzündeki endişeli ifade, konuşma biçimi Sachiko’ya biraz yapay gelmişti. Acaba bu durumu fırsat bilip evlerine girmeye, onlarla yakınlaşmaya çalışıyor olabilir miydi? Böyle düşünen Sachiko ihtiyatı elden bırakmamaya karar verdi. Okubata’nın sorularını bir bir yanıtladı: Sel, Taeko dikiş akademisine ulaştıktan hemen sonra gelmiş olmalıydı. Akademinin olduğu bölge en çok felakete uğrayan yerdi. Taeko nasıldı hiç bilmiyordu. Çok endişelendiği için, kocasından gidebileceği yere kadar giderek duruma bakmasını istemişti. Kocası evden saat on sularında çıkmıştı. Bir saat kadar önce Osaka-Uehon-machi’den geçmiş olsuna gelen Shōkichi’nin de onları aramaya gittiğini, henüz hiçbirinin dönmediğini, o yüzden gitgide daha çok endişelendiğini sanki bir iş görüşmesiymiş gibi anlattı. Bunun üzerine tam da beklediği gibi Okubata huzursuzca kıpırdanıp, “Durum buysa biraz burada beklememe müsaade eder misiniz?” diye sordu. Sachiko bunu kabul ederek, “Elbette, buyurun,” diye cevap verdi. Ardından, “Ben müsaadenizi isteyeceğim, siz rahatınıza bakın lütfen” diyerek genç adamı yalnız bırakıp ikinci katta çıktı.</p>

  <p>“Misafirimiz bir süre daha kalacak. Kendisine okuyacak bir şeyler götürün” diye hizmetlilerin eline birkaç dergi, gazete tutuşturup gönderdi. Çay ikram ettirdi. Kendisi o andan sonra tekrar yanına çıkmadı. Sonra, Etsuko’nun, misafir geldiğinde meraklanarak koridordan salona göz atma huyu olduğu aklına geldi.</p>

  <p>“Etsuko’cuğum biraz buraya gelir misin?” diye merdivenin başından aşağı seslenerek onu üst kata, yanına çağırdı. “Etsuko’cuğum, bu huyun çok fena! Neden bir misafir geldiğinde salona bakıp duruyorsun öyle?”</p>

  <p>“Bakmıyorum!”</p>

  <p>“Doğruyu söyle bakayım! Anneciğin her şeyi gördü. Misafirimize ayıp oluyor, değil mi?”</p>

  <p>Etsuko’nun yanakları kızarmış, başını önüne eğmişti. Fakat hemen ardından tekrar aşağı inmeye hazırlandı.</p>

  <p>“Aşağı inmek yok! Bu katta kal lütfen!”</p>

  <p>“Ama niye?”</p>

  <p>“Burada ödevlerini yap, ders çalış. Yarın okulun yok mu hem?”</p>

  <p>Sachiko, Etsuko’yu altı <i>tatami</i>’lik odaya sokarak kitaplarını defterlerini önüne koydu. Masanın hemen altına sinekleri uzak tutsun diye bir tütsü yakıp bıraktı. Kendisi de sekiz <i>tatami</i>’lik odanın verandasına çıkarak, oturup kocasının ve kardeşinin geleceğini tahmin ettiği yöne doğru bakmaya başladı. Birden Stokların evinin oradan, “Heyy!” diye derinden bir ses duyuldu. O tarafa baktığında Bay Stolz’un bir yandan ellerini sallayıp bir yandan, “Hilda! Hilda!” diye karısına seslenerek ön kapıdan arka bahçeye doğru yürüdüğünü gördü. Arkasından Peter ve Rosemarie de geliyorlardı. Arka bahçede bir şeylerle uğraşan karısı bir anda sevinç çığlıkları atarak kocasının boynuna sarılıp öpmeye başladı. Güneş batmaya başlamıştı ama bahçe hâlâ aydınlıktı. Çitlerin oradaki Çin parasol ağacı ve tespih ağacının yaprakları arasından Batı filmlerinde hep gördükleri bir kucaklaşma sahnesi görünüyordu. Karıkoca birbirinden ayrıldıklarında, hemen ardından Peter ve Rosemarie annelerinin üzerine zıplamaya başladılar. Tırabzanların arkasında oturan Sachiko, verandadan sürgülü kapının arkasına geçerek kendini gizlemişti. Bayan Stolz, Sachiko’nun onları gördüğünü fark etmişe benzemiyordu. Bayan Stolz, Rosemarie’ye sarılmayı bitirdiğinde sevinçle çitlerden Sachiko’ların evinin tarafına başını uzattı.</p>

  <p>“Hanımefendi!” Bakışlarıyla Sachiko’yu arayarak heyecanla seslendi.</p>

  <p>“Hanımefendi! Benim kocam döndü! Peter de Rosemarie de döndü!”</p>

  <p>“Çok sevindim efendim! Geçmiş olsun.”</p>

  <p>Sachiko hiç düşünmeden sürgülü kapının ardından fırlayarak tırabzanların oraya çıktığı anda yan taraftaki odada çalışan Etsuko da kalemini fırlatıp pencereye koşmuştu:</p>

  <p>“Peter! Rumiii!”</p>

  <p>“Yaşasın!”</p>

  <p>“Yaşasın!”</p>

  <p>Üç çocuk birbirine el sallamaya başlayınca Bay Stolz da, Bayan Stolz da el sallamaya başladılar.</p>

  <p>“Hanımefendi...” dedi Sachiko yukarıdan seslenerek. “Sizin kocanız Kobe’ye kadar gitmiş mi?”</p>

  <p>“Benim kocam, Kobe’ye giden yolda Peter ve Rumii’yle karşılaştı. Sonra birlikte döndüler.”</p>

  <p>“Demek yolda karşılaştılar. Çok sevindim. Peter...” Sachiko, Bayan Stolz’un Japoncasıyla anlaşmak zor olduğundan Peter’a seslenmişti.</p>

  <p>“Sen, babacığınla nerede karşılaştın?”</p>

  <p>“Şehirlerarası yolda Tokui yakınlarında.”</p>

  <p>“Yaa, Kobe’den Tokui’ye kadar yürüyerek mi geldiniz?”</p>

  <p>“Yok, öyle değil. Sannomiya’dan Nada’ya Devlet Demiryolları treni vardı.”</p>

  <p>“Aa, Nada’ya kadar çalışıyor demek.”</p>

  <p>“Evet. Ben, Rumii’yle birlikte Nada’dan Tokui’ye yürürken babamla karşılaştık.”</p>

  <p>“Babanızı bulmanız ne güzel olmuş! Sonra Tokui’den buraya hangi yoldan geldiniz?”</p>

  <p>“Şehirlerarası yolu geçtik. Başka yerlerden de geçtik. Demiryolları hattının üzerinden, tepelik yerlerden, hiç yol olmayan yerlerden...”</p>

  <p>“Çok zor olmuştur, değil mi? Hâlâ selin çekilmediği çok yer var mı?”</p>

  <p>“Çok değil... az... orada burada...”</p>

  <p>Sormaya devam ettikçe, Peter’ın söylediklerinde kesin olmayan yerler olduğunu nereden nasıl geçip geldiklerini, nerelerde selin hâlâ çekilmediğini, geçtiği yerlerdeki durumun nasıl olduğunu, pek net hatırlamadığını gördü. Yine de Rosemarie gibi küçük bir kız çocuğunun bile sağ salim oralardan geçip gelebildiğini, üçünün de kıyafetlerinin o kadar çamurlanmadığını görmek bile, buraya gelirken öyle büyük badireler atlatmadıklarını anlamaya yetiyordu. Tüm bunlar üzerine Sachiko, kocasının ve kardeşinin hâlâ gelmemelerinden gittikçe daha çok endişe duymaya başladı. Bu küçük çocuklar bile Kobe’den buraya kadar bu saatte gelmeyi başardıysa, kocasının ve kız kardeşinin çoktan dönmüş olmaları gerekiyordu. Hâlâ dönmediklerine göre ters bir şeyler vardı! Fakat her ne olduysa bir tek Taeko’nun başına geldiğine inanıyordu. Kocası da, Shōkichi de, Taeko’yu kurtarmak için çabalıyorlardı herhalde, o yüzden bu kadar gecikmişlerdi.</p>

  <p>“Hanımefendi, senin kocan, kız kardeşin nasıl? Daha gelmediler mi?”</p>

  <p>“Daha gelmediler. Sizinkiler de artık geldiğine göre, acaba başlarına bir şey mi geldi diye endişeden aklımı kaybedecek gibiyim.”</p>

  <p>Sachiko bunları söylerken sesinin titremesini engelleyemedi. Bayan Stolz önceki gibi “cık cık” yaptı. Yüzünün bir kısmı Çin parasol ağacının yapraklarının ardında kalmış, tam görünmüyordu.</p>

  <p>Tam o sırada O-Haru, “Hanımım,” diye yanına çıkarak kapının önünde dizlerinin üzerinde çöküp selam verdi.</p>

  <p>“Okubata Bey, Noyori taraflarına gidip bir bakacağım, hanımınıza söyleyin, diyorlar efendim.”</p>


  <h2 id="sigil_toc_id_34">Yedinci bölüm</h2>

  <p>Sachiko indiğinde, Okubata çoktan girişteki toprak bölümde elinde altın renkli metal bölümleri olan dişbudak ağacından bastonuyla duruyordu.</p>

  <p>“Az önceki konuşmalara kulak misafiri oldum efendim. O yabancı çocuklar bile dönüp geldikleri halde Koisan niye gelmedi acaba?”</p>

  <p>“Ben de aynı şeyi düşünüyorum.”</p>

  <p>“Çok geç olmadan duruma bir bakıp geleyim dedim. Belki sonra tekrar rahatsız edebilirim efendim.”</p>

  <p>“Teşekkür ederim. Fakat hava giderek kararıyor. O yüzden biraz daha burada bekleseniz?”</p>

  <p>“Haklısınız ama öyle durup bekleyemem. Beklemek yerine bir gidip geleyim.”</p>

  <p>“Madem öyle...”</p>

  <p>Sachiko böyle bir durumda kız kardeşini düşünüp onun için endişe eden birine, karşısındaki kim olursa olsun şükran duymadan edemiyordu. Kendini tutamadı, bu delikanlının karşısında da gözyaşlarının akmasına engel olamadı.</p>

  <p>“İzninizle gidip döneceğim. Abla, bu kadar kendinizi üzmeyin lütfen...”</p>

  <p>“Teşekkür ederim. Kendinize dikkat edin lütfen.”</p>

  <p>Sachiko da girişteki toprak bölüme inerek, “Şey yanınızda el feneri var mı?” diye sordu.</p>

  <p>“Evet, var.”</p>

  <p>“Evin girişindeki konuk karşılama bölümüne ilerleyen Okubata, fötr şapkasının altından aceleyle iki şey çıkarıp hızla cebine attı. Biri el feneriydi, diğeri ise Leica ya da Contax fotoğraf makinesi. Böyle bir zamanda yanında bunları taşıyor olmasından rahatsızlık hissetmiş olmalıydı.</p>

  <p>Okubata gittikten sonra, Sachiko bir süre daha kapının direklerine yaslanıp karanlığa gözlerini dikerek öylece kaldı. Kocası ve kız kardeşi hemen dönüp gelecek gibi görünmüyordu. Salona döndü. Yay gibi gerilmiş sinirlerini biraz yatıştırmak için bir mum yaktı. Bir sandalye çekip oturdu. O-Haru geldi, endişeyle ona bakıp çekine çekine yemeğin hazır olduğunu bildirdi. Akşam yemeği saatinin çoktan geçtiğinin farkındaydı. Ama boğazından bir lokma geçecek hali yoktu. “Beni düşünmeyin. Etsuko’ya bir şeyler yediriverin,” dedi. Üst kata giden O-Haru hemen dönüp geldi. “Küçükhanım da daha sonra yiyeceklermiş efendim,” diye haber verdi. Tek başına yukarıda oturmaktan hiç hoşlanmayan Etsuko’nun, üstelik derslerini çoktan bitirdiği halde hiç âdeti olmadığı şekilde üst katta odasından adım atmadan, sessiz sakin oturması çok garipti. Böyle zamanlarda annesine yapışıp kalırsa azarlarından başını kurtaramayacağını da çok iyi biliyor, bu nedenle yanına yöresine yaklaşmamaya çalışıyordu herhalde. Üzerinden daha yarım saat geçmemişti Sachiko endişeden yerinde duramadı. Aklına bir şey gelmiş gibi üst kata çıktı. Etsuko’ya bir şey söylemeden usulca Taeko’nun odasına süzüldü. Orada bir mum yaktı. Odanın güney tarafındaki sürgülü kapının üst kısmına asılı çerçevelerin altına sanki bir şeyler onu çekip sürüklüyormuş gibi yaklaştı. Çerçevelerin içindeki dört resme teker teker bakmaya başladı.</p>

  <p>Bunlar, Itakura’nın geçen ay gösteride çektiği Taeko’nun Kar fotoğraflarıydı. Itakura, o gün Taeko dans ederken başından sonuna kadar kamerasını ondan ayırmamıştı. Akşamüzeri, Taeko kıyafetini değiştirmeden önce, yaldızlı resimli katlanır paravanın önüne geçmesini isteyerek türlü türlü pozlar verdirmiş, bir sürü fotoğraf çekmişti. Bu çerçevedekiler, Itakura’nın basıp getirdiği bir sürü fotoğrafın içinden Taeko’nun kendi seçtiği dört fotoğraftı. Bunları büyüttürerek çeyrek boy fotoğraf kâğıdına bastırtmıştı. Dördü de sonradan Itakura’nın verdirdiği pozlardı. Itakura bu fotoğrafları çekerken çok özen göstermiş, pozlamaya, efektlere aşırı çaba harcamıştı. Hayranlık uyandıran bir şey de, dansı çok dikkatli seyretmiş olmasıydı. Nasıl poz vereceğini söylerken, “Koisan, hani ‘donmuş şilte’ bölümü vardı ya,” yahut ‘gece yastıkta yankılanan fırtına’ vardı ya,” diyerek o pozu vermesini istiyordu. Hem sözleri hem hareketleri hatırlıyordu. Zaman zaman kendisi poz vererek nasıl yapılacağını gösteriyordu. Itakura’nın eseri dense yeri olacak kadar güzel fotoğraflar ortaya çıktı. Sachiko şimdi fotoğraflara bakarken, o zaman Taeko’nun öylesine söylediği şeyler, yaptığı ufacık bir hareket, bir bakışı, bir sözü tuhaf bir şekilde her şeyiyle aklına geliveriyordu. Taeko o gün ilk kez seyircinin karşısında Kar dansını yapmıştı. Buna rağmen çok iyi dans etmişti. Bu sadece Sachiko’nun düşüncesi değildi, O-Saku Hoca da onu öve öve bitirememişti. Elbette O-Saku Hoca’nın her gün buralara kadar gelmesinin, emeklerinin sonucuydu. Sanki kendi kardeşini övüyor gibi olacaktı ama hem çocukluğundan beri dans dersleri almasının hem de doğal yeteneğinin bu başarısında büyük etkisi olmuştu hiç kuşkusuz. Sebep ne olursa olsun duygulanınca, göz yaşlarına bürünen Sachiko, o gün de Taeko’nun dans edişini izlerken, demek kardeşim kendini bu kadar geliştirmiş diye gözyaşlarına hâkim olamamıştı. O zamanki duyguları, şimdi bu fotoğraflara bakınca olduğu gibi yeniden uyanmıştı. Bu fotoğraflardan biri, “kalbimi uzaklara götüren gece yarısı çanları”nın interlüdü sırasında çekilmişti. Arkaya açık bir şemsiye konulmuştu. Taeko dizlerinin üzerine oturmuş, sola doğru eğilerek uzun yenlerini birleştirmiş, başını hafifçe yana eğmiş, uzaklarda yitip giden çanların sesini dinlerken gözüküyordu. Sachiko en çok bunu seviyordu. Provalar sırasında kardeşinin hocasının, <i>shamisen</i>’inin sesine uyarak bu duruşu yapışını defalarca görmüştü. Özellikle de burası çok hoşuna gidiyordu. Gösteri günü kıyafetinin de saçının da etkisi vardı elbette, provalardakinden katbekat iyi görünüyordu. Sachiko neden dansın burasını bu kadar sevdiğini kendisi de bilmiyordu. Belki de bu halinde, her zaman modern görünümlü Taeko’da görmeye hiç alışmadıkları farklı tür bir letafet ortaya çıkıyordu. Sachiko, Taeko’yu kardeşleri içinde diğerlerinden farklı, hayat dolu, girişken, kafasına koyduğu bir şeyi cüretkârca yapan modern bir genç kız olarak görüyordu. Evet, zaman zaman da insanı çileden bile çıkarabiliyordu. Dans ederkenki bu halinden Taeko’nun da içinde bir yerlerde Japonya’nın eski zaman kızlarının edası, zarafeti olduğunu görmüştü. Sachiko’nun gözüne şimdiye kadar olduğundan farklı bir açıdan sevindi ve pek şirin görünmeye başlamıştı. Bu saç biçimi ve eski tarz makyajından olacak, her zamanki genç, taze hali gitmişti. Gerçek yaşına uygun bir güzelliğe bürünmesinde bile ayrı bir zarafet vardı. Şimdi düşündüğünde, daha bir ay önce kız kardeşinin bu fotoğrafları çektirmiş olması hiç de hayra alamet değilmiş gibi geliyordu ona. O gün, Teinosuke, kendisi ve Etsuko’nun, Taeko’yu aralarına alarak çektirdikleri o fotoğraf belki de hazin bir hatıra olacaktı. Sachiko, kız kardeşini büyük ablalarının düğün kimonosunun içinde gördüğünde, duygulanarak ağlayacak gibi olduğunu çok iyi hatırlıyordu. Kız kardeşini bir gün öyle kıyafetler içinde evlenirken görmek için ettiği dualar belki de şimdi boş bir hayal olmuştu. Kim bilir, o fotoğraftaki hali kardeşinin son kez böyle giyinişiydi. Sachiko kendini zorlayarak bu fikri aklında çıkarmaya çalıştı. Fotoğraflara baktıkça aklına olmadık şeyler geliyordu. Oradaki girintideki bir başka rafa gözlerini çevirdi. Taeko’nun son zamanlarda yaptığı bir yapma bebek vardı. Japon badmintonu oynayan geleneksel kıyafetler içinde bir bebekti. Altıncı kuşak üstat Kikugorö, Osaka’da <i>kabuki</i> tiyatrosunda <i>Ukare Bōzu</i> [Havai Rahip] “sergilediğinde Taeko defalarca seyretmeye gitmişti. Gösteride para toplamak için rahipmiş gibi davranan bir dilencinin hikâyesi vardı. Üzerinden neredeyse iki-üç yıl geçmişti. Anlaşılan, o sıralarda üstadın dansını iyice izlemişti. Bu bebek yüzü o kadar benzemese de, duruşuyla nasılsa tıpa tıp üstadı hatırlatıyordu. Sanki adamın tabiatı da eklenmiş gibiydi. Gerçekten de, bu kız kardeşi elini neye atarsa atsın en iyisini yapardı. Evin en küçük çocuğu olarak büyümüş olması belki onun için bir talihsizlikti. Yine de bu nedenle diğer ablalarından daha görmüş geçirmiş biri olmuştu. Öyle ki zaman zaman kendisi ve Yukiko sanki onun ablaları değiller de kız kardeşleriymiş gibi oluyordu. Sachiko, Yukiko’nun evlenememesine üzüldüğü için Taeko’ya biraz haksızlık etmişti. Yaptığı doğru değildi! Bundan sonra onu da Yukiko’yla bir düşünecekti. Başına bir şey gelmesin yeterdi! Sağ salim dönüp gelsin, bizzat kocasıyla konuşarak Avrupa’ya gitme meselesini açacak, gitmesini de, Okubata ile bir araya gelmesini de sağlayacaktı.</p>

  <p>Gün iyice kararmıştı. Işıklar da kesik olduğundan, zifirî karanlık iyiden iyiye etrafı sarmaya başlamıştı. Uzaklardan bir yerden derinden derine kurbağa vıraklamaları duyuluyordu. Yaprakların arasından bir ışık vurunca Sachiko verandaya çıkıp baktı. Stolz’ların evinde akşam yemeği sofrasına koydukları mum ışığıydı gördüğü. Bay Stolz’un gür sesine Peter ve Rosemarie’nin olduğunu tahmin ettiği sesler de karışıyordu. Tüm aile şimdi bir arada yemek masasına oturmuş bir baba, bir kızı, bir oğlu birbirlerinin ağzından lafı kaparak bugün olanları annelerine anlatıyorlardı. Sachiko, komşu evdekilerin mutlu mutlu akşam yemeğine oturmuş, olduklarını, o kırpışan mum ışığına bakarak gözünün önüne getirebiliyordu. Sonra tekrar içini bir huzursuzluk kapladı. Tam o sırada Johnny’nin çimlerin üzerinden koşturduğunu duydu.</p>

  <p>“Biz geldik!” Girişten Shōkichi’nin coşkulu sesi duyuldu.</p>

  <p>“Anneciğim!” dedi yan odadan Etsuko çığlık çığlığa bağırarak.</p>

  <p>“Oh, döndüler!” dedi Sachiko da. İkisi de hemen merdivenlerden uçarcasına indiler.</p>

  <p>Giriş karanlıktı. Ne olduğunu tam göremiyordu.</p>

  <p>“Biz geldik!” diyen Shōkichi’nin sesinin ardından, “Döndük!” diyen kocasının sesini duydu.</p>

  <p>“Koisan?”</p>

  <p>“O da burada.”</p>

  <p>Kocası hemen cevap vermişti ama kız kardeşinin sesinin çıkmaması Sachiko’yu endişelendirmişti.</p>

  <p>“Bir şeyin mi var Koisan? İyi misin?”</p>

  <p>Sachiko ne olduğunu görmeye çalışarak giriş tarafına dikkatle bakarken, O-Haru mum tuttu. Mumun titrek ışığı belli belirsiz etrafı aydınlatmaya başladığında ilk anda Sachiko’nun gözleri ışığa tam alışamadı. Bir süre sonra gözleri kocaman kocaman açılmış kendisine doğru bakan Taeko’yu görebildi. Kardeşinin üzerindekiler sabah çıkarken giydiği Batı tarzı kıyafetlerden tamamen farklıydı. Kaba <i>meisen</i> ipeğinden astarsız bir kimono içlik vardı üzerinde.</p>

  <p>“Ablacığım...” dedi Taeko ağlarcasına. Sonra sinirleri boşalmış gibi hıçkıra hıçkıra ağlamaya başlayarak kendini yere bırakıverdi.</p>

  <p>“Neyin var Koisan? Yaralandın mı?”</p>

  <p>“Hayır, yarası yok.” Yine Teinosuke onun yerine cevap vermişti.</p>

  <p>“Büyük badireler atlattı ama çok şükür Itakura onu kurtardı.”</p>

  <p>“Itakura mı?”</p>

  <p>Sachiko arkalarına baktı ama kimse yoktu.</p>

  <p>“Kovaya su koyup getiriverin!”</p>

  <p>Teinosuke, baştan ayağa çamur içinde kalmıştı. Ayakkabısına ne olduysa çıplak ayaklarına tahta nalınlar geçirmişti. O nalınlar da, ayakları da bacaklarına kadar çamura bulanmıştı.</p>


  <h2 id="sigil_toc_id_35">Sekizinci bölüm</h2>

  <p>Taeko’nun başına gelenleri o gece bir kardeşi, bir kocası birbirlerinin ağzından laf kaparak Sachiko’ya anlattılar. Olaylar özetle şöyle gelişmişti:</p>

  <p>O sabah, Etsuko’yu okula bırakan O-Haru döndükten hemen sonra, sekiz kırk beş sıraları Taeko evden çıkmış, her zamanki gibi şehirlerarası yoldaki Tsuchi durağından otobüse binmişti. O zaman da, yağmur çok şiddetliydi fakat otobüsler çalışıyordu. O yüzden Taeko da her zamanki gibi Konan Kız Okulu’nun önünde inerek dikiş akademisine gitti. Kapıdan içeri girdiğinde saat dokuz sıralarıydı. Her ne kadar akademi denilse de çok sıkı kuralları olmayan özel bir okuldu. Üstelik hava o kadar kötüyken, bir de sel basacağı söylentileri de olunca okula gelmeyen çok öğrenci olmuştu. Gelenler de durumdan endişe duyuyorlardı. Sonunda o gün okulun tatil edilmesine karar verildi. Tamaki Hoca, bir tek Taeko’yu alıkoydu. “Birlikte bir kahve içelim,” diyerek okulun yanındaki evine davet edince bir süre orada sohbet ederek zaman geçirdiler. Her ne kadar Taeko ona hocam diye hitap etse de, aslında Bayan Tamaki kendisinden yedi-sekiz yaş büyük bir hanımdı. Eşi Sumitomo Metal Sanayi Şirketi’nde çalışan bir mühendisti. İlkokula devam eden bir oğulları vardı. Bayan Tamaki de, bir taraftan Kobe’deki bir mağazada Batı tarzı kadın kıyafetleri konusunda danışmanlık yaparken, diğer taraftan bu dikiş akademisini yürütüyordu. Akademinin hemen yanında, ayrı küçük bir giriş kapısından girilen tek katlı İspanyol tarzı zarif bir evde yaşıyordu. Evlerine, akademi binasının bahçesinden de geçilebiliyordu. Hocası, Taeko’ya öğrenci-öğretmen ilişkisinden daha öte bir ilgi gösterip seviyor, o gün olduğu gibi sık sık evine sohbet etmeye davet ediyordu. O gün de salona buyur ederek Taeko’nun Fransa’ya gitmesiyle ilgili tavsiyelerde bulundu. Paris’te uzun süre eğitim görmüş hocası, Taeko’nun da mutlaka oralara bir gidip görmesini tavsiye ediyordu. Elinden geldiğince kendisinin de Taeko’yu uygun kişilerle tanıştıracağını söylüyordu. Bunları söylerken önlerine koyduğu küçük ispirto ocağında kahve pişiyordu. Tüm bu süre boyunca yağmur korkunç bir şekilde yağmaya devam etmişti.</p>

  <p>“Şey, ne yapsam acaba? Bu halde dönemem de...” dedi Taeko. Tamaki Hoca da, “Olsun, yağmur biraz yavaşlasın ben de çıkacağım. Biraz burada oyalanın canım,” diye cevap verdi. Tam bunları konuştukları sırada, “Ben geldim!” diyerek hocanın on yaşlarındaki oğlu Hiroshi soluk soluğa eve girdi. Annesi, “Aaa okul ne oldu?” diye sorduğunda, “Okula gittikten sonra bir saat geçmeden okulu tatil ettiler. Sel gelince dönüş yolu tehlikeli olur, şimdi dönün, dediler.” Bunu duyan annesi şaşkınlıkla, “Aa, sel mi gelecekmiş?’ diye sordu. Çocuk da, “Sen ne diyorsun! Ben gelirken arkamdan gürül gürül sel gelmeye başladı. Sele kapılmayayım diye var gücümle kaçıp geldim!” diye cevap verdi. O sırada gümbür gümbür bir ses duyuldu. Bahçeyi çamurlu sel suları kaplamaya başladı. Daha bakarken içeri dolacak gibi olduğunu anlayınca, hocası ve Taeko aceleyle o tarafın kapısını kapattılar. Bu sefer diğer taraftan verandanın oradan suların sesi geldi. Biraz önce Hiroshi’nin girdiği kapıdan sular evin içine dolmaya başladı.</p>

  <p>Kapıyı ne kadar kapatmaya çalışsalar da sular hemen tekrar açıyordu. Üçü birden bir süre tüm bedenleriyle iyice yaslanarak kapıyı tutmaya çalıştılar. Sular güm güm diye kıracakmış gibi kapıyı dövüp duruyorlardı. Masa, sandalye ne varsa sürükleyerek kapının arkasına yığdılar. Kapının arkasına dayanmış tek kişilik koltuğa bağdaş kurmuş oturarak kapının açılmasını engellemeye gayret eden Hiroshi, “Ahaa haa!” diye bir kahkaha patlattı. Olan şuydu: Kapı açılmış, koltuk, üzerindeki çocukla birlikte içeri dolan sularla havaya kalkmıştı. Tamaki Hoca, “Ah ne korkunç! Plaklar ıslanmasın, kurtaralım! diye bağırınca büyük bir telaşla dolaptan çıkardıkları plakları yüksek bir yere koymaya çalıştılar. Odada raf gibi bir şey olmadığından çoktan yarısı sular altında kalmış piyanonun üzerine yığmaya başladılar. Tüm bunları yaparken sular bellerine kadar yükselmişti. Üçlü sehpa, kahve pişirdikleri camdan kap, şekerlik, karanfiller, daha bir sürü şey odanın içinde oradan oraya yüzüp durmaya başlamıştı. Tamaki Hoca, “Aa, Taeko şuradaki yapma bebeğin başına bir şey gelmese!” dedi. Şöminenin üzerinde duran, Taeko’nun yaptığı Fransız yapma bebek için endişelenmişti. “Bir şey olmaz herhalde. Sular oraya kadar çıkacak değil ya!” diye cevap verdi Taeko da. Bunları konuşurlarken, o sırada üçü de henüz durumu hafife alarak kahkahalarla karışık çığlıklar atıp duruyorlardı. Hiroshi sürüklenip giden okul çantasını yakalamak için uzandığında, yüzerek gelen radyonun köşesine kafasını küt diye çarptı, “Ay acıdı!” diye bağırdı. O zaman bile, Tamaki Hoca da, Taeko da çocuğun kendisi de olanı komik bularak kahkahalar atmışlardı. Aşağı yukarı yarım saat kadar böyle kaynatıp durmuşlardı. Sonra bir anda aniden üçü de sözleşmiş gibi ciddi bir suratla suspus oluverdiler. Taeko’nun hatırladığı kadarıyla bir anda sular göğüs hizasına yükselmişti. Perdeye tutunarak duvara yapışmıştı. Olasılıkla tutunduğu perde çarpmış, başının üzerinden bir tablo düşürmüştü. Tablo önünde yüzmeye başladı. Batı tarzı resimler çizen ünlü ressam, Ryūsei Kishida’nın, Tamaki Hoca’nın çok kıymet verdiği <i>Reiko’nun Portresi</i> adlı ünlü eseriydi. Taeko’nun da, hocanın da elinden, tablonun sularda sürüklenerek odanın bir köşesine gitmesine hüzünlü gözlerle bakmaktan başka bir şey gelmedi. Annesi, “Hiroshi, iyi misin!” diye endişeyle sorarken, sesi öncekinden tamamen farklı çıkmıştı. Çocuk kısaca, “Hı hı,” diye cevap verdi. Sular ayakta duramayacağı seviyeye gelince piyanonun üzerine çıktı. Taeko çocukluğunda gördüğü yabancı bir dedektif filmini hatırlamıştı. Filmde, dedektif aniden bir bodruma düşüyordu. Düştüğü yerin dört bir yanı tamamen kapalı, kuyu gibi bir yerdi. Anbean sular yükseliyor, dedektif de santim santim suların altında kalıyordu. Filmin o sahnesi gözlerinin önüne geldi. O sırada üçü de birbirinden ayrılmış odanın farklı yerlerinde duruyorlardı. Hiroshi doğu tarafındaki piyanonun üzerindeydi. Taeko batı tarafında pencerenin oradaki perdenin yanındaydı. Tamaki Hoca kapının arkasına koydukları masa, odanın ortasına sürüklenince onun üzerine çıkmıştı. Taeko da sular iyice yükselince o şekilde durmaya devam edemeyeceğini fark etti. Bir yandan perdeye tutunurken, bir yandan da üzerine basabileceği bir şeyleri ayaklarıyla bulmaya çalışıyordu. Şansına üçlü sehpanın bir tanesi ayağına dokundu. Yana yatırıp üzerine çıktı. Su koyu çamur gibi bir suydu. İçinde çok balçık vardı. Eşyalar o balçığa saplanıyor sabit kalıyordu. Daha sonra sel geçip de sular çekildikten sonra, o balçığın içine saplanmış masa ve sandalyeleri yerinden oynatamamışlardı. Taeko, sonradan öğrenecekti ki içlerine balçık dolduğundan sel sularında sürüklenip yıkılmadan felaketten kurtulan çok ev de olmuştu. Taeko dışarı kaçmayı aklından geçirmemiş değildi. Pencereyi olsun kırmayı başarabilirdi. Pencere yukarı aşağı kaldırıp indirerek açılan-kapanan pencerelerdendi. Yağmurdan dolayı daha önceden üstten beş-on santim kadar açık bırakılmış, kalanı indirilmişti. Pencereden dışarı göz attığında evin dışarısında suların evdekiyle aynı yükseklikte olduğunu görebiliyordu. Evdeki su giderek balçığa dönüşüp kalmıştı. İncecik bir camın ötesinde ise korkunç bir sel çağlıyordu. Pencereden bir buçuk-iki metre kadar ötede, batıdan gelen güneşten korunmak için konulan mor salkım çardağı vardı. Onun dışında yüksek bir yer görünmüyordu. Ne bir ağaç ne de yüksek bir bina vardı. Pencereden çıkarak mor salkım çardağına kadar yüzüp üzerine çıkabilirse tamamdı da, o arada selin onu sürükleyip götüreceği apaçık ortadaydı. Piyanonun üzerindeki Hiroshi tavana küt küt küt vuruyordu. Bu durumda en iyi yol, yapabilseler, tavanı kırıp çatıya çıkabilmekti. Ancak bu da bir çocuğun ya da kadının gücünün yeteceği bir şey değildi. Ellerinden bir şey gelmiyordu.</p>

  <p>Hiroshi birden, “Anne, hizmetçi Kane’ye ne oldu acaba?” diye sordu. “Şey, odasındaydı. Acaba ne yaptı?” diye cevap verdi annesi. “Ama hiç sesi soluğu gelmiyor değil mi?” dedi tekrar Hiroshi. Bunun üzerine annesi bir cevap veremedi. Üçü de suspus, onları ayıran suyun yüzeyine gözlerini dikmiş dururken, su biraz daha yükseldi, tavanla mesafesi bir metre kadar kaldı. Taeko, yan yatırdığı sehpayı dik hale getirerek öyle üzerinde durmaya devam etti. Balçığa gömülmüş, ağırlaşmış sehpayı düzeltirken bacakları iyice zorlanmıştı. Pencerenin üstündeki perde kornişlerinin metal bölümüne sımsıkı tutundu. Sadece kafası suyun dışında kalmıştı. Odanın ortasındaki masanın üzerine çıkmış hocası da aynı durumdaydı. Şansına başının hemen üzerinde üç kalın zincire asılı, tıpkı baş aşağı bir içki kadehi gibi görünen, duralümin avize duruyordu. Dengesini kaybedecek gibi olduğunda ona tutunuyordu.</p>

  <p>“Anne, ben ölecek miyim şimdi?” diye sordu Hiroshi. “Anneciğim...” diye tekrar etti annesinden bir ses çıkmayınca. “Ölecek miyim? Öleceğim, değil mi?” Annesi, “Hiç olur mu öyle...” gibi bir şeyler söylemeye çalışırken, sadece dudakları kıpırdamaya devam etti, sesi fısıltıya dönüştü. Belli ki ne diyeceğini bilemiyordu. Taeko sadece başı suyun dışında kalmış hocaya bakarken ölümün soluğunu yanı başında hisseden birinin yüzü demek böyle oluyormuş, diye içinden geçirdi. Kendi yüzünün de öyle göründüğünü çok iyi biliyordu. Bir de insanın ölümden kaçış olmadığını bildiğinde şaşırılacak kadar sakin olabildiğini, ne korku ne bir şey duyduğunu da o zaman anladı.</p>

  <p>Taeko bu durumun saatler boyu sürdüğünü, belki üç belki dört saat geçtiğini sanıyordu ama aslında daha bir saat bile olmamıştı. Yanında durduğu pencere -az önce de söylediğim gibi- üstten beş-on santim kadar açık bırakılmıştı. Dışarıdaki çamurlu sel oradan içeri doluyordu. O yüzden bir eliyle perdeye tutunurken, diğer eliyle tüm gücüyle pencereyi kapatmaya çalışıyordu ki o sırada... yok yok, aslında az önceden beri tam üstünde, çatıda... birileri yürüyor, ayak sesleri duyuluyordu. O sırada çatıdan, mor salkım çardağına birinin atladığını gördü. Taeko ne olduğunu anlamaya çalışırken bir insan gölgesi mor salkım çardağının en doğu ucuna yani Taeko’nun bulunduğu pencereye en yakın yere geldi. Çardağın köşesine tutunarak çamurlu sel sularının içine indi. Tüm vücudu suların içindeydi, her an sulara kapılıp gidecek gibi oluyor, tek eliyle çardağa sımsıkı tutunarak duruyordu. Bu haldeyken vücudunu pencereye yaklaştırmaya çalışarak Taeko’yla göz göze geldi. Pencerenin diğer yanında bulunan Taeko’ya bir bakış attıktan sonra bir şeyler yapmaya başladı. Başlangıçta Taeko onun ne yapmayı çalıştığını kavrayamadı. Fakat hemen sonra tek eliyle mor salkım çardağına tutunarak, diğer eliyle pencereye ulaşmaya çalıştığını anladı. Tam o sırada deri bir mont giymiş, başına pilotların taktığına benzer bir deri şapka takmış, sadece endişeyle bakan gözlerini görebildiği bu adamın fotoğrafçı Itakura olduğunu idrak etti.</p>

  <p>Taeko, Itakura’nın bu deri montu, Amerika’da yaşadığı dönemlerde üzerinden çıkarmadığını duymuştu ama onu bu kıyafetle hiç görmemişti. Itakura’nın yüzünün kalanı başına taktığı pilot şapkanın arkasına gizlenmişti. Zaten böyle bir zamanda Itakura’nın burada karşısına çıkacağını rüyasında görse inanmazdı. Şiddetli yağmur ve selden dışarısını pek net göremiyordu. Fakat hepsinden çok içinde bulundukları durumdan dolayı pek kendinde değildi. Bu yüzden kısa bir süre de olsa o kişinin Itakura olduğunu anlayamamıştı. Kim olduğunu anlar anlamaz, “Aa, Itakura!” diye haykırdı. Bu haykırış Itakura’ya seslenmekten çok, odadaki Tamaki Hoca ve oğluna, imdatlarına birinin yetiştiğini haber verip güç verme çabasıydı. Hemen ardından tüm gücüyle selden yerinden kıpırdaması iyice zorlaşan pencereyi... -daha az önce yukarı kaldırıp kapamaya çalıştığı o pencereyi- şimdi aksi yöne, aşağıya indirmeye çalışarak geçebileceği kadar açmaya çalıştı. Sonunda güçbela açabildi. O anda tam önünde Itakura’nın ona uzanan eli belirdi. Vücudunun üstünü dışarı çıkarıp sağ eliyle uzanan eli tuttu. Aynı anda selin onu hızla çektiğini hissetti. Sol eliyle hâlâ kornişin demirine sımsıkı tutunuyordu; tuttuğu şey yerinden çıktı çıkacak gibiydi. “Diğer elini bırak lütfen!” Itakura ilk kez bir şey söylemişti. “Ben tutuyorum, orayı bırak!” Taeko sonunun ne olacağını kadere bırakarak denileni yaptı. Bir anlığına ikisinin kolları da sanki bir zincir gibi uzayıp çekildi, sel onu çekip götürecek gibi oldu. Hemen sonrasında Itakura, Taeko’yu hızla kendi yanına çekti. -Itakura sonradan, kendisinin bile sahip olduğunu bilmediği bir güçle, ölesiye bir şekilde çektiğini anlatmıştı.- “Buraya tutun! Benim yaptığım gibi yap!” dedi Itakura. Taeko, onun yaptığı gibi iki elini uzatarak çardağın köşesine tutundu. Evin içinde olduğundan daha tehlikeliydi burası. Sele kapılıp gidiverecekmiş gibi oluyordu. “Yapamayacağım... sel beni sürükleyecek!” “Birazcık dayan! Gevşek tutarsan olmaz, sımsıkı tutun!” Itakura bunları söylerken sel sularıyla boğuşarak çardağın üzerine çıktı. Sarmaşığın dallarını aralayarak bir yerde boşluk açtı, oradan aşağı iki elini uzatarak Taeko’yu çardağın üzerine çekti.</p>

  <p>Bir ben kurtuldum!” Taeko’nun ilk düşündüğü şey bu oldu. Sel çardağın üzerine ulaşmayacak diye bir şey yoktu ama buradan çatıya kaçabilirlerdi. Ne olursa olsun Itakura bir şeyler yapıp ona yardım ederdi hem. O zamana kadar küçük bir odanın içinde kıvranıp durmuş, dışarının halini hayal bile edememişti. O an ilk kez çardağın üzerinde durduğunda, geçen bir-iki saatin içinde olan bitenler her şeyiyle gözlerinin önüne serilmişti. Taeko’nun o anda gördükleri, aynı saatlerde Tanaka’da nehrin üzerindeki tren yolu köprüsünden geçmekte olan Teinosuke’nin devlet demiryolu raylarının üzerinden gördüğü “deniz gibi” görüntüyle olasılıkla aynıydı. Tek farkla Teinosuke o deniz gibi görüntünün doğusunda, sulara dışarıdan bakarken, Taeko o denizin tam ortasında durmuş, dört yanını sarmış azgın sel sularına bakıyordu. Daha şimdi kurtulduğunu düşünmüştü. Ancak gazaba gelmiş doğanın şiddetini gördüğünde, kurtulmuş olduğu düşüncesi o anda yok oluverdi. Belki de hiç kurtulamayacaktı. Kendisi de Itakura da bu her yanlarını sarmış suların içinden nasıl çıkabileceklerdi ki! Ama o anda her şeyden çok Tamaki Hoca ve oğlu için endişe ediyordu. “İçeride hâlâ Tamaki Hoca ile Hiroshi var! Bir şeyler yap!” derken birden güm diye bir sesle çardak sallandı. Büyük bir kütük sürüklenerek gelmiş, çarpmıştı. “Hadi bakalım,” diyen Itakura tekrar suya indi. Kütüğü çardakla karşıdaki pencere arasına yerleştirmeye başladı. Kütüğün bir ucunu pencereden içeri soktu. Diğer ucunu, Taeko’nun da yardımıyla çardağın direğine, sarmaşık dallarıyla bağlayarak bir köprü yapmış oldular. Itakura kütüğün üzerinden karşı tarafa geçerek pencereden içeri girdikten sonra epeyce görünmedi. Taeko’nun sonradan öğrendiğine göre o sırada pencerenin orada perdenin tülünü yırtarak urgan haline getirmeye çalışıyormuş. Yaptığı urganı pencereye daha yalanca olan Tamaki Hoca’ya atmış, o da alır almaz hemen duvarın yanındaki piyanonun üzerinde duran Hiroshi’ye fırlatmış. Itakura da ikisinin urgana iyice tutunmasını sağlayıp onları pencerenin yanına kadar çekmiş.</p>

  <p>Taeko, Itakura’nın, Hiroshi’yi kütüğün üzerinden çardağa ulaştırdığını gördü. Itakura çardağın üzerinden tekrar pencerenin oraya döndü. Tamaki Hoca’yı da aynı şekilde kurtardı. Taeko’ya Itakura’nın tüm bu yaptıkları sanki saatler sürmüş gibi de geliyordu, göz açıp kapayana kadar bitmiş gibi de. Gerçekte ise ne kadar sürdüğüne sonradan emin olamadılar. O gün Itakura, yine Amerika’dan aldığı, her zaman suya düşse de bir şey olmayacağını söyleyip hava attığı otomatik kol saatini takmıştı ama o da bozulmuştu.</p>

  <p>Üçü de evden kurtarıldıktan sonra hepsi bir müddet çardağın üzerinde bekledi. O süre boyunca da yağmur tüm şiddetiyle yağdı, su yükselmeye devam etti. Sonunda çardağı güvenli bulmayarak kütükten yaptıkları köprüden tekrar geçerek çatıya kaçtılar. Kütüğün olduğu yere daha sonra iki-üç kütük daha sürüklenip gelmiş, sal gibi yan yana dizilmişti. Bu çok işlerine yaradı.</p>

  <p>Taeko, bu badirenin içinde hiç beklemediği bir anda belirerek imdadına yetişen Itakura’nın nasıl olup da geldiğini sorma fırsatını ancak çatının üzerine geçtikten sonra bulabildi. Itakura şöyle anlattı: Sabahtan beri içinde bugün sel olacağına dair kötü bir his vardı. Bunun dışında işin evveline giderse Osaka-Kobe arasında aşağı yukarı her altı-yedi yılda bir heyelan ve sel olduğuna dair kayıtlar bulunuyordu. Bu senenin onlardan biri olduğunu daha önce bir ihtiyardan duymuştu. Aklının bir köşesinde bu kaldığından, günlerce süren sağanak yağmur epeydir onu endişelendirmişti. Bu sabah o endişeleri bir bir gerçek olmuştu. Bu çevrede büyük patırtı kopmuş, tüm bu düşündükleri doğru çıkmış, Sumiyoshi Nehri’nin kıyısında toprak kayması olduğu haberleri kulağına kadar ulaşmıştı. Gönüllü kolluk güçlerinin çevredekileri uyarmaya çıktığını görünce, öyle oturup bekleyememiş, kendi gözleriyle ne olup bittiğini görmek için Sumiyoshi Nehri’nin kıyısına kadar gelmişti. Nehrin iki tarafının durumunun nasıl olduğunu anlamak için oralarda biraz dolaşmıştı. İşin tehlikeli olduğunu anladığında suyolundan Noyori’ye kadar geri dönmüştü. Sel o sırada gelmişti.</p>

  <p>Diyelim ki, Itakura söylediği gibi selin geleceğini önceden bilmiş olsa bile neden öyle deri mont falan giyip çıkmıştı? Ayrıca Noyori taraflarına kadar gelip öyle dolaşması da tuhaftı. Itakura, o sabah Taeko’nun Tamaki Dikiş Akademisi’ne geldiği gün olduğunu biliyor olmalıydı. Olur da Taeko, tehlikeli bir durumda kalırsa, herkesten önce ulaşarak onu kurtaran kişi olmak istemiş olmasındı? Belki de daha evden çıkarken içten içe böyle düşünmüştü, kim bilir? Akla böyle bir şüphe geliyordu ancak şimdilik bu meseleden bahsetmeyelim.</p>

  <p>Durumun aslı ne olursa olsun, çardağın üzerinde Taeko’ya anlattığı kadarıyla Itakura, selden bir oraya bir buraya kaçarken o sırada aklına Koisan’ın dikiş akademisinde olduğu gelmişti. Ne pahasına olursa olsun onu kurtarmaya gelmesi gerektiğine karar vermiş, ötesini düşünmeden çamurlu sel sularının içine kendini atmıştı. Sonradan Taeko, Itakura’nın dikiş akademisine ulaşana kadar nasıl badireler atlatarak geldiğini en ince ayrıntısına kadar dinledi ama onları da burada yazmaya gerek yok.</p>

  <p>Itakura da Teinosuke gibi önce demiryolunu takip etmiş, Konan Kız Okulu’nun olduğu taraftan buraya ulaşmıştı. Teinosuke’nin bir-iki saat önündeydi. O sayede seli aşarak gelmesi mümkün olmuştu. Anlattığı kadarıyla üç kez sele kapılma tehlikesi geçirmişti. Kendisinden başka bir Tanrı’nın kulu o azgın dalgaların içine atlamamıştı. Bu da tamamen uydurma değildi olasılıkla. Talihi yaver gitmiş, akademi binasına ulaşabilmişti. Sonrasında felaket en korkunç haline ulaşmıştı. Akademinin çatısına çıkarak sersemlemiş bir halde bir süre durmuştu. Bu sırada Tamaki Hoca’nın evinin orada hizmetçi odasının çatısından durmadan el sallayan biri olduğunu fark etmişti. Gördüğü hizmetçi Kane’ydi. Kane, Itakura’nın kendisini fark ettiğini anlayınca salonun penceresini işaret ederek parmağıyla üç işareti yapmış, ardından da havaya eliyle Taeko yazmıştı. Itakura pencerenin içinde üç kişi olduğunu, bunlardan birinin Taeko olduğunu anlar anlamaz tekrar azgın dalgaların içine atlamış, bir sürüklenip bir boğulacakmış gibi olarak bin bir güçlükle mor salkım çardağına ulaşmayı başarmıştı. Sonrasının ölümüne bir mücadele olduğu, yaşamına mal olabilecek bir şey olduğunu tahmin etmek hiç güç değildi.</p>


  <h2 id="sigil_toc_id_36">Dokuzuncu bölüm</h2>

  <p>Yukarıda bahsedildiği gibi Itakuranın, Taeko’yu kurtarma çabaları sürdüğü sırada, Teinosuke trende mahsur kalmıştı. Sonrasında, Teinosuke’nin şansı yaver gitmiş Konan Kız Okulu’na kaçıp kurtulabilmiş, okulun ikinci katında afetzedeler için geçici sığınak olarak ayrılan odaya alınmıştı. İkindi üzeri saat üçe kadar biraz kendini toparlamaya çalışarak dinlendi.</p>

  <p>Sonunda yağmur dinip sular yavaş yavaş çekilmeye başlayınca Teinosuke, kısacık bir mesafede bulunan dikiş akademisinin yolunu tuttu. Fakat yol her zamanki gibi öyle kolay aşılıp ulaşılacak bir halde değildi. Her ne kadar sular çekilmişse de arkasında balçık ve kumları olduğu gibi bırakmıştı. Bu yığınlar yer yer neredeyse evlerin çatılarını yutacak yüksekliğe çıkmıştı. Gözlerinin önündeki şey, karlar altında kalmış başka hiçbir şeyin gözükmediği kuzeydeki bir şehrin manzarasını andırıyordu. En kötüsü de yanılıp bunların üzerinde yürümeye kalkmaktı. Bu kum ve balçık tepeleri insan yutan bataklık gibiydi. İnsanın vücudu balçığa saplanıp kalıyordu. Teinosuke daha önce de böyle bir yere saplanmış ayakkabısının teki ayağından çıkmış orada kalmıştı. Bunun üzerine o da kalan teki çıkararak çoraplarıyla yürümeye devam etmişti. Her zaman bir-iki dakikada gittiği yolu aşmak yarım saate yakın sürmüştü.</p>

  <p>Oraya ulaştığında, akademinin çevresinin tanınmaz halde olduğunu gördü. Akademinin kapısı selin arkasında bıraktığı kum ve balçığın altında kalmıştı. Sadece kapı direklerinin üst kısmı görünüyordu. Tek katlı okul binası da, arduvaz çatısı dışında tamamen kum ve balçık altındaydı. Teinosuke o çatının üzerine kaçıp sığındığını umduğu Taeko’ların görüntüsünü hayalinde defalarca canlandırmıştı. Ama öğrenciler neredeydi? Kaçmayı başarabilmişler miydi? Yoksa sele kapılıp gitmişler miydi? Acaba bu kum ve balçığın altında mı kalmışlardı? Çatının üzerinde tek bir kişi bile yoktu! Büyük bir hayal kırıklığıyla okul binasının güneyindeki, felaketten önce çiçek tarhı ve çimenlik olan bahçeyi yanlamasına geçerek Tamaki Hoca’nın evinin olduğu yere yöneldi. Burada kum ve balçık iyice tehlikeli bir hal almıştı, her adımda dizine kadar gömülüyordu. Çardağın, sadece mor salkım sarmaşığına sarih bölümü balçığın üstündeydi. Çardağın yanında sürüklenip gelmiş iki-üç kütük yan yana duruyordu. Tam o anda hiç beklemediği bir sırada evin kırmızı çatısında Taeko, Itakura, Tamaki Hoca, Hiroshi ve birini daha -hizmetçi Kane de onların yanına gelmişti- gördü!</p>

  <p>Itakura, Teinosuke’ye üçünü nasıl kurtardığını anlatmayı bitirdikten sonra şunları söyledi: “Sular da çekilmeye başlayınca Koisan’ı Ashiya’ya götürmek istedim. Ancak bir türlü yola çıkamadık. Bir sebebi Koisan tamamen bitap düşmüş durumda. Bir diğer sebep de Tamaki Hoca’yı ve Küçük Efendi’yi bırakıp gitmekten endişeliydim. O yüzden bir süre kalıp duruma bakalım diye bekliyorduk.”</p>

  <p>Gerçekten başına böyle bir şey gelmemiş birinin, onların ne hissettiklerini anlaması mümkün değildi. Ancak o sırada hoca da, Taeko da, Hiroshi de sonradan düşündüklerinde tuhaf gelecek kadar büyük bir korkuya kapılmışlardı. Gözlerinin önünde gökyüzünün açıldığını görüyor, selin çekilişini izliyorlardı. Yine de kendilerini bir türlü güvende hissedememişler, korkudan titremelerinin önüne bir türlü geçememişlerdi. Itakura, Taeko’ya, “Enişteniz ve ablanız endişe ediyorlardır. Hemen eve dönmemiz gerek, ben sizi götüreceğim,” diyerek, defalarca onu yola çıkmaya ikna etmeye çalışmıştı. Taeko kendisi de bu söylenenlerin doğru olduğunu biliyordu. Ama bulunduğu yerden inip yola çıkacak cesareti bulamıyordu. Selin geride bıraktığı kum ve balçık yığını çatıya kadar ulaşmıştı. Adımını atsa oradan aşağı inebilirdi ama tehlike onu bekliyormuş gibi hissediyor, korkudan yerinden kıpırdayamıyordu. Hem Tamaki Hoca da, Taeko ve Itakura gidiverirlerse, kendilerine ne olacak diye büyük endişe duyuyordu. “Kocam da zaten gelmek üzeredir. Ama o sırada hava kararırsa, sabaha kadar bu çatının üzerinde mi kalırız,” diyerek endişeyle konuşuyordu. Oğlu Hiroshi de, hatta hizmetçileri Kane bile Itakura’ya, “Biraz daha kalın lütfen!” diye ısrar ediyorlardı. O sırada Teinosuke çıkıp geldi. Ancak o da çatının üzerine çıktıktan sonra derin bir nefes alarak bitap düşmüş bedenini yere attı. Sonrasında da epey bir süre kendinde ayağa kalkacak gücü bulamadı. Bir saatten fazla öylece uzandı. Yavaş yavaş güneşin ışıldamaya başladığı göğün mavisine gözlerini dikerek öylece kaldı.</p>

  <p>Herhalde saat dört buçuk suları olmuştu. -Teinosuke’nin de saati bozulmuştu- Tamaki Hocaların Mikake şehrinden akrabaları, hocanın ve oğlunun durumunu merak ederek ne olduğuna bakması için uşaklarını göndermişlerdi. Bunu fırsat bildiler, dönüş yoluna düştüler. Dönüşte, Teinosuke ve Itakura, Taeko’ya büyük bir ihtimam gösteriyorlardı. Daha gücünü toplayamamıştı, kendinde değilmiş gibi görünüyordu. Sırasıyla bir Teinosuke, bir Itakura onu kendilerine yaslayıp yürümesine yardım ediyor ya da sırtlarına alıyorlardı. Sumiyoshi Nehri’nden akan su iyice arttığından nehrin doğusunda ikinci bir nehir oluşmuştu. Bu ikinci nehir şehirlerarası yolu Konan Kız Okulu’nun önünden Tanaka civarına kadar kapatmış, çağıldayarak akıyordu. Orayı aşıp geçmek çok zordu. Yarısına kadar geldiklerinde şanslarına doğu yönünden gelen Shōkichi ile karşılaştılar. Ondan sonra yola dört kişi devam ettiler. Tanaka’ya geldiklerinde Itakura, “Evim hemen şurada zaten. Biraz bizde soluklanmaz mısınız? İşin aslı ben de evimin halini merak ediyorum,” dedi. Teinosuke dönmek için acele ediyordu ama Taeko’nun hali belliydi. O yüzden, hem o da biraz dinlensin diye düşünerek kabul etti. Itakura’larda bir saat kadar istirahat ettiler. Bekâr olan Itakura, kız kardeşiyle birlikte yaşıyordu. Üst katı atölye olarak kullanıyordu, evin alt katında da yaşıyorlardı. Eve ulaştıklarında orasının da felaketten iyice nasibini almış olduğunu gördüler. Alt kat otuz-kırk santim kadar çamurlu suyla dolmuştu. Teinosuke’ler üst kattaki atölyeye buyur edildiler. Ev sahipleri, çamurlu suyun içinden bulup çıkardıkları gazozu onlara ikram ettiler. Taeko bu arada çamurun, yağmurun iyice içine işlediği yazlık elbisesini üzerinden çıkardı, kurulandı. Itakura’nın kız kardeşinin kaba <i>meisen</i> ipeğinden astarsız kimono içliğini ödünç alarak giydi. Teinosuke de oraya kadar çıplak ayak yürümüştü. Oradan ayrılırken Itakura’nın tahta nalınlarını verdiler. Teinosuke, Itakura’ya, “Artık Shōkichi de var senin zahmet etmene gerek yok,” dedi. Buna rağmen Itakura, “Sizi biraz ileriden yolcu edeyim,” diyerek onlarla çıktı. Tanaka’dan çıktıklarında diğerlerinden ayrılarak geri döndü.</p>

  <p>Taeko’ya bakmak için Ashiya’dan ayrılan Okubata, onu bulamamıştı. Sachiko, onun, kardeşinin ne durumda olduğunu yoklamak için uğrayacağını düşünmüştü. Ancak o akşam ortaya çıkmadı. Ertesi sabah yerine Itakura’yı gönderdi. Itakura’nın anlattığına göre bir gece önce kendisi onları geçirip evine döndükten bir süre sonra Küçük Efendi Kei evine uğramış şunları söylemişti: “Bu akşamüzeri Ashiya’da Makioka’ların evine uğradım. Koisan’ın dönmesini bekledim. İyice geç olunca onu yolda karşılama niyetiyle şehirlerarası yolda yürümeye başladım. Bu arada fark etmeden buralara kadar gelmişim. Yapabilirsem Noyori’ye kadar gitmek istiyordum. Ancak hava iyice karardı. Buradan ötesi sel yüzünden tam bir nehre dönüşmüş durumda. Geçmek çok zor. Buraya acaba, sen durumdan haberdar mısın, diye sormaya uğradım.” Bunun üzerine Itakura, “Artık endişe etmenize gerek yok efendim,” diyerek sabahtan beri olup bitenleri anlatmıştı. Bunu duyan Küçük Efendi Kei, “Durum buysa ben doğrudan Osaka’ya döneyim. Ashiya’ya tekrar uğramamak ayıp olacak ancak yarın sabah sen bir gider, olanı biteni öğrendiğimden içimin rahat ettiğini, o yüzden tekrar kendilerini rahatsız etmeyerek döndüğümü, söyleyiverirsin. Koisan’ın nasıl olduğuna da bakarsın. Neyse yaralanmamış ama soğuk falan alıp almadığını öğrenir, benim adıma geçmiş olsuna gidersin,” dediği için ziyaretinize geldim diye anlattı.</p>

  <p>Taeko, sabah tamamen kendine gelmişti. Sachiko ile birlikte salona gelerek Itakura’ya, bir gün öncesi için teşekkür etti. Ne badireler atlattıkları, o iki-üç saatte başlarından geçenleri tekrar hatırlayarak, karşılıklı anlatıp durdular. Taeko tüm olanlarının üzerine, bir de o çatının üzerine kaçıp sığındıktan sonra bile iki saat kadar tek kat yazlık elbiseyle o korkunç yağmurda sırılsıklam kalmıştı. Buna rağmen soğuk bile almamasına kendisi de şaşırıyordu. “Bu tür zamanlarda insan daha tetikte ve güçlü olduğundan bilakis hiçbir şey olmuyor,” diye yorumda bulundu Itakura. Bir süre sonra da ayrıldı.</p>

  <p>Taeko ne derse desin, anlaşılan selle mücadele ederken kendisini çok zorlamıştı. Ertesi günden itibaren orası burası ağrımaya başladı. Özellikle böğrünün sağ tarafı ağrıyordu, önce zatürree olmaktan korktu, neyse ki birkaç günde geçti. Fakat olayın üzerinden iki-üç gün geçmemişti ki sağanak yağmur başladığında, yağmurun sesini duyar duymaz korkudan kendini kaybetti. Yağmurdan korkmak diye bir şey, hayatında ilk kez başına geliyordu. Yaşadıklarının etkisi, içinde derinlerde bir yerlerde kalmıştı anlaşılan. Birkaç gün sonra da gece yarısına kadar yağmur yağdığında, tekrar sel olacak diye endişelenerek bütün bir gece gözünü kırpmadı.</p>


  <h2 id="sigil_toc_id_37">Onuncu bölüm</h2>

  <p>Osaka ve Kobe halkı ertesi gün gazeteleri açınca felaketin tüm boyutlarını öğrenip bir kez daha dehşet duydu. Sachiko’ların evinde de, olaydan sonraki dört-beş gün boyunca, her gün ne halde olduklarını kendi gözleriyle görmek hem de geçmiş olsun demek için gelen misafirlerin ardı arkası kesilmedi. Gelenleri ağırlamakla meşgul oldukları günler geçirdiler. Bir süre sonra telefon, elektrik, gaz, su tekrar verilince ortalık biraz sakinleşmeye başladı.</p>

  <p>Göz alabildiğince her yeri kaplamış kum ve toprağı temizlemek, felaketin izlerini silmek için çok insan gücüne ihtiyaç vardı. Ayrıca selin geride bıraktıklarını taşıyacak araçlar yetersizdi. Bu yüzden her şeyin hemen eski haline dönmesi mümkün gözükmüyordu. Yazın yakıcı sıcağında felaket bölgesi ve oradan geçenlerin baştan aşağı bembeyaz toza bulanmış hali büyük depremden sonraki Tokyo şehrinin tezahürü gibiydi. Hankyū'nun Ashiya Nehri İstasyonu da tamamen kum ve toprak altında kalmıştı. O yığınların üstüne geçici bir istasyon yapılmıştı. Köprünün üzerine de trenin geçmesi için daha yüksek bir köprü inşaatı başlamıştı. Hankyū hattının bu köprüsüyle, şehirlerarası yoldaki Narihara Köprüsü’ne kadar olan bölgede sürüklenip gelen taş toprak nedeniyle nehrin tabanı her iki kıyısındaki yolların yüksekliğine çıkmıştı. En hafif bir yağmurda bile sel taşkını tehlikesi doğuruyordu. Bir tek günü bile heba etmek mümkün değildi. Nehir yatağını dolduran taş, toprak kum yığınlarını çıkarıp taşımak için günlerdir çalışılıyordu. Fakat tüm bu çabalar tıpkı bir karıncanın şeker dağını yok etmeye çalışmasına benziyordu. Çalışmalar bir türlü ilerleyemiyordu. Nehir boyundaki çam ağaçları toz toprak içindeydi. Dahası sel baskınından beri hava tamamen dönmüştü. Güneşli günler birbiri ardına devam ediyordu. Güneşin altında çamur toza dönüşmüş, her yeri bir toz bulutu kaplamıştı. Birbirinden güzel köşklerin bulunduğu Ashiya civarı bile tanınamayacak hale gelmişti.</p>

  <p>Yukiko’nun, yaklaşık iki buçuk ay aradan sonra Tokyo’dan gelmesi de öyle tozlu bir yaz günü olmuştu.</p>

  <p>Sel olduğu gün, Tokyo’da akşam postasında haber yayımlanmıştı. Ama Shibuya’dakiler ne olup bittiğini tam bilemediklerinden çok endişelenmişlerdi. Gazetelerden gördükleri kadarıyla Sumiyoshi ve Ashiya nehirlerinin kıyıları tamamen felakete uğramıştı. Konan Kız Okulu öğrencilerinin öldüklerini okuyan Yukiko, her şeyden çok Etsuko için endişelenmişti.</p>

  <p>Teinosuke ertesi gün, durumlarını haber vermek için Osaka’daki ofisinden Tokyo’dakilere telefon ettiğinde, telefonu bir Tsuruko, bir Yukiko kapmıştı. Sonunda merak ettikleri her şeyi sorup öğrenmişlerdi. Yukiko telefonda, çok endişelendiğini, hemen ertesi gün yola çıkıp yanlarına gelmek istediğini söyledi. Aslında bunu derken gelmesinin nasıl olacağını sorar gibiydi. Teinosuke, “Gelmende bir sorun olmaz ama durum anlattığım gibi. Ta oralardan kalkıp gelmeni gerektirecek bir şey yok. Hem Osaka’dan batı tarafına tren daha çalışmaya başlamadı,” dedi. Sonrasında telefonu kapattılar.</p>

  <p>Teinosuke o akşam, Sachiko’ya Tokyo’dakilerle yaptığı telefon konuşmasını anlatırken, “Yukiko gelmek istediğini söyledi. Gerçi ben gerek yok dedim. Geçmiş olsuna gelmek istiyorum diye ısrar etti. Benim anladığım kadarıyla sanki ne olursa olsun gelecek gibi,” dedi.</p>

  <p>Düşündükleri gibi birkaç gün sonra Sachiko’ya hitaben bir mektup geldi. Yukiko, ölümlerden dönen Koisan’ı kendi gözleriyle görmek istiyordu. Kendisinde derin hatıraları olan Ashiya’nın ne halde olduğunu görmeden de içi rahat etmeyecekti. “Belki yakınlarda haber vermeden çıkıp gelebilirim,” diye yazıyordu. Bu mektubu gönderdiği için tekrar telgraf çekmeye gerek duymadan Tokyo’dan Tsubame Ekspresi ile geldi. Osaka’da aktarma yaparak Ashiya’da indi. Şansına bir araba buldu, altıdan önce Sachiko’ların evine ulaştı.</p>

  <p>“Hoş geldiniz.”</p>

  <p>Kendisini karşılayan O-Haru’ya bavulunu vererek doğrudan salona geçti. Ancak evde ses soluk çıkmıyordu.</p>

  <p>“Ablam burada mı?”</p>

  <p>O-Haru vantilatörü Yukiko’ya doğru çevirerek:</p>

  <p>“Şey, Stolz’ların evine kadar gittiler...”</p>

  <p>“Peki Etsuko?”</p>

  <p>“Küçükhanım da, Koisan da, hep birlikte Stolz’lara çaya davet edildiler. Neredeyse dönerler. Çağırmamı ister misiniz?”</p>

  <p>“Yok, gerek yok.”</p>

  <p>“Bugünlerde geleceğinizi söylüyorlardı. Küçükhanım sevinçten yerinde duramıyordu, izninizle çağırıp geleyim.”</p>

  <p>“Yok yok, boş ver, O-Haru Kalfa.”</p>

  <p>Böyle diyerek Stolz’ların evinin arka bahçesinden çocukların sesi duyulunca, Etsuko’yu çağırmaya gitmek isteyen O-Haru’ya mâni olarak tek başına verandadaki hasır güneşliğin altına geçti, huş ağacından sandalyeye oturdu.</p>

  <p>Az önce buraya gelirken yol boyunca arabanın camından gördüğü kadarıyla bile Narihara Köprüsü civarı tüyler ürpertici, insanın hayal bile edemeyeceği bir haldeydi. Şaşkınlıklar içinde kalmıştı. Şimdi böyle bahçeye baktığında, her şey eskisi gibi gözüküyordu. Bir tek ağaç, bir tek çim bile zarar görmemiş gibiydi. Tam akşamüzeri rüzgârın dindiği saatlerdi. Sıcak olmasına sıcaktı ama bir tek dalı kıpırdamayan ağaçların görüntüsü muhteşemdi. Çimlerin yeşili insanın gözünü alacak kadar canlıydı. Bu bahar Tokyo’ya döndüğünde leylaklar ve şipirler tamamen açmıştı. Filbahriler, kanarya gülleri daha açmamıştı. Şimdi açelyalar, orman gülleri çoktan dökülmüş, güzel kokularıyla birkaç gardenya çiçeği kalmıştı. Stolz’ların evlerinin sınırındaki tespih ağacı ve Çin parasol ağacının gür yaprakları, arkasındaki iki katlı Avrupai evi yarı yarıya gizliyordu.</p>

  <p>Çitlerin diğer yanında çocuklar trencilik oynuyorlardı. Buradan görülmüyorlardı ancak seslerinden anladığı kadarıyla Peter kondüktör olmuştu:</p>

  <p>“Sonraki durak Mikage!” deyişi duyuluyordu.</p>

  <p>“Sayın yolcularımız trenimiz Mikage-Ashiya arasında başka durakta durmayacaktır. Sumiyoshi, Uozaki, Aoki, Fukae yolcuları lütfen burada aktarma yapınız.”</p>

  <p>Bunları söylerken tıpkı Osaka-Kobe treninin kondüktörleri gibi konuşuyordu. Bir Avrupalı çocuğun yaptığı taklit gibi değildi.</p>

  <p>“Rumii’ciğim, o zaman Kyoto’ya gidelim!” Bu sefer Etsuko’nun sesi duyulmuştu.</p>

  <p>“Evet, öyle yapalım, Tokyo’ya gidelim!” diye cevap verdi Rosemarie.</p>

  <p>“Yok, Tokyo değil, Kyoto!”</p>

  <p>Rosemarie, Kyoto ismini bilmiyor olacak ki, Etsuko ne kadar düzeltirse düzeltsin “Tokyo” demeye devam ediyordu. Sonunda Etsuko’nun sabrı taştı:</p>

  <p>“Öyle değil Rumii, Kyoto!”</p>

  <p>“Tokyo’ya gidelim evet!”</p>

  <p>“Olmaz. Tokyo’ya kadar yüzlerce istasyon var!”</p>

  <p>“Değil mi! Öbürsü gün varırız değil mi!”</p>

  <p>“Ne dedin Rumii?”</p>

  <p>“Öbürsü gün Tokyo’ya varırız değil mi!”</p>

  <p>Öbürsü gün sözüne Rosemarie’nin dilinin pek dönmemesinin de payı vardı ama ertesi gün sözcüğünü kullanmaya alışmış Etsuko birden o sözcüğü duyunca anlamamıştı herhalde.</p>

  <p>“Ne diyorsun Rumii, öyle bir sözcük yok!” diyordu.</p>

  <p>“Etsuko, bu ağacın adı ne?”</p>

  <p>O sırada Çin parasol ağacı yaprakları birden hışırdamaya başlamıştı. Peter bunu sorarken ağaca çıkmaya başlamıştı. Ağaç çitin ötesine dallarını uzattığından her zaman Stolz’ların evinin oradan çite basarak dala tutunarak ağaca çıkıyorlardı.</p>

  <p>“Bu ağaca parasol ağacı deniyor.”</p>

  <p>“Papara-sol”</p>

  <p>“Papara-sol değil! Parasol!”</p>

  <p>“Papara-sol...”</p>

  <p>“Parasol!”</p>

  <p>“Papara-sol...”</p>

  <p>Peter şaka mı yapıyordu, gerçekten mi söyleyemiyordu bilmiyordu ama her seferinde “papara-sol” diyor bir türlü “parasol” sözcüğünü söylemiyordu. Etsuko’nun yine sabrı taştı:</p>

  <p>“Yok! ‘Para’ diyeceksin! Papara değil!” dedi.</p>

  <p>Yukiko, Etsuko’nun ağzından çıkan “yok para”yı duyunca komik geldi, kendini tutamayıp gülmeye başladı.</p>


  <h2 id="sigil_toc_id_38">On birinci bölüm</h2>

  <p>Çok geçmeden yaz tatiline girmişlerdi. Stolz’ların çocuklarıyla Etsuko her gün birbirlerine gidip gelmeye başlamışlardı. Hava sıcaktı. Bu nedenle sabah ve akşam daha serin saatlerde bahçedeki Çin parasol ağacının yanında trencilik oynuyor, ağaçlara çıkıyor; günün sıcak saatlerinde ise evde zaman geçiriyorlardı. Kızlar baş başa kaldığında evcilik oynuyorlar, Peter ve Fritz de onlara katıldığında savaşçılık oynamaya başlıyorlardı. Salondaki ağır kanepeyi, tekli koltukları dördü el ele verip oradan oraya sürüklüyor, yan yana dizerek, üst üste koyarak kaleler, siperler yapıyorlar, mantar tabancalarıyla buralara saldırıyorlardı. Peter komutan olup emirler yağdırınca diğer üçü aynı anda ateşe başlıyordu. Böyle anlarda Alman çocuklar, daha okula bile gitmeyen küçük Fritz de dahil düşmana, “<i>Frankreich, Frankreich!</i>” diye bağırıyorlardı. Başlangıçta Sachiko’lar bunun ne olduğunu anlayamamışlardı. Sonradan Teinosuke bunun Almancada “Fransa” anlamına geldiğini söylediğinde, küçüklerin bunu ailelerinden öğrendiklerini düşündüler.</p>

  <p>Çocukların bu oyunu için Ashiya’daki evlerinde, salondaki tüm eşyalar, her bir şey darmadağın olduğundan biraz zor durumda kalıyorlardı. Beklenmedik bir misafir geldiğinde, hizmetçiler misafiri girişte bekletirken hep birlikte hayalî kaleleri, siperleri derleyip toplamaları gerekiyordu. Bir gün Bayan Stolz verandadan içeri bir göz attığında durumdan şaşkınlığa düşerek, “Peter ve Fritz size oynamaya geldiklerinde böyle mi davranıyorlar?” diye sormuştu. Sachiko çaresiz onaylayınca da yüzünde mahcup bir gülümseme ile ayrılmıştı. Sonradan çocukları azarlayıp azarlamadığını bilmiyordu ama haylazlıkları bir nebze olsun düzelmemişti.</p>

  <p>Sachiko’dan başlayarak kız kardeşlerin üçü de, salonu çocuklara terk ederek öğleden sonraları alt katta, yemek odasının yanındaki altı <i>tatami</i>’lik Japon odasında zaman geçirmeye başlamışlardı. Burası banyonun karşısında olduğu için normalde kıyafet değiştirmek, kirli çamaşırları koymak için kullanılıyordu. Odanın güney cephesi bahçeye bakıyordu ama doğrudan güneş almayan loş bir odaydı. Hem de batı cephesinde sürgülü cam kapısı olduğundan orayı açtıklarında gün boyu püfür püfür esiyordu. Evdeki en serin odaydı. Üç kız kardeş pencere kenarındaki yeri birbirlerinden kapmaya çalışarak orada oturuyorlardı. Yerdeki hasır örtünün üzerine uzanarak öğleden sonraki en sıcak iki-üç saati burada geçiriyorlardı. Her sene olduğu gibi bu sene de, yazın en sıcak günleri geldiğinde iştahtan kesilmiş, “eksik B” olmuşlar, sıcaktan kilo kaybetmişlerdi. Zaten zayıf olan Yukiko iyiden iyiye iğne ipliğe dönmüştü. Tokyo’dayken başlayan hazirandan beri mustarip olduğu beriberi hastalığı hiç düzelme göstermediğinden hava değişiminin işe yarayacağını düşünerek de Ashiya’ya gelmişti. Ancak buraya geldikten sonra beriberisi iyice ağırlaşmıştı. O yüzden ablasından ya da kız kardeşinden kendine Betaxin iğnesi yapmalarını istiyordu. Sachiko’da da, Taeko’da da daha hafif de olsa aynı hastalığın belirtileri görüldüğünden birbirlerine iğne yapmalarının gündelik işlerinin bir parçası olduğu söylense yeriydi. Sıcaklardan Sachiko epeydir sırtı açık yazlık bir elbise giyiyordu. Temmuz’un yirmi beşi-yirmi altısı olduğunda Batı tarzı elbiseleri hiç sevmeyen Yukiko bile sonunda yapma bebek gibi cılız vücuduna arada sırada da olsa jorjet bir kıyafet geçirmeye başladı. Taeko normalde içlerinde en meşgul olanıydı. Ancak o selden sonra kendini tam toparlayamamış gibiydi. Bu yaz, her zamanki canlı halinden eser yoktu. Dikiş akademisi o günden sonra hep kapalı kalmıştı. Shukugawa’da atölyesinin bulunduğu yer şans eseri selden zarar görmemişti. İstese orada işlerini sürdürebilirdi. Anlaşılan pek içinden gelmiyordu ki bir süredir atölyesine neredeyse hiç uğramıyordu.</p>

  <p>Itakura, o olaydan sonra sık sık ziyaretlerine gelmeye başlamıştı. Selden beri fotoğraf çektirmeye gelen pek kimse olmuyordu, işleri iyice azalmıştı. O da felaket bölgesinde olanları belgelemek için sel felaketi albümü yapmaya başlamıştı. Hava güzel olduğunda şortunu geçirip Leica’sını boynuna asarak tüm felaket bölgesini dolaşmaya çıkıyordu. Hiç beklenmedik bir anda güneş yanığı yüzü, tere bulanmış bir halde evlerine geliyordu. Gelir gelmez hiç çekinmeden, “O-Haru Kalfa, su versene, su!” diye sesleniyordu. O-Haru da bir bardağa buz koyup su doldurarak uzatıyordu. Alır almaz suyu bir dikişte yuvarlıyor, ardından tozdan bembeyaz olmuş üstünü başını büyük bir özenle çırpıp temizledikten sonra doğrudan mutfaktan içeri dalıyordu. Oradan Sachiko’ların olduğu altı <i>tatami</i>’lik odaya geçerek sohbet etmeye başlıyordu. O gün yaptıklarından bahsediyordu: Nunobiki’yi dolaşıp geldiğini ya da Rokkō Dağı’na, Koshigiiwa’ya, Arima Kaplıcalarına yahut Minoo’ya gittiğini anlatıyor, tüm bu yerlerin selden nasıl etkilendiğinden söz ediyordu. Arada buralarda çektiği fotoğrafları da basıp getiriyor, kendi yorumlarını katarak fotoğraflarda görülen yerleri anlatıyordu.</p>

  <p>Başka bir seferinde, “Hanımefendi, deniz banyosu almaya gitmez misiniz?” diye gümbür gümbür bir sesle odaya dalıyor: “Hadi kalkın! Kalkın! Böyle uzanıp oturmak olmaz!” diyordu. Sachiko’lar isteksiz isteksiz cevapladıklarında, “Ashiya sahili hemen şuracıkta, biraz yüzmeniz beriberiye de birebir gelir!” diye ellerinden tutup çekerek kaldırmaya çalışıyordu. “O-Haru Kalfa, hanımefendinin ve diğerlerinin deniz kıyafetlerini çıkar, sonra da bir araba çağırıver. Sahile, plaja gideceğiz!” diyerek, üç kız kardeşi ve Etsuko’yu arabaya koyup götürüyordu. Sachiko’nun, Etsuko yüzmeye gitmeyi istese de, kendini halsiz hissettiği için kalkıp gitmek içinden gelmediği zamanlarda, kızını Itakura’nın peşine takıp gönderdiği çok olmuştu. Bu şekilde günler geçtikçe giderek daha samimi olmaya başlamışlar, nezaket sözcükleri yerini, çekinmeden, ne söylediğine pek dikkat etmeden konuşmaya bırakmıştı. Zamanla Itakura’nın oralardaki dolapları filan teklifsizce açması, kafasına göre davranması biraz gözlerine batmaya başlamıştı. Fakat bir yandan da ne isterlerse istesinler hiçbir gocunma belirtisi göstermeden her işlerine koşuyordu. Hem sözü sohbeti ilginç, sevimli biriydi.</p>

  <p>Bir gün üç kız kardeş altı <i>tatami</i>’lik odada uzanmış, her zamanki gibi sürgülü cam kapıyı açmış içeri esen serin havanın keyfîni çıkarıyorlardı. O sırada bahçeden içeri büyük bir arı uçup girdi. Önce Sachiko’nun kafasının üzerinde vızıldayarak daireler çizmeye başladı.</p>

  <p>“Ablacığım! Arı var!” Taeko’nun bağırmasıyla Sachiko telaşla ayağa fırladı. Arı Yukiko’nun başının üzerinden, Taeko’nun başının üzerine gitti. Oradan tekrar geri geldi, Sachiko’nun başının üzerinde dönüp durmaya devam etti. Üstleri başları sere serpe üç kadın odada oradan oraya kaçıp koşmaya başladılar. Arı üçüyle, kedinin fareyle oynadığı gibi oynuyordu. Sachiko’ların kaçtıkları yöne doğru onları takip edince üçü de çığlıklar atarak kendilerini koridora attılar.</p>

  <p>“Ay! Geldi, burada!”</p>

  <p>“Ayyy, ayyy!” diye bağırarak koridordan yemek odasına, oradan salona kaçıp gelince, orada Rosemarie’yle evcilik oynayan Etsuko yerinden sıçradı:</p>

  <p>“Ne var! Anneciğim ne oldu?” derken arı yine vızıldayarak gelip pencerenin camına çarptı.</p>

  <p>“Ay! Geldi! Geldi!”</p>

  <p>Bu sefer Rosemarie ve Etsuko da yarı eğlenip yarı kaçarak onlara katıldı. Beşi, arıyla ebelemece oynar gibi kıkırdaşarak odanın içinde koşuşturup duruyorlardı. Arı, bu patırtı gürültüden daha da korkmuş olacak ki peşlerini bırakmıyordu. Beşi de tekrar yemek odasından, koridora geçip altı <i>tatami</i>’lik odaya doluştular. Böyle evde oradan oraya koşuşturup kıyametler kopardıkları sırada: “Ne oldu? Ne bu bağrış çağrış?”</p>

  <p>Itakura bir anda mutfak kapısından içeri daldı. Mutfakla koridor arasına gerili perdenin arasından başını uzattı. Bugün onları denize davet etmeye gelmiş görünüyordu. Mayosunun üzerine ince bir kat gece kimonosu giymiş, yüzme başlığını almış, havlusunu boynuna atmıştı. “O-Haru Kalfa, neler oluyor?”</p>

  <p>“Arı kovalıyor.”</p>

  <p>“Neee? Onun için mi bu şamata?”</p>

  <p>Itakura bunları söylerken, gözünün önünden beşi tek bir top olmuş, sanki koşma egzersizi yapıyor gibi elleri bellerinde koşarak geçtiler.</p>

  <p>“Merhaba... Başınız dertte galiba!”</p>

  <p>“Arı! Arı! Itakura, yakalayıp atsana!”</p>

  <p>Sachiko çığlık çığlığa böyle diyerek hiç durmadan kaçmaya devam etti. Hepsinin ağızları açık, gözleri parlayarak sanki eğleniyormuş görünüyorlardı. Bir yandan da son derece korkmuş ve darmadağın bir halleri vardı. Itakura hemen yüzme başlığını aldı. Yüzme başlığıyla arıyı kovalayarak salondan bahçeye çıkardı.</p>

  <p>“Ahh çok korktum! Ne yapışkan bir arıydı!”</p>

  <p>“Ne aptalca bir söz! Arı daha çok korkmuştur!”</p>

  <p>“Öyle olsa bile, gülecek bir şey yok bunda! Sahiden korkudan öldük!”</p>

  <p>Yukiko hâlâ soluk soluğaydı, yüzünün rengi kaçmıştı. Gülümsemeye çalışarak böyle dedi. Beriberiden zayıf düştüğü için kalbinin hızlı hızlı attığı jorjet elbisesinin üzerinden bile görülüyordu.</p>


  <h2 id="sigil_toc_id_39">On ikinci bölüm</h2>

  <p>O-Saku Hoca’nın böbrek yetmezliğinin ağırlaşarak hastaneye kaldırıldığı haberini aldıklarında ağustos ayına yeni girmişlerdi. Hocanın öğrencilerinden biri Taeko’ya bir mektup göndererek durumu bildirmişti.</p>

  <p>Yamamura dans derslerine her sene temmuz ayında ara verilirdi. Ancak bu sene O-Saku Hoca’nın sağlığı elvermediğinden hazirandaki gösteriden sonra eylül ayına kadar dersler iptal edildi. Taeko, O-Saku Hoca’nın durumundan endişe etmiyor değildi ama arayıp sormayı ihmal etmesinin nedeni hocanın evinin çok uzak olmasıydı. Osaka’da Tengachaya’daydı. Oraya gidebilmek için Ashiya’dan geçen Hankyū hattına binmesi gerekiyordu. Osaka’ya vardıktan sonra şehrin kuzeyinden güneyine boydan boya geçtikten sonra, Nanba’dan tekrar tren değiştirerek Nankai hattına binmesi gerekiyordu. Hem o zamana kadar dersler için hocanın Shimanouchi’deki yerine gittiğinden daha hocanın evini bir kez bile ziyaret etmemişti. Böyle düşünürken, hiç beklemedikleri bir anda böbrek yetmezliğinin üremiye dönüştüğünü haber almışlar, durumunun ağır olduğunu tahmin etmişlerdi.</p>

  <p>“Koisan, yarın bir ziyaretine gidip durumu neymiş, bakıversen. Ben de yakında giderim.”</p>

  <p>Sachiko’nun en çok aklına takılan şey, hocanın mayıs-haziranda Taeko’ya ve Etsuko’ya ders vermek için her gün onca yolu tepip gelmiş olmasıydı. Acaba ona dokunmuş olmasındı? Hastalığının nüksetmesinin bir sebebi de bu muydu yoksa? Böyle düşünmeden edemiyordu. Ta o zaman, hocanın şişmiş beyaz bir yüzle dolaştığını, dans alıştırmalarını yaparken nefes nefese kaldığını fark etmişti. Kendisi, sağlığını dans sayesinde koruduğunu söylemesine rağmen, böyle bir hastalığı varken kendini o kadar zorlamaması gerekiyordu. Ders vermeye gelmesini en başından kabul etmemek daha doğru olacaktı belki de. O zaman da böyle düşünmüştü. Ancak kızının ve kız kardeşinin heveslerini kırmak istememişti. Her şeyden çok da, hoca hanımın bu işe kendini adayışını görünce bir şey diyememişti. Ama şimdi, o zaman bu işe mâni olmadığından pişmanlık duyuyordu.</p>

  <p>Sachiko, haberi aldıklarının ertesi günü önce kız kardeşini gönderdi. Kendisi de en kısa zamanda hastayı ziyarete gidecekti.</p>

  <p>Taeko, sabahın serin saatlerinde gitmeyi düşünüyordu ancak ziyarete giderken yanında götüreceklerini hazır etmek çok zaman aldı. Çaresiz öğleyin en sıcak saatte çıkmak zorunda kaldı. Saat beş civarı da sıcaktan üf püf ederek döndü. “Osaka’nın o bölgesi ne sıcakmış!” diye söylenerek altı <i>tatami</i>’lik odaya girdi. Terden üzerine yapışmış kıyafetini üzerinden sökercesine çıkardı. Üzerinde bir tek paçalı donuyla banyoya daldı. Bir süre sonra yarı ıslak, kurulanmaya yarayan bir bezi başına sarmış, banyo havlusunu beline dolamış çıktı. Tiril tiril gecelik bir kimono çıkarıp kuşağını bağlamadan, “Halimin kusuruna bakmayın,” diyerek iki ablasının önünden geçerek fanın önüne oturdu. Boynunu bağrını açıp fanın rüzgârına tutarak O-Saku Hoca’nın durumunu anlatmaya başladı.</p>

  <p>Taeko’nun duyduğuna göre, O-Saku Hoca, “İyi değilim, iyi değilim,” deyip dursa da geçen ay boyunca öyle önemli bir şeyi yoktu. Hoca, normalde öğrencilerinin -artık yetiştiklerini, kendi öğrencilerini yetiştirebileceklerini gösteren- kendi sanatçı isimlerini almasına pek müsaade etmezdi. Ama Temmuzun 30’unda öğrencilerinden bir kıza isim bahşetmişti. İsim törenini kendi evinde yapmıştı. Tören günü, sıcak olmasına aldırmadan üzerinde aile armasının olduğu kimonosunu giyerek, atalarının fotoğraflarının önünde <i>soboyuzuri</i> töreni yaparak her şeyi en ince ayrıntısına kadar yerine getirmişti. Ertesi gün ayın otuz birinde o öğrencisinin evine uğradığında rengi pek yerinde değildi. Ağustos’un 1’inde de hastalanmıştı.</p>

  <p>Nankai tren hattı boyunca görünen manzara Osaka-Kobe arasından farklıydı, pek ağaçlık değildi. Küçücük evler birbirinin içine geçmiş gibi görünüyordu. Taeko hastaneye ulaşana kadar terden sırılsıklam olmuştu. Hoca hanımın hastanede kaldığı yer, öğleden sonra güneşi alan sıcak bir odaydı. Başında sadece bir öğrencisi bekleyen hoca orada öylece yatıyordu. Vücudunda biriken su o kadar korkunç değildi, yüzü de tahmin ettiği kadar şişmemişti. Fakat Taeko yatağının yanına oturup selam verdiğinde pek kendinde görünmüyordu. Ona refakat eden öğrencisinin anlattığına göre arada kendine geldiği oluyordu; fakat çoğunlukla bilinci kapalıydı. Bazen de sayıklıyordu, o zaman da söylediklerinin çoğu dansla ilgiliydi. Taeko yarım saat kadar kaldı, sonra müsaade istedi. Ayrılırken refakatçisi koridora kadar ona eşlik etti. Onu geçirirken, “Doktorlar da bu sefer umut olmadığını söylüyorlar,” dedi. Durumu gören Taeko da bunu anlamıştı. Yakıcı güneşin altında üfleye püfleye kan ter içinde dönerken, bir yandan da haftada bir kez olsun kendisi derse gitmiş olsaydı hocanın bu halde olmayacağını aklından geçirmeden edemiyordu. O-Saku Hoca’nın o haliyle, her gün bu yolu teperken ne kadar cefa çekmiş olduğunu iyice anlıyordu.</p>

  <p>Sachiko bunları duyunca, ertesi gün Taeko’yu da yanına alarak hastayı ziyarete gitti. Ziyaretlerinden beş-altı gün sonra vefat ettiği haberi geldi. O zaman başsağlığı dilemek üzere merhum hocanın evine ilk kez gittiler. İnsanı hayrete düşürecek kadar harap bir evdi. Osaka’da köklü Yamamura geleneğini sürdüren tek kişinin, böyle bir ailenin ikinci kuşağı olan hocanın evinin böyle olması mümkün müydü! Bütün namının tam aksine, yoksulluk içinde yaşadığı akıllarının ucundan bile geçmemişti. Bu durumda yaşamasının sebebi merhumun sanatçı kişiliği ve uzun geçmişi olan bu dansın deforme edilmesinden hiç hoşlanmaması, çağa ayak uyduramamış olması, açıkça söylenecek olursa dünyanın gidişatına uymayı becerememiş olmasıydı herhalde. Anlattıklarına göre, kendinden bir önceki kuşak Saku Hoca, o zamanlar Nanchi Sahnesi’nde dans dersleri veriyor, <i>geisha</i> mekânları için <i>Ashibe-odori</i> dans koreografileri yapıyordu. Büyükannesi vefat edince yerine ikinci kuşak O-Saku olarak mesleğini sürdürmüştü. Kendisinden profesyonel <i>geisha</i>’lara hocalık yapması istenmiş, merhum bunu yapmayı reddetmişti. O dönemde, Tokyo’nun abartılı <i>Fujima</i> ve <i>Wakayanagi</i> dans ekolleri şaşaalı günlerini.yaşıyordu. Eğer profesyonel <i>geisha</i>’lara hocalık yaparsa, işine karışıp zamane danslarını öğretmesini istemeleri kaçınılmaz olacaktı. Merhum bunların olmasını istememişti. Bu inatçılığının, kendisine zararı dokunmuştu anlaşılan. Böyle olduğu için öğrencilerinin sayısı da az olmuştu. Çocukluğundan itibaren bir tek büyükannesi tarafından büyütülen, annesi babası olmayan hocanın <i>geisha</i>’lık yaptığı dönemde çalıştığı yere borçlarını ödeyerek özgür kalmasını sağlayan bir bey de olmuştu hayatında. Fakat resmî bir kocası da, çocukları da olmamıştı. Bu açıdan özel yaşantısında da hayat çok yüzüne gülmemişti. Vefat ettiğinde çıkıp gelecek hiçbir akrabası yoktu. Cenazesi yazın en kavurucu günlerine denk gelmişti. Cenazesi için Abeno’da bir avuç insan toplanmıştı. Orada bulunan herkes, yan taraftaki krematoryuma geçerek cenazesinin yakılmasını beklerken, merhumdan söz etmişlerdi.</p>

  <p>Hoca hanım araçlara binmeyi sevmiyordu, özellikle araba ve gemiden hiç hoşlanmıyordu. Yine de çok inançlı olduğundan her ayın yirmi altısında aksatmadan Hankyū trenine biner Kiyoshikōjin Tapınağı’na hac ziyaretine giderdi. Ayrıca “yüz yirmi sekiz tapınak hac ziyareti” için, Sumiyoshi, Ikutama, Kōtsu’daki üç tapınağa ve onlara bağlı küçük tapınaklara her ay giderdi. Setsubun Festivali’nde Uemachi’deki mabetlere, Jizō haccına gider kendi yaşı kadar pirinç tatlısı adağı sunardı.</p>

  <p>Yaptığı işe kendini adamış biriydi. Dansın en ince noktalarını büyük bir özenle öğretirdi. Mesela, <i>Shiokumi</i> [Tuz Çıkarma] dansında “Kim vermiş sana şimşir tarağı, takmış saçına eliyorsun deniz tuzunu çıkarıp” gibi yerlerde sert bir şekilde uyarırdı. “Bir mehtapta, iki gölge” bölümüne gelince, “Kovanın içinde sanki ay varmış gibi hayal edin,” derdi. Kanawa dansındaki “Şimdi iyice pişmansındır belki, nedamet getir ve düşün iyice” kısmında çekiçle vuruyormuş hareketini yaptıklarında, “Belini eğ, gözlerinde o ışık görülsün!” diye uyarırdı.</p>

  <p>Belki eski kafalı, muhafazakâr biriydi. Ancak son zamanlarda Kyoto-Osaka bölgesindeki Kamigata dansının zamanla yok olup gitmemesi için bir şey yapmadan durmaktansa, eğer yapabilirse Tokyo dans ekollerini geçmek için çabalıyordu. Öğrencileri, hocalarının öleceğini hiç akıllarına getirmeden, altmış bir yaşına geldiğinde şehrin güneyinde bir tiyatro sahnesi kiralayarak muhteşem bir kutlama yapmayı planlamışlardı.</p>

  <p>Sachiko ile ikisi diğerlerinin konuşmalarını bir köşeden dinlemekle yetindiler. Taeko oradakilerin içinde daha yeni öğrencisiydi. Son yıllarda O-Saku Hoca’yla yakınlaşmıştı. Yine de hocanın özel ilgi gösterdiği bir öğrenci olmuştu; kendisi de, acaba bir gün ben de kendi sanatçı ismimi alabilir miyim diye içinden geçirmemiş de değildi. Şimdi bunlar boş bir hayal olmuştu.</p>


  <h2 id="sigil_toc_id_40">On üçüncü bölüm</h2>

  <p>“Anneciğim, Stolz’lar Almanya’ya dönüyormuş.”</p>

  <p>Akşama kadar Stolz’larda oynayan Etsuko eve döndüğünde bunu söylemişti.</p>

  <p>Çocuğun sözlerinin doğruluğundan pek emin olamayan Sachiko ertesi sabah çitlerin orada Bayan Stolz’la karşılaştığında, “Dün Etsuko’dan böyle bir şey duydum, doğru mu acaba?” diye bir yokladı. “Evet, doğru,” cevabını aldı. Bayan Stolz, “Benim kocamın, Japonya savaşa girdiğinden beri işleri hiç yok. Kobe mağazası, bu yıl başladığından beri neredeyse hiç iş yapmıyorlar. Bir süre sonra savaş biter, dedik. Bugüne kadar bekledik. Ancak hâlâ ne zaman biter bilmiyoruz. Benim kocam, çok düşündü. Sonra Almanya’ya dönmeye karar verdi,” dedi. Anlatmaya devam eden Bayan Stolz, kocasının daha önce Manila’da ticaret yaptığını, iki-üç sene önce Kobe’ye geldiklerini söyledi. Uzakdoğu’da düzenlerini kurup yerleştikleri halde, senelerin emeğini çöpe atıp tekrar ülkelerine dönmelerinin yazık olduğunu düşünüyordu. Hem kendisi hem çocukları, onlar gibi iyi komşulara sahip oldukları için çok mutluydular. Şimdi onlardan ayrılmak zorunda kalacakları için çok üzülüyorlardı. Asıl çocuklar bunu daha çok hissediyorlardı. Planlarına göre, babası ve büyük oğlu Peter önden yola çıkacaklar, bu sene içinde Amerika üzerinden ülkelerine döneceklerdi. Kendisi de, Rosemarie ve Fritz’le birlikte önümüzdeki ay ilk önce Manila’ya gidecek, oradaki kız kardeşinin evinde bir süre kalacaklardı. Oradan da Avrupa’ya yola çıkacaklardı. Bayan Stolz’un kız kardeşi ve ailesi de ülkelerine kesin dönüş yapmaya karar vermişlerdi. Ancak şimdi kız kardeşi Almanya’da hastalanmıştı, yataktan çıkamıyordu. Bu nedenle Bayan Stolz kız kardeşinin evini bir düzene koyup, eşyaları toparlayıp, kendi çocuklarının yanında kız kardeşinin üç çocuğunu da alıp dönecekti. Bayan Stolz ve Rosemarie’lerin ayrılmasına daha yirmi gün kadar vardı. Ancak Bay Stolz ve Peter gemide kamaralarını bile ayırtmışlardı. Ağustos sonlarında Tokyo Körfezi’ndeki Yokohama Limanı’ndan kalkan Empress of Canada adlı gemiye bineceklerdi. Bu anlattıkları Sachiko’ların hiç beklemedikleri bir şeydi.</p>

  <p>Makioka’ların evinde, Etsuko temmuz sonlarından itibaren, geçen sene olduğu kadar şiddetli olmasa da nevrasteni ve beriberi belirtileri gösteriyordu. İştahı kesilmişti. Uykusuzluk çekmeye başlamıştı. Hastalığı ağırlaşmadan, Tokyo’ya götürüp bir uzmana göstermek istiyorlardı. Etsuko, Tokyo’ya hiç gitmemişti. Okuldaki arkadaşlarının isimlerini vererek İmparatorluk Sarayı’nın yakınındaki Nijyū-bashi adındaki iki kemerli köprünün yanında eğilerek imparator hazretlerine saygılarını sunduklarını imrenerek anlatıyordu. Eğer götürüp gezdirirlerse ne kadar sevinirdi kim bilir! Hem Sachiko da, ablalarının Shibuya’daki evine hiç gitmemişti daha. Onları görmek için iyi bir fırsat olacaktı. Sachiko, Yukiko ve Etsuko üçü birlikte ağustos başında yola çıkmayı planlamışlardı. Ancak O-Saku Hoca’nın hastalığı vesaire derken ertelemeleri gerekti. O ay içinde gidip gidemeyeceklerinden bile emin değillerdi. Peter’ların baba oğul birkaç gün içinde Yokohama Limanı’ndan yola çıkacaklarını duyunca Sachiko yola çıkıp onları da yolcu etmeyi düşünmüştü. Ancak geminin kalkış günü Jizōbon Festivali’ne denk geliyordu. O gün, Sachiko’nun ablasının yerine mutlaka, her sene yaptıkları gibi Uehon-machi’deki tapınağa, atalarının ruhuna adaklar sunmaya gitmesi gerekiyordu. Yapabilecekleri bir şey yoktu. Ayın on yedisinde Peter’a veda için bir çay partisi düzenleyerek; Peter, Rosemarie, Fritz’i davet ettiler. İki gün sonra, ayın on dokuzunda da bu sefer Stolz’ların evinde çocuklar için bir veda partisi yapıldı. Evin çocuklarının arkadaşları olan Alman çocukların bulunduğu partide Japon olarak bir tek Etsuko davet edilmişti. Ertesi gün öğleden sonra, Peter tek başına Makioka’ların evine <i>sayōnara;</i> hoşça kalın demeye gelmişti. Tüm ailenin tek tek elini sıktı. “Yarın sabah babamla Sannomiya Garı’ndan Yokohama’ya yola çıkıyoruz. Amerika üzerinden Almanya’ya varmamız eylül sonlarını bulur. Almanya’da herhalde Hamburg’da yaşayacağız. Lütfen bu sefer de sizler oraya buyurun,” diyerek vedalaştı. Etsuko’nun Amerika’dan istediği bir şey varsa alıp gönderecekti. Etsuko annesine danışıp ayakkabı istemeye karar verdi. Bunun üzerine Peter, “Öyleyse hangi boyda alacağımı anlamak için Etsuko’nun ayakkabısını ödünç verebilir misiniz?” diyerek ayakkabıyı alıp gitti. Hemen ardında tekrar elinde kâğıt, kurşunkalem, mezurayla çıkıp geldi. Annesi, ayakkabı yerine Etsuko’nun ayağının kalıbını çizmenin daha iyi olacağını söylemişti, o yüzden gelmişti. Kâğıdı yere serdi. Etsuko’yu üzerine bastırarak annesinin söylediği gibi ayağının kalıbını çizdi, ölçüleri not aldı.</p>

  <p>Etsuko, ayın yirmi ikisi sabahı, Yukiko eşliğinde baba oğul Stolz’ları Sannomiya Garı’ndan yolcu etti. Akşam yemekte konusu açıldığında, Peter’ın ayrılırken çok üzüldüğünü anlattılar. “Etsuko, ne zaman Tokyo’ya gidiyorsun? Eğer gelirsen bizim gemimize uğrasana. Gemi, yirmi dördü akşamı kalkacak. Eğer gayret edersek tekrar görüşebiliriz,” diye buharlı tren kalkana kadar defalarca söylemişti. Sachiko çocuğun haline üzülmüştü. Bunu da bahane ederek, “Etsuko’cuğum öyleyse, Yokohama’ya kadar gidip Peter’ı yolcu edersin,” dedi. “Anneciğin ayın yirmi dördündeki törenlere katılmadan yola çıkamaz. Sen ablanla birlikte yarın akşam buharlı trene binerseniz, öbür gün sabah iner inmez doğruca gemiye giderek onları görebilirsiniz. Ben de ayın yirmi altısı gibi yanınıza geleceğim. O arada siz de Tokyo’yu gezer, Shibuya’da kalırsınız. Ne dersin?” diye sorunca Etsuko da, “Hı hı, iyi olur,” demişti. Böylece aniden karar verilmiş oldu.</p>

  <p>“Yukiko’cuğum sence nasıl, yarın akşam yola çıkabilir misiniz?”</p>

  <p>“Alacağım çok şey var ama...”</p>

  <p>“Yarın halledersin...”</p>

  <p>“Şey, tren geç saatte kalkarsa Etsuko uykusuz kalır. Hem öbür gün sabah binsek bile yetişebiliriz.”</p>

  <p>Sachiko içi parçalanarak Yukiko’nun burada bir gün olsun fazla kalmak isteyişini fark etti. Ne hissettiğini belli etmeden, “Doğru söylüyorsun. Madem öyle öbür gün de olur,” dedi.</p>

  <p>“Çok erken dönüyorsun! Daha yeni gelmiştin zaten,” dedi Taeko şakalaşır gibi bir havayla.</p>

  <p>“Ben de daha kalmak isterdim ama Etsuko’cuk ve Peter için olacaksa, başka türlü yapamam.”</p>

  <p>Yukiko, temmuzda geldiğinde, iki ay kadar burada kalmayı ummuştu. Ertesi gün yola çıkacaksa, hesaplarında küçük bir değişiklik olmuştu. Biraz hayal kırıklığı duyuyordu. En azından bu sefer yanında Etsuko’yla dönecekti. Arkadan Sachiko da gelecekti. Tek başına dönmenin verdiği burukluk yoktu fakat yine de Sachiko’lar anne kız o kadar uzun süre orada kalamazlardı. Etsuko’nun okulu açılmadan dönüp geleceklerdi elbette. Ondan sonra kendisinin belki yine Tokyo’da kalması gerekecekti. Bunları düşününce Yukiko, Ashiya’da kalmak istemesinde ortanca ablasının ailesiyle yaşamak istemesinin payı olduğunu ama dahası Kansai’ye, bu bölgeye duyduğu derin sevginin sonucu olduğunu düşündü. Tokyo’yu sevmemesinde, oradaki eniştesiyle anlaşamamaları kadar, Kantō bölgesinin havasına suyuna da bir türlü alışamamış olmasının etkisi olduğunu kendisi de çok iyi biliyordu.</p>

  <p>Sachiko, kız kardeşinin içinden geçenleri tahmin ettiğinden, ertesi gün bu konuda ağzını açıp bir şey söylemedi. Ne yapacaklarına, Yukiko ve Etsuko istedikleri gibi karar versinler, diye düşündü. Yukiko, sabah boyunca evde oyalanıp durdu. Sonuçta Etsuko’nun gitmeyi çok istediğini görünce, öğleden sonra tek başına hazırlandı. Her zamanki iğnesini Taeko’ya yaptırdı. Kimseye bir şey söylemeden O-Haru ile birlikte çıkıp bir yerlere gitti. Akşamüzeri altıdan sonra, eli kolu Kobe’deki Daimaru mağazası ve Motomachi semtindeki mağazaların paketleriyle dolu döndü geldi.</p>

  <p>“Bunu da aldım.”</p>

  <p>Kimonosunun kuşağından, ertesi günkü Fuji Ekspresi’ne iki bilet çıkardı. Tren sabah yedide Osaka’dan kalkıyor, Yokohama’ya öğleden sonra üçte varıyordu. Herhalde üçü biraz geçe rıhtımda olabilirlerdi. Görüşmek için en az iki-üç saat vakitleri olacaktı. Gideceklerinin kesinleştiği anlaşılınca telaşla eşyaları hazır etmekle uğraştılar. Bayan Stolz’un yanına gidip haber verdiler.</p>

  <p>Etsuko heyecandan öyle kolayca uyuyacak gibi görünmüyordu. Yukiko onu, “Yarın sabah erken kalkacağız, hadi uyu, uyu artık,” diyerek zorla ikinci kata, odasına çıkardı. Sonra ağır ağır kendi eşyalarını toplamaya başladı. Toparlanması bittiğinde Teinosuke hâlâ çalışma odasında çalışıyordu. Yukiko, ablası ve kardeşi gece yarısını geçene kadar salonda sohbet ettiler. Sonunda Taeko, “Hadi yatalım artık Yuki Ablacığım,” diyerek nezaket kurallarından yoksun bir şekilde ağzını kocaman açarak esnedi. Üçünün içinde nezaket kurallarından en az nasibini almış olanı oydu. Bu açıdan Yukiko ile taban tabana zıttı. Sıcak yaz aylarında bu durum iyice açığa çıkıyordu. Bu gece de, banyodan çıktıktan sonra, beline rasgele incecik bir kuşak tutturulmuş gecelik kimonosuyla arada göğsünü bağrını açıp yelpazeyle kendisini serinletmeye çalışarak oturmuştu.</p>

  <p>“Uykun geldiyse, sen git yat Koisan.”</p>

  <p>“Yuki Ablacığım senin uykun yok mu?”</p>

  <p>“Bugün çok koşuşturdum, gerilmişim herhalde, uykum gelmedi.”</p>

  <p>“Bir iğne daha yapayım mı?”</p>

  <p>“Yarın sabah çıkmadan yapmak daha iyi belki.”</p>

  <p>“Bu sefer yazık oldu Yukiko’cuğum,” Sachiko, Yukiko’nun yüzündeki lekenin uzun zaman sonra belli belirsiz ortaya çıktığını fark ederek o tarafa doğru bakarken böyle dedi. “Bu yıl bitmeden bir kez daha gelmeni istiyorum. Gelecek yıl otuz üç yaşında olacaksın; hani, o yaş kadınlar için uğursuz yaştır, her türlü fenalık yakın olur denir ya... o yüzden...”</p>

  <p>Birkaç gün önce yola çıkan baba oğul Stolz’lar Kobe’deki Sannomiya Garı’ndan trene binmişlerdi ancak Yukiko ile Etsuko sabah biraz daha geç çıkabilmek için Osaka’dan binmeye karar vermişlerdi. Buna rağmen yetişmek için altıda Devlet Demiryolları hattına binmeleri gerekiyordu. Sachiko istasyona gitmeden, onları kapıdan yolcu etme niyetindeydi. Ancak Bayan Stolz çocuklarla birlikte onları Ashiya İstasyonuna kadar götürüp yolcu etmek istiyordu. Böyle olunca Sachiko da, Taeko da, O-Haru da hep birlikte çıktılar.</p>

  <p>“Ben dün gece gemiye telgraf çektim. Trenin saat bildirdim.” Treni beklerken Bayan Stolz böyle söylemişti.</p>

  <p>Etsuko, “Peter, mutlaka güvertede bekleyecektir, değil mi?” diye sordu.</p>

  <p>“Hı hı, öyle düşünüyorum. Etsuko sen, çok düşünceli, teşekkür ederim.” Bunları söyleyen Bayan Stolz, Rosemarie ve Fritz’e de, “Etsuko’ya teşekkür edin çocuklar,” dedi Almanca. Sachiko’lar, söylediklerinin içinde bir tek <i>danke schön</i>’ü anladılar.</p>

  <p>“Anneciğim çabuk gel olur mu!”</p>

  <p>“Olur, ayın yirmi altısı-yirmi yedisi gibi mutlaka oradayım.”</p>

  <p>“Mutlaka değil mi?”</p>

  <p>“Mutlaka.”</p>

  <p>“Etsuko, çabucak geri gel!” Rosemarie hareket etmeye başlamış trenin ardından koşarak böyle seslendi.</p>

  <p><i>“Auf Wiedersehen</i>!”</p>

  <p><i>“Auf... Wiedersehen</i>!”</p>

  <p>Etsuko ne zaman öğrenmişti ki? Böyle Almanca vedalaşarak ellini salladı.</p>


  <h2 id="sigil_toc_id_41">On dördüncü bölüm</h2>

  <p>Sachiko ayın yirmi yedisinde, sabah Kamome Ekspresi ile yola çıkmaya karar vermişti. Yola çıkmadan bir önceki gece eşyalarını hazır ettiğinde, Shibuya’dakilere götüreceği hediyeler falan derken büyüklü küçüklü üç bavulu olduğunu gördü. Tek başına zorlanacaktı. O-Haru’yu da yanına almayı düşündü. Hem bu bahaneyle o da Tokyo’yu görüp gezmiş olurdu. Teinosuke’ye, Taeko göz kulak olurdu. Aklı burada kalmazdı. Yanında O-Haru’yu götürmesi pek çok açıdan iyi olacaktı. Duruma göre okul başlayacağı sıra Etsuko’yu, O-Haru’ya teslim edip gönderir, kendisi biraz daha kalabilirdi. Onca zaman aradan sonra Tokyo’ya gidiyordu. Biraz keyfini çıkarıp tiyatroya falan giderdi. Sachiko içten içe böyle planlamıştı.</p>

  <p class="bosluk"/>

  <p>“Aaa, O-Haru Kalfa da mı geldi!”</p>

  <p>Etsuko, Yukiko ve Tsuruko teyzesinin en büyük oğlu Teruo ile Tokyo İstasyonu’na onları karşılamaya gelmişti. Annesinin arkasından hiç beklemediği anda O-Haru’nun inip geldiğini görünce, bir sevinç çığlığı attı. Arabaya bindiklerinde, “Şuradaki Marunouchi binası, şurası İmparatorluk Sarayı,” diye heyecanla bilmiş bilmiş konuşup durdu.</p>

  <p>Yüzüne renk gelmiş, kanlı canlı olmuştu. Yanakları bile hafifçe dolmuştu.</p>

  <p>“Etsuko’cuğum, bugün gelirken Fuji Dağı’nı gördük. Değil mi, O-Haru Kalfa?”</p>

  <p>“Evet! En tepesinden eteğine kadar tek bir bulut yoktu, apaçık görünüyordu.”</p>

  <p>“Biz gelirken biraz bulutluydu. Zirvesini göremedik.”</p>

  <p>“Yaa, demek öyleydi küçükhanım? Öyleyse O-Haru Kalfanızın talihi biraz daha yaver gitti demek efendim.” O-Haru, bir tek Etsuko’ya bitap ederken kendisinden “O-Haru” diye bahsediyordu.</p>

  <p>Araba, Horibata’ya gelince, Teruo’nun şapkasını çıkardığını gören Etsuko, nereden geçtiklerini anladı: “Bak! O-Haru Kalfa burası Nijyū-bashi Köprüsü!”</p>

  <p>“Önceki geldiğimizde arabadan indik. Köprünün yanında eğilerek selam durduk. İmparator hazretlerine saygılarımızı sunduk,” diye anlattı Yukiko.</p>

  <p>“Hı hı! Öyle yaptık anneciğim!”</p>

  <p>“Ne zaman?”</p>

  <p>“Geçen sefer... Ayın yirmi dördünde Bay Stolz, Peter, ablam ve ben orada yan yana durduk. Eğilerek saygılarımızı sunduk.”</p>

  <p>“Nee! Stolz’lar Nijyū-bashi’ye mi geldiler?”</p>

  <p>“Ablam getirdi.”</p>

  <p>“O kadar vaktiniz var mıydı ki?”</p>

  <p>“Çok az zamanımız vardı. Boyuna saate bakıp durduk. Epey endişelendik ama yine de...”</p>

  <p class="bosluk"/>

  <p>O gün Yukiko ve Etsuko büyük bir telaşla rıhtıma ulaştıklarında baba oğul Stolz’ların güvertede kendilerini beklediğini gördüler. Epeydir orada onların yolunu gözlüyorlardı. Yukiko geminin kalkış saatini sordu. Akşam yedide olduğunu öğrendi. Öyleyse daha dört saatleri vardı. New Grand Hotel’e çay içmeye gitmeyi düşündü. Ama henüz çay saati için erkendi. Bunun üzerine Tokyo’ya gitmeyi önerdi. Trenle gidiş geliş bir saat kadar tutuyordu. Bunun dışında üç saat kadar vakitleri vardı. Arabayla bir tur atarlarsa Marunouchi civarını görebilirlerdi. Peter ve babasının Tokyo’yu hiç görmemiş olduğunu biliyordu. Bu nedenle böyle bir öneri getirmişti. Bay Stolz başlangıçta epey tereddüt etti. “Yetişebilir miyiz? Bir sorun olmaz mı?” diye iki-üç kez sorup iyice emin olduktan sonra kabul etti. Dördü hemen Sakuragi-chō hattına binip Yūraku-chō’da inip önce Imperial Hotel’de bir çay içtiler. Dört buçuk gibi otelden ayrılıp bir saat kadar arabayla oradan oraya dolaştılar. İlk olarak Nijyū-bashi’ye gittiler. Arabadan indiler. Eğilerek imparatora saygılarını sundular. Harp Bakanlığı, İmparatorluk Meclisi, Başbakanlık Resmi İkametgâhı, Deniz Kuvvetleri Bakanlığı, Adalet Bakanlığı, Hibiya Parkı, Imperial Tiyatrosu, Marunouchi binası gibi bir sürü yeri ya arabanın içinden ya biraz inerek büyük bir süratle dolaşıp gördüler. Beş buçukta Tokyo İstasyonu’na vardılar. Yukiko ve Etsuko onlarla bir kez daha Yokohama’ya kadar giderek gemi kalkarken yolcu etmek istediler. Ancak Bay Stolz defalarca bu isteklerini geri çevirdi. Hem sabahın erken saatlerinden beri koşuşturup duruyorlardı. Eğer geç olursa Etsuko iyice yorulur diye endişe etmişti. O yüzden Bay Stolz’un istediği gibi Tokyo Garı’nda vedalaştılar.</p>

  <p class="bosluk"/>

  <p>“Peter sevindi mi?”</p>

  <p>“Tokyo ne kadar harikaymış diye çok şaşırdı. Öyle değil mi Etsuko’cuğum?”</p>

  <p>“Hı hı. Kocaman kocaman binaları görünce gözleri yerinden oynadı!”</p>

  <p>“Babası Avrupa’yı biliyor ama Peter, Manila ile Kobe-Osaka dışında bir yer bilmiyordu.”</p>

  <p>“İşte Tokyo böyleymiş diye bakıyordu sanki,” dedi Etsuko.</p>

  <p>“Etsuko’cuğum sen de öyle hissetmedin mi?”</p>

  <p>“Ben Japon değil miyim! Görmeden önce de biliyordum.”</p>

  <p>“Tokyo’yu bir ben biliyordum, anlatana kadar kendimi helak ettim,” dedi Yukiko.</p>

  <p>“Ablacığım, Japonca mı anlattın?” diye sordu Teruo.</p>

  <p>“Şey, ben önce Peter’a anlattım o babasına çevirdi. Ama İmparatorluk Meclisi, Başbakanlık Resmî İkametgâhı dediğimde Peter de anlayamadı. Ben de az biraz İngilizce katıp öyle anlatmaya çalıştım.”</p>

  <p>“Ablacığım, İmparatorluk Meclisi, Başbakanlık Resmî İkametgâhı’nın İngilizcesini iyi ki biliyormuşsun.” İçlerinde bir tek Teruo tam doğru aksanla Tokyo lehçesi konuşuyordu.</p>

  <p>“Japoncanın arasına birkaç sözcük İngilizce sıkıştırdım. İmparatorluk Meclisi’ni biliyordum da, iş Başbakanlık Resmî İkametgâhı’nı anlatmaya gelince, ‘Burası Konoe Hazretleri’nin olduğu yer,’ diye Japonca söyledim.”</p>

  <p>“Ben de Almanca konuştum!”</p>

  <p><i>“Auf Wiedersehen</i> mi dedin?”</p>

  <p>“Hı hı, Tokyo Garı’nda ayrılırken defalarca söyledim.”</p>

  <p>“Bay Stolz da defalarca bize İngilizce teşekkür etti.”</p>

  <p>Sachiko normalde az konuşan içine kapanık Yukiko’nun tiril tiril <i>yūzen</i> desenli kimonosuyla, Batı kıyafetleri giymiş Etsuko’nun elini tutmuş, yabancı bir beyefendiye ve çocuğa eşlik ettiğini, Imperial Hotel’in lobisinde, Marunouchi’de devlet binalarının, bakanlıkların, işyerlerinin oralarda gezindiğini gözlerinin önün getirince bunun tuhaf bir dörtlü oluşturduğunu düşünmeden edemedi. Kim bilir, çocukların ısrarlarına dayanamayıp gelmeyi kabul etmiş olan Bay Stolz söylenenleri anlayamamanın verdiği sıkıntıyla durmadan saatine bakıp duruyor, ağzını bıçak açmadan oradan oraya sürüklenip götürülüyordu. Bu durumun ne kadar aklıselimden uzak olduğunu, kendisine ne kadar zor anlar yaşattığını Sachiko tahmin edebiliyordu.</p>

  <p>“Anneciğim, şu resim galerisini biliyor musun?” Araba Gaienmae’ye vardığında Etsuko böyle sormuştu.</p>

  <p>“Elbette! Anneni taşradan yeni gelmiş biri gibi sanma!” Böyle demişti ama işin aslı Sachiko, Tokyo’yu o kadar iyi bilmiyordu. Çok eskiden on yedi-on sekiz yaşlarında henüz genç bir kızken babası kendisini bir-iki kez buraya başkente getirmişti. O zaman, Tsukiji Uneme-chō’da bir handa bir süre konaklamışlardı. Her yeri iyice gezip dolaşmıştı. Fakat bahsettiği şey 1923’teki büyük depremden önceydi. Şehir o felaketin izlerini üzerinden sildikten sonra Sachiko, bu imparatorluk şehrine bir kez de Hakone’deki halaylarından dönerken gelmiş, Imperial Hotel’de birkaç gece kalmıştı. O kadar. Düşününce, Etsuko’nun doğumunun üzerinden dokuz yıl geçtiğini, o arada bir kez bile Tokyo’ya gelmemiş olduğunu fark etti. Biraz önce Etsuko ve Peter’ın halleriyle eğlenip durmuştu. Ama işin aslı kendisi de tren Tokyo Shinbashi İstasyonu’ndan çıkıp da Tokyo Garı’na giderken, yüksek demiryolu hattının iki tarafındaki azametli binalardan gözlerini alamazken, uzun aradan sonra ilk kez imparatorluk kentinin ihtişamıyla buluştuğunu hissederek az biraz heyecan duymamış da değildi.</p>

  <p>Osaka’da da son zamanlarda Mido-suji Bulvarı genişletilmiş Nakanoshima’dan Senba’ya kadar modern yapılar birbiri peşi sıra yapılmaya başlamıştı. Asahi binasının onuncu katındaki Alaska Restoran’dan şehir muhteşem görünüyordu. Yine de Tokyo ile mukayese bile edilemezdi. Sachiko’nun bu imparatorluk şehrini son görüşünde Tokyo, depremin etkilerini üzerinden yeni yeni atmaya başlamıştı. Şehrin ondan sonra bu kadar gelişmiş olacağını asla tahmin edemezdi. Yüksek tren yolu hattından geçerken her şey, kendi bilip tanıdığı Tokyo’dan tamamen farklı görünüyordu. Trenin penceresinden hızla akıp giden devasa şehir... aradaki boşluklardan görünüp kaybolan parlamento binasının kulesi... bunları görünce bir kez daha dile kolay dokuz yılın ne kadar uzun olduğunu... tüm bu sürede sadece başkentin değil kendisinin de, etrafindakilerin de ne kadar değiştiğini fark etti.</p>

  <p>Doğruyu söylemek gerekirse, Tokyo’yu o kadar sevdiği söylenemezdi. Ancak, üzerinde talih saçan bulutlar süzülen İmparatorluk Sarayı’nın bulunduğu Chiyoda Kalesi’nin insana sunduğu bahtiyarlık anlatılmaya değerdi. Bir tek bu, ne Kyoto’da ne Osaka’da olan bir şeydi. Kendisi için Tokyo’nun büyüsünün nerede olduğunu söyleyecek olursa, merkezinde o sonsuzluk sembolü çam ağaçlarıyla çevrili kalenin yer aldığı Marunouchi bölgesindeydi. Edo Dönemi’nden kalma kale, gözetleme kulesi, hendeğin zümrüt yeşili suları ve şehrin heybetli binalarının muhteşem görüntüsü... Burayı kaç kere görürse görsün asla sıkılmazdı! Ancak bunun dışında onu o kadar etkileyen bir şey yoktu dese yeriydi. Ginza’dan Nihon-bashi Köprüsü’ne kadar güzel olmasına güzeldi. Ama havası bile ona uymuyordu, kupkuruydu. Yaşayabileceği bir yer değildi Tokyo. Özellikle de, banliyölerinin kasvetli görüntüsüne dayanamıyordu. Bugün de Aoyama’dan geçip Shibuya’ya giderken bir yaz akşamı olmasına rağmen nedense içi ürperdi. Kendini, bilmediği uzak diyarlara gelmiş gibi hissetti. Daha önceden Tokyo’nun bu bölgesinden geçmiş miydi hatırlamıyordu ama gözlerinin önündeki şehir Kyoto, Osaka ya da Kobe’den tamamen farklıydı. Sanki Tokyo değil de, daha kuzeyde Hokkaidō hatta Mançurya’da çok uzakta, yeni yeni gelişmekte olan bir yere gelmiş gibi hissediyordu. Şehir dışı dese de aslında buralar büyük Tokyo metropolünün bir bölümünü oluşturuyordu. Shibuya’dan Dōgenzaka’ya kadar yolun iki yanında mağazalar diziliydi. Hareketli bir yerdi. Yine de bir şeyler eksikti. Yoldan geçen insanların yüzleri neden öyle beyaza çalıyor ve soğuk görünüyordu ki?</p>

  <p>Sachiko kendi yaşadığı Ashiya’nın havasını, toprağının rengini, canlılığını, havanın insanın tenini okşayan yumuşaklığını düşündü. Burası Kyoto olsaydı, şehrin hiç bilmediği bir yerine gitse bile eskiden beri biliyormuş gibi hisseder, içinden oradan birileriyle konuşmak gelirdi. Ancak Tokyo denilen bu yere ne zaman gelirse gelsin kendisiyle hiçbir bağı olmayan yabancı bir memlekette gibi hissediyordu. Sachiko böyle bir şehirde, böyle bir yerde gerçek bir Osaka çocuğu olan birinin, hem de bir başkası değil, kendi ablasının yaşamasına bir türlü inanamıyordu. Bazen rüyasında hiç bilmediği bir şehirde dolaşır, ya annesinin, ya ablasının yaşadığı bir eve gelirdi. “Aa annem, ablam burada mı yaşıyor!” diye şaşırırdı... Şimdi buraya geldiğinde hissettikleri tam o rüyalara benziyordu. “Neyse ki ablam burada kalmaya dayanabiliyor,” diye içinden geçirdi. Ablasının yanına gidene kadar gördükleri sanki gerçek değilmiş gibi geldi ona.</p>

  <p>Araba Dōgenzaka’dan neredeyse tamamen çıkıp sola doğru sessiz sakin evlerin olduğu bir yere döndü. O sırada en büyükleri on yaşlarında iki-üç çocuk arabanın çevresine üşüştü.</p>

  <p>“Teyzeciğim, teyzeciğim!”</p>

  <p>“Teyzeciğim, teyzeciğim!”</p>

  <p>“Annem bekliyor!”</p>

  <p>“Evimiz hemen şurada!”</p>

  <p>“Durun, dikkatli olun, arabadan biraz uzak durun!” İyice yavaşlamış arabadan Yukiko seslendi.</p>

  <p>“Aa ablamın çocukları mı? En büyüğü Tetsuo mu?” diye sordu Sachiko.</p>

  <p>“Yok, Hideo!” diye Teruo onu düzeltti.</p>

  <p>“Hideo, Yoshio, Masao!”</p>

  <p>“Hepiniz ne kadar çok büyümüşsünüz! Osaka lehçesi de konuşmasanız kim olduğunuzu bilemezdim.”</p>

  <p>“Teyzeciğim, hepsi Tokyo lehçesini çok iyi konuşuyor. Şimdi sana hoş geldin demek için Osaka lehçesi konuşuyorlar!”</p>


  <h2 id="sigil_toc_id_42">On beşinci bölüm</h2>

  <p>Shibuya’da ablasının ailesinin nasıl yaşadığını Yukiko’dan defalarca duymuştu. Ancak çocuklar yüzünden evin her yerinde dağınıklıktan ayak basacak yer yoktu; bu kadarını asla hayal edemezdi. Ev yeni bir bina olduğu için kasvetli olduğu söylenemezdi; bu konuda söylenenler doğruydu. Fakat evin direkleri incecikti. Döşeme kirişleri kalitesizdi. Her haliyle ucuz, kiralık bir yer olduğu görülüyordu. Çocuklar dimdik merdivenlerden inerken bile tüm ev zangırdıyordu. Sürgülü kâğıt kapıların ya da kare çıtalı sürgülü kapıların üzerindeki yırtıklar beyaza çalan yeni ancak ucuz malzemeyi iyice ortaya çıkarıyor, perişan görünüyordu.</p>

  <p>Osaka’da Uehon-machi’deki aile evleri, Sachiko’ya eski tarz ve loş geliyor, orayı pek sevmiyordu. Ancak geçmişin izlerini taşıyan o ev, böyle bir evden çok daha huzur doluydu. Her ne kadar loş dese de, az da olsa yeşillikler vardı. Dipte Japon tarzı oturma odasındayken bu bitkilerin arasından ardiye kapısına kadar görünen manzara şimdi özlemle gözlerinin önünde canlanıyordu. Bu evin de önünde ve arkasında, en azından çitin kenarına saksı koyacak kadar bir açıklık vardı ama öyle bahçe falan denilmezdi buna.</p>

  <p>Aşağısı çocukların sesinden durulmayacak gibiydi. Ablası bunu düşünerek evde misafir ağırlamaya en uygun olan ikinci kattaki Japon tarzı sekiz <i>tatami</i>’lik büyük odayı Sachiko için hazırlamıştı. İlk iş olarak odaya eşyalarını koyduran Sachiko, odanın nişinde Kyoto’lu ünlü ressam Seihō’nun <i>Ayu</i> balığı resim rulosunun asılı olduğunu gördü. Merhum babası, Seihō’nun resimlerinin koleksiyonunu yapardı. Çoğunu elden çıkarmışlardı. Bu geriye kalan iki-üç resimden biriydi. Burada ona tanıdık gelen tek şey bu değildi. Tablonun önünde parlak kırmızı vernikli, sekiz ayaklı alçak sehpa; sürgülü kapının üzerindeki boşluğa asılan yüz küsur yıl önce yaşamış ünlü kaligrafi ustası Rai Shunsui’nin eseri, duvara dayalı <i>maki-e</i> sanatıyla yapılmış altın varaklı büfe; onun üzerindeki saat... her birinin, bir zamanlar Uehon-machi’deki aile evinde durdukları köşenin görüntüsü Sachiko’nun gözlerinin önünde canlanıyordu. Ablası tüm bunları, geçmişin ihtişamının hatırasına az da olsa yakın olabilmek için Osaka’dan yüklenip getirmişti herhalde. Bir başka sebebi de bu kasvetli odaya biraz renk katma isteği olmalıydı. Fakat bu eşyalar Japon tarzı hasır yaygılı odaya renk katmak şöyle dursun tam tersi etki yaratıyordu. Tüm bu güzel şeyler odanın derme çatmalığını daha da ortaya çıkarıyordu. Merhum babalarından hatıraydı ama Tokyo’nun banliyösündeki böyle bir yere getirilip konması o kadar tuhaftı ki, tamamen ablasının içinde bulunduğu durumu vurguluyordu.</p>

  <p class="bosluk"/>

  <p>“Ablacığım eşyaların her birine ne iyi yer bulmuşsun!”</p>

  <p>“Eşyalar buraya ilk geldiğinde bu kadar çok şeyi nereye koyacağımı bilemedim. Nereye nasıl koydum bilmiyorum ama en sonunda yerleşebildik. Ev ufak gözükse de doldurdukça doluyor, biliyor musun?”</p>

  <p>Sachiko o gece yatmak için odasına çıkarken ablası da onunla birlikte geldi. Oturup sohbet etmeye başladı. O kısacık arada bile çocuklar yanlarına geldiler. İkisinin boyunlarına yapışıp kaldılar. Ablası çaresiz bir şekilde, “Çok sıcak, aşağıya gidin, teyzenizin üstünü buruşturuyorsunuz,” diye çocukları azarlamaya başlayınca, iki lafı bir araya getirip doğru dürüst konuşamadılar.</p>

  <p>“Masao’cuğum, aşağı gidip O-Hisa Kalfa’ya, teyzene hemen soğuk bir şeyler getirmesini söyler misin? Masao’cuğum anneciğinin sözünü dinle bak!” Bunları söyleyen ablası dört yaşına yaklaşan küçük kızı Umeko’yu dizlerine oturtup tutarak: “Yoshio’cuğum, aşağıya gidip yelpaze getir. Hideo’cuğum sen ağabey oldun artık. Bir ağabeyin hemen söz dinleyip aşağıya gitmesi gerek. Anneciğiniz ne kadar zaman sonra teyzeciğinizle iki çift laf edecek, bize böyle yapışırsanız ne konuşacağımızı bilemeyiz, öyle değil mi?”</p>

  <p>“Hideo’cuğum kaç yaşına geldin sen?” diye sordu Sachiko</p>

  <p>“Dokuz.”</p>

  <p>“Dokuz yaşına göre büyük gözüküyorsun. Seni kapıda ilk gördüğümde Tetsuo zannettim.”</p>

  <p>“Dışarıdan büyük görünüyor ama hep böyle annesinin yanından hiç ayrılmıyor. Azıcık olsun ağabey gibi davranmıyor. Tetsuo’ya gelecek olursak ortaokula başlamasına az kaldı. Onun için çok çalışması gerekiyor. O yüzden bu tür haşarılıkları yok.”</p>

  <p>“Evde hizmetçi olarak sadece O-Hisa Kalfa var, değil mi?”</p>

  <p>“Hı hı. Yakın zamana kadar O-Miyo Kalfa da buradaydı. Osaka’ya geri göndermemizi isteyince, izin verdik, döndü. Umeko artık iyice ayaklandı. Öyle bakıcıya falan gerek yok artık bence.”</p>

  <p>Sachiko, ablasını tüm bu işlerden perişan bulacağını düşünmüştü. Fakat hiç de öyle değildi. Saçları düzgünce toplanmış, üstüne başına çekidüzen vermişti. Ne halde olursa olsun zarafeti elden bırakmayan ablasına hayranlık duymadan edemedi. En büyükleri on beş yaşında, on iki, dokuz, yedi, altı ve dört yaşlarında tam altı çocuğuna ve kocasına bakıyordu. Üstelik ona yardımcı olabilecek tek bir hizmetçisi vardı. Bu durumda, tamamen bakımsız görünse yeriydi. Hani olduğundan on yaş daha büyük gözükse de kimse buna bir şey diyemezdi. Bu sene otuz sekiz yaşına girecek ablası ise diğer kardeşleri gibi yaşından beş-altı yaş genç gözüküyordu. Makioka’ların dört kızının içinde en büyük ablaları ve üçüncü çocuk Yukiko annelerine benziyor, ikinci kız olan Sachiko ve en küçükleri Taeko ise babalarını andırıyordu. Anneleri Kyoto’luydu o yüzden ablasının ve Yukiko’nun çehrelerinde Kyoto kızı havası seziliyordu. Ancak ablası ve Yukiko’nun benzemediği nokta, ablasının daha iri hatlı olmasıydı. Sachiko’dan aşağıya gittikçe kız kardeşlerin sırayla boyları kısaldığı gibi ablası da aynı şekilde Sachiko’dan biraz daha uzundu. Ufak tefek olan eniştesiyle yan yana çıkıp yürüdüklerinde ablası kocasından daha uzun bile duruyordu. Etine dolgundu. Her ne kadar Kyoto kızı dese de, Yukiko gibi ince, cılız değildi.</p>

  <p>Sachiko ablasının düğününde henüz yirmi bir yaşında bir genç kız olarak yer almıştı. O gün ablasının ne kadar muhteşem ve dünyalar güzeli göründüğünü hâlâ hatırlıyordu: Açık bıraktığında bin yıl önce yaşamış o ünlü Heian kadınlarının saçları gibi yerlere uzanan saçlarını, o gün, geleneksel Japon resimlerindeki gibi yukarıda toplattırıp kabarttırarak <i>shimada</i> tarzı yaptırmıştı. Bu saç biçimi belirgin hatlı çehresini, oval yüzünü ortaya çıkarmıştı. Her şeyiyle büyüleyici ve muhteşem görünüyordu. Onu bu haliyle gören Sachiko, eski zamanlarda saraylı kadınların giydiği on iki kat kimonodan oluşan kıyafet giydirilse nasıl olur diye içinden geçirmişti.</p>

  <p>O dönemlerde çıkan dedikodular Sachiko’ların kulağına kadar gelmişti. Memleketlerinde ve işyerinde herkes eniştesinin, karısının soyadını alacağını, iç güveysi olarak harika bir genç kızla evleneceğini konuşuyordu. Söylenenlerin doğru olduğunu, ablalarının ne kadar harika olduğunu kız kardeşler kendi aralarında da konuşmuşlardı. Evlenmesinin üzerinden on beş-on altı yıl geçmiş, ablaları altı çocuk annesi olmuştu. Yaşamları yavaş yavaş eski rahatlığını yitirmiş, dertler birbirini takip etmişti. Artık ablasının o zamanki gençliği, güzelliği kalmamıştı ama yine de boylu boslu, etine dolgun olması sayesinde halen bu kadar genç gözükebiliyordu. Ablasının kucağında tuttuğu küçük kızı Umeko elinin ayasıyla annesinin göğsüne yaka açıklığının olduğu yere pat pat vuruyordu. Sachiko içinden bunları geçirirken, ablasının çocuğun vurduğu yerdeki teninin ışıltısına, beyazlığına bakakaldı.</p>

  <p>Teinosuke, Sachiko’nun, yanında çocukla Shibuya’daki evde kalırsa, ablasına sıkıntı olacağını düşünmüştü. Yola çıkarlarken, “Bir ya da iki gece zahmet verdikten sonra Tsukiji’de Hamaya adlı hana geçseniz nasıl olur? Duruma göre ben oranın sahibesine telefon eder ya da bir mektup gönderir yerinizi ayarlarım,” demişti. Fakat, kocasıyla olsa neyse de, Etsuko’yla birlikte bir handa kalmak Sachiko’nun içine bir türlü sinmemişti. Ayrıca bunca zaman sonra ablasıyla konuşacak dağ gibi şey birikmişti. Böylece ablasında kalmaya karar vermişti. O-Haru’yu yanında getirmesinin bir sebebi de kendileri orada kalırken biraz olsun mutfak işlerine yardımcı olup işlerini hafifletmesi düşüncesiydi. Fakat bu halde iki gün geçirdikten sonra kocasının sözüne kulak vermiş olsa daha iyi olacağını fark etti.</p>

  <p>“Aslında çocukların gürültüsü her zaman bu kadar çok olmuyor. Hâlâ yaz tatili devam ettiğinden hepsi sabahtan akşama kadar evde. O yüzden bu kadar çok gürültü patırtı var. İki-üç gün geçsin, gündüz saatleri sakin olmaya başlar.” Ablası böyle diyordu ama Masao başta olmak üzere, en küçük üç çocuğu daha okula gitmiyordu. Ablasının başı öyle kolay kolay sakinleşecekmiş gibi görünmüyordu. Ablası fırsatını bulduğu her sefer yukarıya sohbet etmeye geliyordu. Ancak çok geçmeden ardından üç çocuk da geliyor, onlara yapışıp kalıyorlardı. Söz dinlemediklerinde ablası popolarına bir şaplak atıyordu. Bunun üzerine çocuklar iyice yaygara koparıyorlardı. Seslerinden insanın kulakları sağır olacakmış gibi oluyordu. Bu durum günde birkaç kez tekrar ediyordu. Sachiko, ablasının çocuklarından şamarı esirgemediğini Osaka’da yaşadıkları zamandan beri biliyordu. O kadarcık da yapmazsa bu kadar çocukla baş etmenin zor olduğunu anlıyordu.</p>

  <p>Durum böyle olunca şöyle sakin sakin sohbet etmeye fırsat bulamadılar. Etsuko’ya gelince Yukiko ilk birkaç gün onu Yasukuni Tapınağı, Sengaku-ji Tapınağı gibi yerlere götürüp gezdirdi. Fakat hava çok sıcaktı. Dolaşırken pek rahat edemiyorlardı. Etsuko çok geçmeden gezmekten sıkılıverdi. Sachiko, kardeşi olmanın ne demek olduğunu bilmeyen Etsuko’nun, kendinden küçük bir kız çocuğunun yanında olmaktan hoşlanıp bu fırsatla kuzeniyle yakınlaşacağını ummuştu. Bu da handa kalmak istememesinin sebeplerinden bir diğeriydi. Ne . yazık ki, Umeko pek ana kuzusuydu. Yukiko’ya bile gitmiyordu. O yüzden Etsuko’yla pek anlaşamadılar. Sonunda Etsuko ara ara, “Yakında okul başlayacak. Hemen dönmezsem Rumii de Manila’ya gitmiş olacak...” diye annesinin kulağının dibinde mızıldanmaya başladı. Ayrıca böyle bir terbiye şekline alışık değildi; teyzesi çocukları cezalandırmaya başlayınca korku dolu gözlerle teyzesine bakakalıyordu. Durumu gören Sachiko endişe etmeye başladı. Hem Etsuko’nun, tüm kız kardeşleri içinde en yumuşak huyluları olan ablasından sırf böyle bir sebepten soğumasını istemiyordu. Hem de kızının zaten zayıf sinirlerinin etkilenmesinden korkuyordu. Etsuko’yu, bir an evvel O-Haru’yla birlikte göndermekten başka çıkar yol göremiyordu. Tek emin olamadığı şey doktor meselesiydi. Doktor Kushida’nın tavsiyesiyle buldukları Tokyo Üniversitesi’nden Doktor Sugiura seyahatteydi. Eylül başından önce başkente dönmeyecekti. Onun dönüşünü beklemezlerse Etsuko’yu Tokyolara kadar getirmesi boşa gitmiş olmayacak mıydı?</p>

  <p>Sachiko düşünüp duruyordu. Daha uzun kalacaklarsa bir hana geçmeleri daha iyiydi. Hamaya Hanı’na hiç gitmemişti. Ancak sahibesinin Osaka’da ünlü Harihan Restoran’da garsonluk yapmış olduğunu biliyordu. Merhum babasını da iyi tanıyordu. Sachiko “küçükhanım” olduğu dönemlerden bu hanımı simaen tanıyordu. Yani hiç bilmediği bir handa kalmak gibi olmayacaktı. Teinosuke, burasının eskiden Japon usulü içkili eğlence yeri <i>machiai-chaya</i> olduğunu, sonradan hana çevrildiğini anlatmıştı. Hanın az odası vardı. Kalanların çoğu Osaka’dan, kafa dengi insanlar olurdu. Hizmetçilerinden büyük kısmı Osaka lehçesi konuşuyordu. Teinosuke, hanın insanın kendini memleketinde hissettireceği, Tokyo’da olduğunu unutturan bir yer olduğunu söylemişti. Bunları duyan Sachiko, oraya geçmenin daha iyi olacağını düşünmeye başladı. Ancak tüm gücüyle onları ağırlamaya çalışan ablasının halini görünce, konuyu bir türlü açamadı. Hem eniştesi de kendilerine büyük ihtimam gösteriyordu. Bir seferinde, “Evde şöyle sakin sakin bir akşam yemeği yiyemiyorsunuz,” diyerek, Tokyo’da tanınmış Dōgenzaka-no-Futaba adında Batı usulü restorana götürdü. Bir başka sefer yakınlardaki Pekin-Tei adlı Çin restoranına davet etti. Etsuko yalnız kalmasın diye çocuklarını da alarak kendilerine küçük bir ziyafet verdi. Eniştesi eskiden beri çevresindekileri bir yerlere davet ederek bir şeyler ısmarlamaktan hoşlanan biriydi zaten. Son zamanlarda eli biraz sıkılaşmış olsa da bu yönü hâlâ aynı görünüyordu. Belki de ailedeki konumu onlara daha çok özen göstermesine neden oluyordu. Sachiko işin aslının hangisi olduğunu anlayamadı. Eniştesi açısından baktığında, insanların baldızlarıyla arasının iyi olmadığını söylemeleri onu rahatsız ediyor olmalıydı. Bunun etkisiyle böyle davranıyor olabilirdi. Bir başka sefer eniştesi, “Sachiko’cuğum, Harihan ya da Tsuruya gibi güzel restoranlar dışındaki yerlere alışık değilsindir belki ama burada Dōgenzaka’daki <i>geisha</i> mahallesinin çevresinde bir sürü küçük restoran var. Tokyo’da lüks yerlerden çok bu tür yerlerde yemekler daha lezzetli oluyor. Eşlerini ya da kızlarını alıp bu yerlere gelen çok kişi var. Sachiko’cuğum, sizin için de değişiklik olur. Bana eşlik edip Tokyo’da olmanın hissini bir tadın,” diyerek onu davet etti. Ablasını çocukların başında bırakarak Sachiko ve Yukiko’yu alıp keyifle o yakınlardaki lezzetli yemekler yapan yerlere falan götürdü.</p>

  <p>Sachiko eskiden eniştesi, ablası Tsuruko’ya iç güveysi geldiği sıralarda ona yaptıklarını biraz da o günlere özlem duyarak hatırladı. Kız kardeşleriyle suç ortaklığı eder, sık sık onu üzecek bir şeyler yaparlardı. Bunu fark eden ablasını ağlattıkları olmuştu. Artık genç kızlığındaki gibi onu üzüp zor durumda bırakamazdı. Eniştesinin bu yumuşak yönünü onlara, ablasından fazla özen gösteren halini görünce burada kalmaktan başka yol göremedi. Etsuko’yu, Doktor Sugiura’ya gösterir göstermez Kansai’ye yola çıkmaya karar verdi. Böyle böyle düşünürken, ağustosu Shibuya’da bitirmişti.</p>


  <h2 id="sigil_toc_id_43">On altıncı bölüm</h2>

  <p>Eylül ayının ilk gecesi şunlar oldu.</p>

  <p>O akşam evin altı çocuğunun ve Etsuko’nun yemeklerini önceden yedirmişlerdi. Sonrasında eniştesi, ablası, Sachiko ve Yukiko evde akşam yemeği yiyor bir yandan da sohbet ediyorlardı. O gün depremin yıldönümü olduğundan konu depremden açılmış, sonra söz bu sene yaşadıkları sel felaketine gelmişti. Taeko’nun başına gelenler, Itakura adlı genç bir fotoğrafçının onu kurtarışı yemekte sohbetin konusu olmuştu. Bu sırada Sachiko da söze, “Çok şükür, ben öyle bir badire atlamadım. Olanları Koisan’dan duydum o kadar,” diye söze başlayarak o gün olanları bir bir anlattı. Sanki bu anlattıkları çağırmış gibi tam o gece son yıllarda görülen en şiddetli tayfun Tokyo da dahil tüm Kantō bölgesini vurdu. Sachiko kendi adına hayatında hiç yaşamadığı kadar dehşet dolu iki-üç saat geçirdi.</p>

  <p>Fırtınaların zararının az görüldüğü Osaka-Kansai bölgesinde büyümüş olan Sachiko, bir fırtınanın bu kadar korkunç olabileceğini hiç bilmiyordu. Bu nedenle fırtına sırasında büyük korku duymuştu. Dört-beş yıl kadar önce 1934 yılının sonbaharında Osaka’daki Tennō-ji Tapınağı’nın pagodasının yıkıldığı, Kyoto’nun doğu tarafındaki tepelerin rüzgârdan dımdızlak kaldığı fırtınayı kendisi de biliyordu. Yarım saat kadar süren bir korku yaşadığını hatırlıyordu. Fakat o sefer Ashiya civarında önemli bir şey olmamıştı. Tennō-Ji Tapınağı’nın pagodasının yıkıldığını da sonradan gazeteden öğrenmişler, o kadar şiddetli bir fırtına olduğunu sonradan fark edip şaşırmışlardı. Elbette bu sefer Tokyo’da yaşadıkları öncekiyle karşılaştırılamazdı bile. Gerçeği söylemek gerekirse, önce yaşadığı fırtınayı hatırladığı için, o kadar bir fırtınada bile bir tapınağın beş katlı pagodası yıkılıyorsa, böyle bir rüzgârda bu ev mümkün değil dayanmaz diye düşünüp iyiden iyiye dehşete düşmüştü. Fırtına şiddetli olmasına şiddetliydi; fakat kaldıkları Shibuya’daki evin de derme çatma hali fırtınayı belki beş belki on kat fazla hissetmelerine sebep olmuştu.</p>

  <p>Fırtına çıktığında çocuklar henüz yatmaya gitmemişlerdi. Akşam sekiz-dokuz civarları olmalıydı. Fırtına iyice şiddetlendiğinde saat onu bulmuştu. O sırada artık odalarına geçmişlerdi. Yukarıdaki sekiz <i>tatami</i>’lik odada Sachiko, Etsuko, Yukiko birlikteydiler. Ev korkunç bir şekilde sarsılıyordu. Etsuko bir yandan annesinin boynuna sarılırken bir yandan da, “Ablacığım yanıma gel!” diyerek Yukiko’yu da Sachiko’nun şiltesine çekmiş, ikisinin arasına sıkışıp boyunlarına sarılmıştı. Sachiko da, Yukiko da, Etsuko, “Korkuyorum!” diye çığlıklar attıkça başlangıçta, “Korkacak bir şey yok, birazdan dinecek, korkma!” diyorlardı. Ancak zaman ilerledikçe, Etsuko’nun kendilerine sarıldığı gibi ona sarılarak iyice birbirlerine sokuldular, dertop oldular. Üst katta sekiz <i>tatami</i>’lik odanın yanında üç <i>tatami</i>’lik oda vardı. Koridorun karşısında da dört buçuk <i>tatami</i>’lik bir oda bulunuyordu. Teruo ve Tetsuo küçük odada uyuyorlardı. Fırtına şiddetini artırınca bir süre sonra onlar da kalkıp yanlarına gelmişti. Kapıdan bakan Tetsuo, “Teyzeciğim, aşağı insek?” dedi. Teruo, “Aşağısı biraz daha güvenli. Oraya gidelim. Olmaz mı? Aşağıdakiler de uyumuyor zaten, bağrışmaları duyuluyor,” diye ekledi. Elektrikler kesikti. Karanlıkta Teruo’nun yüzü seçilmiyordu ama sesi her zamankinden farklıydı. Sachiko, Etsuko’yu korkutmamak için sesini çıkarmadı. Zaten deminden beri içten içe evin fırtınadan yıkılmasından endişe ediyordu. Her seferinde, “Acaba şimdi mi yıkılacak!” diye düşünerek soğuk terler döküyordu. Teruo’nun dediklerini ikiletmeden “Yukiko’cuğum, Etsuko’cuğum aşağıya inelim,” dedi. Çocukların ardından diğer üçü de merdivenlerden inmeye başladılar. Yolun yarısındayken, “İşte ev şimdi yıkılıyor!” diye düşündürten kuvvetli bir rüzgâr evi sarstı. Sachiko zaten normal zamanda bel verip sallanıp duran merdivenlerin, o anda iki yandan bir yelkenli gibi şişen duvarların arasına sıkışarak çatır çatır parçalanmaya başladığını zannetti. Direkler ve duvarların arası açılmıştı; o açıklıktan içeri rüzgâr, toz toprakla beraber içeri doluyordu. Bir an duvarların yıkılacağından, altında kalacaklarından korkarak ileri atılınca kaydı; neredeyse Teruo’yu düşürüyordu.</p>

  <p>Yukarıdayken rüzgârın uğultusu, havada uçuşan dallar, tuğlalar, tabelalar ve bin bir tür şeyin sesinden duymamışlardı. Ancak aşağı indiklerinde, “Korkuyorum! Çok korkuyorum!” çığlıklarının her yanı doldurduğunu fark ettiler. Hideo’dan başlayarak en küçük dört çocuk, eniştesinin ve ablasının yatarken kullandıkları altı <i>tatami</i>’lik odaya doluşmuş, anne babalarının etrafına toplanmışlardı. Sachiko’lar da oraya gelip oturunca, Yoshio ve Masao, “Teyzeciğim!” diyerek iki yandan ona sımsıkı yapıştılar. Etsuko da çaresiz Yukiko’ya sarıldı. Ablaları küçük kızı Umeko’yu kucağında sımsıkı tutuyordu; Hideo da annesinin kimonosunun koluna yapışmıştı. Hideo korkusunu biraz tuhaf ifade ediyordu. Rüzgâr durduğunda annesinin kimonosunun yenini sımsıkı tutarak tüm dikkatiyle kulak kabartıyor, uzaklardan rüzgârın şiddetli uğultusu gelmeye başlayınca telaşla annesinin yenini bırakıyor iyice zayıf, boğuk, titrek bir sesle, “Çok korkuyorum!” diyerek iki eliyle kulaklarını kapatıyor, gözlerini sımsıkı yumarak yüzünü yerdeki hasır örtülere gömüyordu. Dört büyük ve kız-erkek yedi çocuk, bu şekilde yere çömelip sinmiş halleriyle dehşetin vücut bulduğu heykellermiş gibi görünüyorlardı. Sachiko, eniştesi Tatsuo nasıl hissediyordu bilmiyordu ama üç kız kardeş; Tsuruko, Sachiko ve Yukiko “en azından hep birlikte olduklarını, enkazın altında ezilip kalsalar bile ellerinden gelecek bir şey de olmadığını” sözcüklere gerek kalmadan birbirlerine anlatmış, kaderlerine boyun eğmişlerdi. Gerçekten de rüzgâr biraz daha uzar, biraz daha şiddetlenirse, bu evin yerle bir olacağı açıktı. Sachiko az önce merdivenden inerken biraz da korkudan öyle zannettiğini düşünmüştü. Ama rüzgâr tüm kuvvetiyle vurdukça evin duvarlarında beş-altı santim çatlaklar oluştuğunu, bu odaya geldiğinde gözleriyle görmüştü. Çakan bir şimşeğin loş ışığında yirmi-otuz santim açıklık var gibi gelmişti ona. Doğrusunu söylemek gerekirse beş-altı santim demek abartı olmayacaktı. Bu çatlaklar hep öyle ayrık kalmıyor, rüzgâr dinince çatlaklar kapanıyor, tekrar esmeye başlayınca yine açılıyordu. Her seferinde çatlaklar daha korkunç bir hal alıyordu. Sachiko, Tango’da Mineyama’daki depremde Osaka’daki evlerinin iyice sallandığını hatırlıyordu. Deprem anlıktı hem fırtına gibi uzun da sürmüyordu. Direklerin, duvarların bu şekilde ayrılıp tekrar birleştiğine ilk kez tanık oluyordu.</p>

  <p>Hepsi korkudan titrerken, elinden geldiğince sükûnetini korumaya çalışan eniştesi Tatsuo da duvarların halini görünce huzursuzlanarak, “Bir tek burası mı bu kadar sallanıyor acaba? Yandaki evler sağlam yapılı, onlar bu kadar değildir herhalde,” diye konuştu. “Koizumi’lerin evinde bir şey yoktur eminim. Evleri hem sağlam inşa edilmiş hem de tek katlı.” Teruo, babasının ardından bunları eklemişti. “Baksana baba, Koizumi’lerin oraya sığınsak iyi olmaz mı? Burada kalırsak ya ev üzerimize yıkılırsa?” “Öyle yıkılacağı falan yok da, yine de onlara sığınırsak daha güvenli olabilir... Ancak uyuyorlarsa rahatsız ederiz belki...” diye tereddüt etti Tatsuo. Bunun üzerine, Tsuruko, “Böyle konuşulacak zaman değil. Bu fırtınada Koizumi’ler mutlaka ayaktadır,” deyince hepsi bir ağızdan, “Onlara sığınalım!” demeye başladılar. Koizumi’lerin evi, arka tarafta çitlerin ötesindeki evdi. Mutfak kapısından çıkıldığında, o evin arka kapısı hemen oracıktaydı. Ev sahibi emekli bir devlet memuruydu. Yaşlı karıkoca, bir oğullarıyla birlikte yaşıyorlardı. Oğullarının devam ettiği ortaokul, Teruo’nun burada naklini aldırdığı okuldu. Bu vesileyle Tatsuo da, Teruo da evlerine birkaç kez girip çıkmışlardı. Hizmetçi odasındaki, O-Haru ve O-Hisa o zamana kadar fısır fısır bir şeyler konuşuyorlardı. O anda çıkıp geldiler. “Dilerseniz, Koizumi Beylerin evine durumu bir kolaçan etmek için O-Hisa Kalfa’yla ikimiz bir gidip gelelim,” dedi O-Haru. “Müsaitlerse onlara geçmek için müsaade isteriz.” Bunları söyleyen O-Haru, Koizumi Beylerin evleri nerededir bilmezdi. Ancak O-Hisa’yla giderlerse kalanını kendi halledip olurlarını alıp gelmeyi düşündüğü belliydi. O-Haru olur ya da olmaz diye bir cevap verilmesini beklemeden kendi başına karar verip, “Tamam efendim. Böyle yapıp geleceğiz. O-Hisa Kalfa, rüzgâr kesilmişken gidelim,” dedi. “Dikkat edin yaralanmayın! Aman rüzgâr sizi sürüklemesin!” diye arkalarından seslenen Tsuruko ve Sachiko’nun endişelerine kulak asmadan O-Hisa’yı da alarak arka kapıdan çıktı. Bir süre sonra döndü geldi. “Kendileri için hiç sorun olmazmış, buyursunlar gelsinler dediler. Hadi efendim, bir an önce oraya sığının. Tam da Küçük Efendi Teruo’nun söylediği gibi o evde, bu korkunç fırtınadan eser yok. İnsan oradayken sanki fırtına yalanmış gibi geliyor,” dedi. Bir yandan da Etsuko’nun sırtına binmesi için ona sırtını dönerek, “Küçükhanım, sizi sırtımda götüreyim efendim. Fırtına çok sert, yürüyemezsiniz. O-Haru Kalfanızı bile rüzgâr iki kez geriye sürükledi. Sonunda sürünerek gittim. Her şey havada uçuşuyor. Yaralanmayın. Yorgana bir şeye sarınıp gitmeden olmaz,” dedi.</p>

  <p>Bunun üzerine enişteleri Tatsuo, “Madem öyle siz gidin. Ben eve göz kulak olayım,” diyerek yerinden kıpırdamadı. İlk önce Teruo, Tetsuo, Sachiko, Yukiko, Etsuko ve O-Haru, Koizumi’lere sığındılar. Kocasını bırakıp gitmeye Tsuroko’nun gönlü elvermedi. Ne yapacağını bilemezken O-Haru tek başına yine çıkıp geldi. “Küçük Efendi hadi gidelim,” diyerek hop diye Masao’yu sırtına aldı. Sonra tekrar dönerek bu sefer Yoshio’u yüklenmeye çalıştığında, Tsuruko da sonunda yerinde duramadı. Umeko kucağında, Yoshio’yu O-Hisa’nın sırtına koydurarak, o da sığınanlara katıldı. Tüm o süre boyunca O-Haru’nun yaptıkları gerçekten takdire şayandı. İkinci kez dönüp geldiğinde, az kalsın bir yerlerden uçup gelen bir çamaşır asacağı üzerine düşüyordu. O-Hisa’nın Yoshio’yu sırtına aldığını gördüğünde, “Küçük Efendi Hideo, buyurun,” diyerek, “Hideo artık büyüdü, kendisi gider,” sözlerine kulak asmadan tir tir titreyen Hideo’yu sırtına alarak koşturdu.</p>

  <p>Böylece, O-Hisa Kalfa’ya kadar hepsi Koizumi’lere sığındı. Üzerinden yarım saat geçtiğinde, ne düşündüyse Tatsuo da utana sıkıla, “Ben de rahatsız edeceğim efendim,” diyerek mutfak kapısından belirdi. Fırtına ondan sonra iyice arttı. Evin dışında fırtına korkunç şekilde uğulduyordu. Fakat Koizumi’lerin evine geldiklerinde, direkler de, duvarlar da olduğu gibi duruyor, eve hiçbir şekilde bir şey olması mümkün gözükmüyordu. Binanın işçiliğinin iyi ya da kötü olmasının bu kadar fark yaratması insanı şaşırtıyordu. Makioka’lar, ertesi sabah dörde kadar fırtınanın dinmesini beklediler. Sonra içlerinde hâlâ biraz korkuyla o derme çatma eve döndüler.</p>


  <h2 id="sigil_toc_id_44">On yedinci bölüm</h2>

  <p>Tayfunun ertesi günü hiç beklenmedik bir şekilde bulutlar dağıldı, mavi gökyüzü sonbaharın geldiğini haber verir gibi ortaya çıktı. Fakat o korkunç gecenin hatıraları Sachiko’nun kafasına kâbus gibi kazınmıştı. Aklından bir türlü atamıyordu. Her şeyden çok da Etsuko’nun dehşet içindeki, sinirleri bozulmuş halini görünce, şimdi tereddüt edip duracak zaman değil, diye düşündü. Sabah kocasının Osaka’daki ofisine yıldırım telefon bağlattı. Tsukiji’deki Hamaya Hanı’nda bir oda ayarlamasını istedi. Mümkünse bugün oraya geçmek istiyordu. Akşam üzeri Hamaya Hanından, Shibuya’daki eve telefon geldi. “Osaka’dan eşinizden telefon aldık. Odanız hazır efendim,” diye haber verdiler. “Ablacığım akşam yemeğini orada yeriz. O-Haru Kalfa birkaç gün daha sizde kalabilir mi? Sonra bir ara sen de yanımıza uğrarsın, olur mu?” diye alelacele vedalaşarak Tsukiji’ye, hana gitti.</p>

  <p>Yukiko ve O-Haru onlara hana kadar eşlik ettiler. Oraya gittiklerinden, hep beraber Ginza’da şöyle bir dolaşarak ecnebi yemekleri yemeye karar verdiler. Hanın sahibesi onlara, “Owari-chō’da Lohmeyer adında bir restoran var efendim,” diye tavsiyede bulununca oraya gittiler. O-Haru da dahil hep birlikte akşam yemeği yediler. Dönüşte dükkânlara uğradılar. Hatsudori’nin köşesine geldiklerinde diğer ikisinden ayrılan Sachiko ve Etsuko, yürüyerek Hamaya Hanı’na döndüler.</p>

  <p>Hana vardıklarında saat dokuzu geçmişti. Sachiko, kocası yanlarında olmadan ilk defa kızıyla bir otelde kalıyordu. Hem onun verdiği huzursuzluk vardı hem gece ilerledikçe bir önceki gecenin dehşeti tekrar canlanmaya başladı. Önce bir uyku ilacı aldı, sonra ilaç niyetine yanında getirdiği brendiden birkaç yudum aldı ancak bir türlü uykuya dalamadı. Ertesi sabah ilk trenin sesini duyduğunda daha gözünü bile kırpmamıştı. Etsuko da öyleydi. Huzursuz huzursuz, “Uyuyamıyorum, uyuyamıyorum!” diye yakınıp durdu. “Anneciğim, ben yarın döneceğim! Doktor Sugiura’yı görmesem de olur. Burada durdukça nevrastenim daha kötü oluyor. Doktoru görmektense, bir an önce dönüp Rumii’yi görmek istiyorum,” diye iyice huysuzlanıyordu. Ancak gün ağardıktan sonra hafiften horlayarak derin uykuya daldı. Sachiko saat yedi gibi, “Yok ben uyuyamayacağım!” diye karar verdi, uyumaya çalışmaktan vazgeçti. Etsuko’yu uyandırmamaya çalışarak usulca kalktı. Gazeteyi aldı, Tsukiji Nehri’nin manzarasının göründüğü verandaya çıkarak hasır koltuğa oturdu.</p>

  <p>Son zamanlarda tüm dünyanın dikkat kesildiği Asya ve Avrupa’daki iki olayla ilgili gelişmeleri merak ediyor, hiç olmazsa her sabah gazeteye şöyle bir göz atıp takip etmeye çalışıyordu. İlki Japon ordusunun Çin’de Hankou’yu işgal etmesiydi. Diğeri ise Nazi Almanya’sı ile Çekoslovakya arasında olan Südet Krizi’ydi -ki bu kriz pek çok Avrupa ülkesini savaşın eşiğine getirmişti- Osaka gazetelerinden <i>Ōasa</i> ve <i>Daimai</i>’dan farklı, pek bilmediği Tokyo gazetelerini okuduğundan mı bilmiyordu ama Tokyo’ya geldiğinden beri haberler bir türlü aklına girmiyordu. İlgisini çekmediği için bir süre sonra gazeteden sıkılarak nehrin iki yanından geçen insanları dalgın dalgın seyretmeye başladı. Yıllar önce, genç kızlığında babasıyla kaldığı Ginza, Uneme-chō semtindeki han da, hemen nehrin öte tarafındaydı. Buradan baktığında çatısı görülebilen o Kabuki-za Tiyatrosu’nun önünden girince ara sokaktaydı. Buralar hiç bilmediği yerler değildi. Burada anıları vardı. O açıdan ablasının evinin olduğu Dōgenzaka’dan farklıydı. Yıllar önce burada bulunduğunda, Tokyo Tiyatrosu, Shinbashi Tiyatrosu gibi yerler henüz yapılmamıştı. Nehir boyunun manzarası da şimdi tamamen değişmişti. Hem babası onu hep mart ayında okul tatilinde getirirdi. Eylül ayında Tokyo’da hiç bulunmamıştı. Şimdi burada verandada oturduğunda, şehrin merkezindeyken bile rüzgârın esintisi insanı ürpertiyor, sonbaharın geldiğini iyice hissettiriyordu. Osaka-Kobe civarında henüz hava böyle olmamıştı herhalde. Tokyo daha soğuk bir bölge olduğu için, sonbaharın gelişi daha erken oluyordu anlaşılan. Belki tayfundan sonra hava bir süreliğine böyle olmuştu, sonra tekrar sıcaklar geri gelecekti. Kim bilir, seyahatte olduğu yerin rüzgârı insanın içine memleketinin rüzgârından daha çok işliyordu belki. Sonra aklına Doktor Sugiura’nın muayenehanesine gitmelerine daha dört-beş gün olduğu geldi. Bu süreyi nasıl geçirselerdi acaba? Sachiko aslında, eylülde Kigurō Kabuki Tiyatrosu gösterilerine başlar diye ummuştu. Kigurō ekolü neredeyse üç yüz yıl yıldır süregelen köklü bir tiyatro geleneğiydi. Şimdi altıncı kuşak Kigurō vardı. İyi bir fırsat olacağından, Etsuko’yu da götürmeyi düşünmüştü. Geleneksel dansları seven Etsuko, <i>kabuki</i> danslarını izlemekten mutlu olurdu herhalde. Hem belki de kızı büyüyene kadar <i>kabuki</i> geleneği tamamen kaybolurdu. Şimdiden, Kigurō’yu filan göstermek gerekti en azından. Çocukken babasının kendisini her gösterisinde Ganjirō’ya götürmesini hatırlayan Sachiko, babası gibi yapmayı düşündü. Ancak gazetede gösteri ilanlarına baktığında, eylül ayında hiçbir ünlü <i>kabuki</i> tiyatrosunun gösteriye başlamadığını gördü. Öyle olunca da her akşam Ginza’ya yürüyüşe çıkmak dışında öyle yapmak istediği özel bir şey kalmamıştı. Aklından bunlar geçerken içi memleket hasretiyle doldu. Etsuko’ya söylenecek bir şey değildi ama muayeneyi boş verip hemen bugün yola çıkmak geldi içinden. Kendisi geleli bir hafta bile olmamışken memleketi Kansai’yi bu kadar özlüyordu. Kardeşi Yukiko’nun Dōgenzaka’daki o evde, Ashiya’ya dönmek isteyerek ağlarken neler hissettiğini şimdi gerçekten anlamıştı.</p>

  <p>Aklından bunları geçirirken, saat on gibi O-Haru’dan telefon geldi. “Evin hanımı, sizi ziyarete gelmek istediğini söyledi. Ben de kendisine eşlik edeceğim. Eşinizden de mektup geldi, onu da getireceğim efendim. Başka bir isteğiniz olur mu?” diye sordu. “Bir şey istemiyorum. Ablama burada öğle yemeğini birlikte yemek üzere biraz erken gelmesini söyler misin?” dedi. Sonra telefonu kapattılar.</p>

  <p>Etsuko’yu, O-Haru’ya emanet ederek ablasıyla nihayet şöyle baş başa rahat bir yemek yemek istiyordu. Birlikte gidecekleri uygun bir yer seçmeye çalışırken ablasının yılanbalığı sevdiğini hatırladı. Hemen ardından, eskiden babasıyla birlikte Kon’nyaku-jima’da Daikokuya adında yılanbalığı restoranına gittikleri aklına geldi. Hanın sahibesine restoranın hâlâ açık olup olmadığını sorduğunda, önce, “Şey, bilemiyorum efendim. Komatsu’yu biliyorum ama...” diye cevapladı. Hemen ardından telefon rehberine bakarak, “Varmış efendim, Daikokuya’yı buldum!” dedi. Bunun üzerine Sachiko orada bir yer ayırttı. Diğerleri hana geldiklerinde kızına, “Etsuko’cuğum, O-Haru Kalfa’yla birlikte Mitsukoshi mağazasına gider gezersiniz,” diyerek ablasıyla birlikte ayrıldı.</p>

  <p class="bosluk"/>

  <p>Ablası, “Yukiko, Umeko’yu bir şeylerle oyalayarak üst kata götürdüğünde, büyük bir aceleyle üstüme bir çekidüzen verdim, çıkıp geldim. Muhakkak şu sıralar Yukiko’cuğun başı Umeko’yla derttedir. Ama madem geldim bugün biraz keyfini çıkaralım,” diye konuşmaya başladı. Sonra restoranın onlara ayrılmış Japon tarzı bölümünün hemen önündeki nehrin akan sularına bakarak, “Burası Osaka’yı andırıyor! Demek Tokyo’da böyle bir yer varmış,” diye devam etti, “sahiden de öyle. Osaka gibi!” Genç kızlığımda Tokyo’ya geldiğimizde babam beni hep buraya getirirdi.”</p>

  <p>“Buraya neden Kon’nyaku-jima Adası deniyor ki, gerçekten ada mı burası?”</p>

  <p>“Şey, neden acaba? Eskiden bu restoranda nehre bakan böyle Japon tarzı bir oda yoktu gibi geliyor bana ama yer olarak burası olduğuna eminim.”</p>

  <p>Sachiko böyle derken nehre bakan taraftaki açık duran sürgülü kapıdan dışarıya göz attı. Eskiden babasıyla geldiğinde nehir kenarındaki bu yolun iç tarafında evler vardı. Şimdi nehir kenarına da evler yapılmış, Daikokuya Restoranı yolun içinde kalmıştı. Restoranın yolun diğer yanındaki ana binasından şimdi bulundukları nehrin yanındaki bölüme yiyecek içecek servisi yapıyorlardı anlaşılan. Bu yerin şimdiki manzarası iyice Osaka’yı andırıyordu. Bulundukları yer nehrin kıvrımındaki kayalığın üzerine yapılmıştı. Burada iki nehir daha birleşiyor sanki dört yol ağzı gibi bir şekil oluşturuyordu. İçeride otururken sanki Osaka’daki Yotsubashi civarındaki istiridyeci tekne restoranlardan bakıyormuş gibi geliyordu. Hem nehrin dört yol ağzı gibi olduğu bu yerde Yotsubashi’nin adını aldığı gibi dört tane olmasa da üç tane köprü görünüyordu. Edo Dönemi’nden beri var olan bu semt büyük depremden önce, Osaka’daki Nagabori’deki gibi eski semtlerin o huzurlu havasına sahipti. Fakat ne yazık ki artık yeni yeni evler, araçların geçtiği köprüler, kaplanmış yollar yapılmıştı. İyice kalabalık olmuş, yeni yerlerin havasına bürünmüştü.</p>

  <p class="bosluk"/>

  <p>“İçecek bir şeyler alır mısınız efendim?”</p>

  <p>“Ne? Şey...” dedi Sachiko ablasına bakarak, “Ne istersin ablacığım?”</p>

  <p>“Meşrubat olur. Hem gündüz vakti...”</p>

  <p>“En azından bira içmez misin?”</p>

  <p>“Yarısını sen içersen...”</p>

  <p>Sachiko, ablasının dört kız kardeşin içinde içkiyle arasının en iyi olanı olduğunu biliyordu. Ablası içkiyi sever, arada canı çekerdi. En çok Japon <i>sake</i>’si seviyordu ama bira da olurdu.</p>

  <p>“Ablacığım, bu aralar artık şöyle keyfini çıkara çıkara içki içecek zaman bulamıyorsundur, değil mi?”</p>

  <p>“Yok, o kadar değil. Her akşam eniştene eşlik ederken biraz içiyorum. Ayrıca arada sırada misafir de oluyor. O zaman da eşlik ediyorum.”</p>

  <p>“Kimler geliyor ki?”</p>

  <p>“Azabu’dan kayınbiraderim. O geldiğinde mutlaka içki içiliyor. ‘Böyle derme çatma bir evde, çocuk gürültüleri içinde içmenin de tadı bir başka oluyor!’ diyor hep.”</p>

  <p>“Sana zor oluyordur ablacığım, değil mi?”</p>

  <p>“Yok, hem çocuklar oluyor. Az içki içiliyor. Hiç zamanımı almıyor. Mezeleri söylememe bile gerek kalmadan O-Hisa Kalfa hazır ediyor zaten.”</p>

  <p>“O kız iyi yetişti sahiden.”</p>

  <p>“Buraya ilk geldiğimizde Tokyo’yu sevmiyorum diye birlikte ağlaşıyorduk. ‘Beni Osaka’ya gönderin!’ deyip duruyordu. Bu aralar sesi soluğu çıkmıyor. En azından evlenene kadar benimle kalsa...”</p>

  <p>“O-Haru Kalfa mı, o mu, hangisi daha büyük?”</p>

  <p>“O-Haru Kalfa kaç yaşında ki?”</p>

  <p>“Yirmi.”</p>

  <p>“Öyleyse aynı yaştalar demek. Sachiko’cuğum sen de O-Haru’yu elinden kaçırma. O kızı mutlaka yarımda tut!”</p>

  <p>“O kız on beş yaşından beri yanımızda. Neredeyse altı yıl olacak. Ben git desem de öyle kalkıp gidecek biri değil. Fakat öyle görüldüğü kadar matah bir şey değil, emin ol!”</p>

  <p>“Yukiko’dan da böyle duydum ama dün gece tüm o yaptıklarına ne diyeceksin? O-Hisa pısıp kalırken, O-Haru’nun yaptıklarına bak! Enişten de şaştı kaldı. ‘Ne yaman bir kız’ diyordu.”</p>

  <p>“Evet, öyle zamanlarda gerçekten çok düşünceli, merhametli, kıvrak zekâlı... O sel baskınında da öyleydi.”</p>

  <p>Ablasının sipariş verdiği, ızgarada soya soslu çöp şiş yılanbalığının pişmesini beklerken, bira ve mezeler eşliğinde Sachiko tekrar O-Haru konusunu açtı.</p>

  <p>Kendi hizmetçisinin övülmesinden, hanımı olarak elbette gurur duyuyordu. Asla ona karşı içinde en ufak bir kötü duygu yoktu. Sevdiği birinin eksiklerini herkese duyuracak biri değildi. O-Haru’yu her övdüklerinde sesini çıkarmadan dinlerdi. O-Haru gibi herkesin övdüğü bir hizmetçi az bulunurdu. Bunun sebebi çok girgin biri olmasıydı, cana yakın, eli açıktı. Kendisinin olsun, hanımının olsun fark etmez, etrafa dağıtırdı. O yüzden tanıdık satıcılar, tüccarlar arasında “O-Haru Hanım” pek gözdeydi. Etsuko’nun okulundaki öğretmenlerden, Sachiko’nun arkadaşı olan hanımlara kadar herkes, “Gerçekten hayranlık duyulacak bir hizmetçiniz var,” diye notlar yazıp gönderiyordu. Bunları gören Sachiko’nun çok sefer şaşkınlıktan ağzı açık kalıyordu. Sachiko’nun neler hissettiğini en iyi anlayacak kişi O-Haru’nun üvey annesiydi herhalde. Arada Aogiyama’daki evinden kalkıp afiyette olup olmadıklarını sormaya gelirdi. “Böyle başınıza dert olan bir kızı hizmetinize almayı lütfettiğiniz için asıl biz size minnet borçluyuz. O kız yüzünden ben epey gözyaşı döküp üzüldüm. Kim bilir sizi de ne kadar üzüyordur, tahmin edebiliyorum efendim,” deyip dururdu. “Eğer burada çalışmazsa, onu yarıma alacak kimse olmaz efendim, biliyorum size yük oluyor ama sizden istirham ediyorum, inayetinizi esirgemeyin efendim,” diye ricalar ediyordu. “Yevmiye falan vermenize gerek yok efendim. Dilediğiniz gibi davranabilirsiniz, eti sizin kemiği benim efendim. O kıza hiç yüz vermeye gelmez. Dilediğiniz kadar paylayıp, azarlasanız yeridir efendim.” Sachiko’yu yakalar, böyle ricalar ederek geri dönerdi. Çamaşırcı Harisū, on beş yaşına gelmek üzere olan O-Haru’yu, “Yanınıza alın lütfen,” diyerek getirdiğinde, kız gözüne sevimli görünmüş, bir bakalım, diye düşünerek yanında alıkoymuştu. Ancak üzerinden daha bir ay bile geçmeden, “Ne korkunç bir kız aldık yanımıza!” diyecek raddeye gelmiş, durumun farkına varmıştı. Kızın üvey annesinin “başınıza dert olacak” sözünün asla öyle tevazuuyla söylenmiş bir şey olmadığını anlamaya başlamıştı. Hepsinin ötesinde, evdeki herkesi en çok rahatsız eden şey pasaklı oluşuydu. Zaten ilk gördüğünde elinin ayağının kapkara, kir pas içinde olduğunu fark etmişti. Bunun yaşadığı ortamdan değil de, yıkanmaktan, çamaşır yıkamaktan nefret etmesinden; tembel, üşengeç biri olmasından kaynaklandığını ise çok geçmeden anlamıştı.</p>

  <p>Sachiko onun bu kötü huyunu düzeltmek için epeyce söylenip azarlamıştı. Ama gözünü üzerinden biraz ayırdığında yine eski haline dönüveriyordu. Diğer tüm çalışanlar günlük işlerini bitirdikten sonra banyoya girmekten yüksünmedikleri halde, bir tek o akşam olunca hizmetçi odasında uyuyakalıyor, kıyafetlerini bile değiştirmeden öylece yatıyordu. İç çamaşırlarını yıkamaktan üşeniyor, hiç dert etmeden günlerce aynı çamaşırı üzerinden çıkarmıyordu. Temiz pak olmayı öğrensin diye birileri başında durmak zorunda kalıyordu. Her seferinde üzerindekileri çıkarıp zorla banyoya sokmaları gerekiyordu. Arada eşyalarının olduğu hasır sepetini kontrol edecek olduklarında öylece çıkarılıp atılmış kirli iç çamaşırları buluyor, başında durup yıkatıyor, en azından yapmasını söylemeleri gerekiyordu. O-Haru, Sachiko’yu, kendi kızına terbiye vermekten daha çok uğraştırıyordu.</p>

  <p>Sonunda, Sachiko’dan daha çok onun bu yaptıklarına maruz kalan, birlikte çalıştığı diğer hizmetçiler yaygara koparmışlardı. O-Haru geldiğinden beri hizmetçi odasının dolapları kirliden geçilmiyordu. Pislikten durulacak gibi değildi. “Kendisi nasılsa yıkamıyor, bari biz yıkayalım,” diye kirlileri alıp çıkarınca içinden hanımefendinin büzgülü yarım paça iç donu çıkmasına şaşakalmalardı. “Çamaşır yıkamayı sevmediğinden, hanımefendinin eşyalarına kadar ayağına geçirmekten çekinmiyor! Yanımıza gelince kokudan duramıyoruz! Sadece kendi ter kokusu değil! Ağzı da hiç boş durmadığından midesinde de bir sorun var galiba, ağzının kokusu da burun direğimizi kırıyor, gece aynı yerde yatmak en fenası; o kızdan bana bit geçti!” Bu şikâyetlerin ardı arkası kesilmeyince Sachiko defalarca kızı da razı ederek Amagasaki’ye memleketine geri göndermişti. Her seferinde ya babası veya üvey annesi çıkıp gelmiş özürler dileyerek bir şey demesine mahal vermeden kızı bırakarak dönmüşlerdi. Amagasaki’deki evlerinde ondan küçük biri kız biri erkek iki kardeşi olduğunu duymuştu. Bir tek O-Haru adamın önceki eşindendi. Kafası o işe pek çalışmadığından okulda kardeşlerinden daha başarısızdı. Babası yeni eşinden çekiniyor, üvey annesi kızın babasına karşı bu konuda rahat davranamıyor, onu evde tuttukları sürece evde sular bir türlü durulmuyordu. “Durumumuz bu efendim, kendisi evlenene kadar lütfen bir yolunu bulup yanınızda tutun, istirham ediyoruz!” Babası da, üvey annesi de böyle diller döküp Sachiko’yu ikna ediyorlardı. Özellikle üvey annesi, “Konu komşu herkes kızı bilmeden methediyor, kardeşlerine kadar herkes onun yanında. Neredeyse benim ona üvey kız muamelesi yaptığımı düşünüyorlar. O kızın böyle böyle kötü huyları var desem de babası bile inanmıyor. Gizliden gizliye kızını korumasına çok içerliyorum,’” diye yakınıyordu. “Hanımefendi bir tek siz beni anlıyorsunuzdur efendim,” diyordu. Bunları duyduğunda, üvey annesinin ne kötü bir konumda olduğunu fark ediyor, baştan aşağıya ona hak veriyordu.</p>

  <p>“Üstüne başına bakmayışına gelecek olursak giydiklerine bakarsan anlarsın zaten. Öbür hizmetçiler, ‘O-Haru Kalfa önünü kapatmamışsın her yanın ortada,’ diye onunla dalga geçiyorlardı. Son zamanlarda biraz düzeldi. İnsanın tabiatı öyleyse, azarlamakla geçmiyor.”</p>

  <p>“Öyle ama yine de yüzü çok hoş.”</p>

  <p>“Evet bir tek yüzüne dikkat ediyor. Gizliden gizliye makyaj yapıyor. Bizim kremlerimizi, rujlarımızı çaktırmadan kullanıyor.”</p>

  <p>“Tuhaf bir kızmış, sahiden.”</p>

  <p>“O-Hisa senin bir şey söylemene gerek kalmadan akşam yemeğine ne meze yapsam diye kendi düşünüp hazırlıyor. O kız altı senedir yanımda, hâlâ, ‘Şöyle şöyle yapacaksın,’ demezsem tek bir şey yapmaz. Akşam yemeği vakti acıkmış eve geldiğimde, ‘Ne hazırladın?’ diye sorduğumda, ‘Henüz hazır değil efendim,’ cevabını duyarım.”</p>

  <p>“Demek öyle? Halbuki, konuşmalarına bakılınca pek akıllı gözüküyor.”</p>

  <p>“Tabii aptal denecek biri değil. Mesela, insanlarla görüşüp konuşmayı pek seviyor. İnce ev işi yapmayı zaten sevmiyor. Hasır serili odaların temizliğini her gün yapmak gerek. Ona bile biz bakmazsak, elini vurmuyor. Sabahları kalk demeden kalkmayı bilmiyor. Geceleri de üzerinde gündüzden kalma kıyafetleriyle uyuyakalıyor...”</p>

  <p>Böyle sohbet ederlerken, Sachiko’nun aklına bir sürü şey geldi, hafifçe eğlenerek anlatmayı sürdürdü: “Kötü bir huyu da, yiyecek aşırmak! Mutfaktan yemek odasına kadar yemek getirirken, tatlı sosta pişmiş kestaneleri birer-ikişer götürdüğü olur. Eğer mutfaktaysa mutlaka bir şeyler atıştırdığından ağzı dolu olur. Beklemediği bir anda çağırırsak gözleri dışarı fırlamış, telaşla yüzünü kapatmaya çalışarak gelip cevap verdiğini hep görürüz. Diyelim ki masaj yapmasını istedim. Daha on beş dakika geçmeden, önce üzerime dayanıp uyuklamaya başlar, bir süre sonra da hiç çekinmeden ayaklarını kıvırıp yanıma uzanıverir. Sonunda da yorganımı üzerine çekerek uyuyakalır! Gazın altını kapamadan uyuduğu, elektrikli ütüyü fişten çekmeyi atladığı, bir şeyleri yaktığı oldu. Üç kez neredeyse yangın çıkaracaktı. O zamanlarda evine geri göndermek istedim. Yine annesi babası geldi, dil döküp ikna ettiler. Diyelim bir şey için dışarı gönderdim, orada burada oyalanır durur, dönmesi saatler alır, öyle bir kız işte,” diye anlattı. Sonra ablasına, “Sahiden şimdi evlense ne yapar dersin?” diye sordu.</p>

  <p>“Düşünüyorum da, evlenip çocuk sahibi olursa bu hali geçer herhalde. Bence yanında tut onu. İyi tarafları da var.”</p>

  <p>“Altı yıl yanımda kalınca artık kızım gibi oldu. Kurnaz yanları var, var olmasına ama öyle üvey anne elinde büyümüş gibi asi biri değil. Lafımı dinler, merhametlidir. Bazen tam bir baş belası olduğunu düşünsem de ona hiç kızamam. Şeytan tüyü var o kızda!”</p>


  <h2 id="sigil_toc_id_45">On sekizinci bölüm</h2>

  <p>İki kız kardeş, ilerleyen saatlerde Daikokuya Restoranı’ndan ayrıldılar. Hamaya Hanı’nın Japon tarzı odasına geçerek akşama kadar sohbet etmeye devam ettiler. Ablası akşamüzeri geri döndü. Çocuklarının bakımı için kendilerine yardım eden O-Haru’ya, ablasının içi iyice kaynamıştı. Hem yaptıkları için teşekkür etmek bahanesiyle de, “O-Haru ve O-Hisa’yı beraber Nikkō’ya gezmeye göndermek istiyorum, ne dersin?” diye sordu. İşin aslı şuydu. O-Hisa, Osaka’ya geri dönmek istediğinde, gitmesin diye ablası, Nikkō’ya göndermeye söz vermişti. Yanına uygun bir arkadaş bulamadıklarından, bugüne kadar erteleyip durmuşlardı. Şimdi iyi bir fırsat olmuştu. “O-Haru’yla birlikte yollasak nasıl olur? Ben de daha Nikkō’yu hiç görmedim. Asakusa’dan Tōbu trenyolları hattına binerlerse, indikten sonra gidecekleri yere kadar otobüs varmış. Tōshōgū Şinto Tapınağı, Kegon Şelalesi, Chüzenji Gölü’nü gezip aynı gün geri dönebilirlermiş. Enişten de mutlaka yapsınlar diyor, masrafları enişten karşılayacakmış.”</p>

  <p>Sachiko, bu işte de O-Haru’nun bir parmağının olduğunu düşündü. Ama onu göndermezse, O-Hisa da gidemeyecekti. Yazıktı kıza. Ayrıca konuyu duymuş, çok sevinmiş olan O-Haru’yu göndermemek de biraz günah olacaktı. Böylece işi ablasına bıraktı. Ertesi gün ablasından telefon geldi. Dün gece iki kıza Nikkō’ya gitme işini açmışlardı. Heyecandan ikisinin de gözlerine sabaha kadar uyku girmemişti. Bu sabah yola çıkmışlardı. Olasılıkla bu akşam yedi-sekiz gibi dönmüş olurlardı. Ablası telefonu kapamadan, “Birazdan Yukiko senin yanına gelecek,” diye haber verdi. Sachiko ahizeyi yerine koyarken içinden, Etsuko’yu da alarak hep birlikte Japon Sanat Akademisine, Nika Sergisi’ne gider gezeriz diye geçirdi.</p>

  <p>O sırada bir hizmetçi geldi. Sürgülü kâğıt kapıdan yıldırım posta zarfı uzattı. Etsuko, şaşırmış bakışlarla mektubu aldı. Zarfın arkasına bakarak bir şey söylemeden annesinin oturduğu masaya bıraktı. Sachiko hızlıca zarfa göz attığında, Batı tarzı mektup zarfının üzerinde kocasının elyazısı olmadığı aşikâr bir elyazısıyla “Sayın Bayan Sachiko Makioka, Hamaya Hanı, Kişiye Mahsus” yazdığını gördü. Kocasından başka Tokyo’da bu hana, ona hitaben mektup gönderecek kimse yoktu. İyice şaşırmıştı. Kimin gönderdiğine baktı. Gönderen bölümünde “Bay Keisaburō Okubata, Chausuyama-chō, Tennōjiku, Osaka” yazıyordu.</p>

  <p>Etsuko’ya göstermemeye çalışarak aceleyle zarfı kesti. Dörde katlanmış, Batı tarzı kalın mektup kâğıdına, önlü arkalı boşluk bırakmadan üç sayfa yazılmış mektubu zarftan çıkardı. Filmlerde duyduğu gibi hışır hışır bir sesle mektubu açtı.</p>

  <p>Hiç beklenmedik şeyler yazıyordu. Şöyleydi:</p>

  <p class="bosluk"/>

  <p class="p13">Sayın Makioka Abla,</p>

  <p class="p13">Aniden gönderdiğim bu mektup için affınıza sığınıyorum. Sayın ablacığım, mektubu gördüğünüzde ne kadar şaşıracağınızı tahmin edebiliyorum. Ancak yine de size yazma fırsatını kaçırmak istemedim.</p>

  <p class="p13">Sayın ablacığım, bir süredir size mektup yazmayı düşünüyordum. Koisan’ın eline geçeceğinden, size ulaşamamasından endişe ederek uygun bir zamanını bekliyordum. Bugün uzun süreden beri ilk kez Shukugawa’da Koisani görme fırsatım oldu. Sizin, kızınızla birlikte Tokyo Tsukiji’de, Hamaya Hanı’nda kalmakta olduğunuzu kendisinden duydum. Hamaya Hanı, bir arkadaşımın Tokyo’ya gittiğinde kaldığı bir yer olduğu için adresi biliyordum. Eğer şimdi gönderirsem doğrudan size ulaşacağını düşündüm. Affınıza sığınarak aceleyle size yazıyorum.</p>

  <p class="p13">Elimden geldiğince kısaca anlatmaya çalışacağım. Öncelikle size şüphelerimden bahsetmek istiyorum. Ne demek istediğime gelince, mevcut durum benim şüphelerimden öteye geçmemekle birlikte son zamanlarda Koisan ve Itakura arasında bir şeyler olmasından endişeleniyorum. Bahsettiğim şey elbette hissi bir bağ, Koisan’ın adına leke düşürecek bir şeyi aklıma getirmek bile istemiyorum. Ancak ikisinin arasında en azından bir aşk filizleniyor olabilir mi?</p>

  <p class="p13">Sel baskınından beri böyle bir şeyin varlığını hissediyorum. O zaman olanları sonradan düşündüğümde, o gün Itakura’nın Koisan’ı kurtarmaya gidişini tuhaf bulmuştum. Öyle bir durumda Itakura’nın kendi evini, kardeşini bir kenara bırakıp hayatını tehlikeye sokarak Koisan’ı kurtarmaya gidişini sadece düşünceli bir davranış olarak görmem mümkün değil, ilk olarak Itakura, Koisan’ın o sırada dikiş akademisinde olduğunu nereden biliyordu? Ayrıca Tamaki Hocayla da çok yakın olduğunu duydum. Tüm bunları tuhaf bulmadan edemiyorum. Itakura, o günden önce de dikiş akademisine uğruyor, orada Koisan’la buluşup görüşüyor olamaz mı? Bunu bizzat araya tanıdık birilerini koyarak soruşturdum. Elimde kanıtlarım da var. Fakat buraya yazmayacağım. Eğer gerekirse size bildirebilirim ancak sayın ablacığım bu işi bizzat kendiniz araştırın lütfen. Olasılıkla hiç ummadığınız şeylerle karşılaşacaksınız.</p>

  <p class="p13">İçime böyle bir kurt düştükten sonra, bu işi Koisan’ın da Itakura’nın da yüzlerine vurdum. Fakat her ikisi de durumu inkâr ediyor Bunları söylediğimden beri, Koisan tuhaf bir şekilde benimle görüşmekten kaçınıyor. Shukugawa’daki atölyesine de çok nadir geliyor Ashiya’ya evinize telefon ettiğimde genellikle O-Haru Kalfa telefona çıkıyor. Koisan’ın evde olmadığını söylüyor. Doğru mu yalan mı bilmiyorum. Hem Itakura’nın da, “Selden sonra Koisan’ı sadece bir-iki kez gördüm, bundan sonra aklınıza bir şey gelmemesi için dikkat edeceğim,” demesi bile usulüne uygun söylenmiş sözlerden başka bir şey değil. Böyle dese de ben işi sorup soruşturdum, işin aslı, selden beri neredeyse her gün Ashiya’ya gelmiyor mu? Koisan’la baş başa plaja gittikleri doğru değil mi? Bir yolunu bulup gerçeği öğreneceğim. O yüzden ne kadar saklarsa saklasın boş. Belki Itakura, Koisan’la benim aramda haber getirip götürüyormuş gibi, sanki oraya benim emrimle çıkıp geliyor gibi davranıyor olabilir Ben kendisinden böyle bir şey istemedim. Bu saatten sonra Koisan’la buluşmasının tek sebebi fotoğraf çekmek olabilir Ancak ben kendisine Koisan’la iş yapmayı yasakladım. Artık öyle bir bahanesi de kalmadı. Buna rağmen hâlâ evinize sık sık girip çıkıyor Ayrıca Koisan da Shukugawa’ya adım atmıyor. Sizin ve eşinizin gözünüzün üzerlerinde olduğu zaman tamam da, ne yazık ki bu sefer olduğu gibi eniştem gündüzleri evde bulunmuyor. Siz de, Etsuko ve O-Haru Kalfa’yla Tokyo’dasınız. Böyle bir durumda neler olabilir diye endişe etmeden duramıyorum. Olasılıkla bilmiyorsunuzdur ama Itakura sizin yokluğunuzda da her gün evinize geliyor. Koisan’a güvenim tam o yüzden yanlış bir şey olmayacağını düşünüyorum. Ancak Itakura denilen o şahsiyete hiç güven olmaz. Biliyorsunuz, Amerika’nın dört bir köşesini dolaşıp her türlü şeyi yapan biri. Bildiğiniz gibi her eve girip çıkmanın bir yolunu bulan bir adam. Kadınları kandırdığını, paralarını aldığını herkes biliyor. Ben onu yanımızda çıraklık yaptığı zamandan beri tanırım. O yüzden nasıl biri olduğunu çok iyi biliyorum.</p>

  <p class="p13">Koisan’la evlilik meselesiyle ilgili de sizden ricalarım olacak ancak o konuyu başka bir güne bırakalım, Bugünkü en önemli sorunumuz Itakura hergelesini Koisan’dan nasıl uzak tutacağımız. Koisan, benimle sözü atmak düşüncesinde olsa bile, (kendisi böyle bir düşüncesi olmadığını söyledi gerçi) öyle bir adamla olmadık bir dedikodu çıkarsa bu kendisine çok büyük zarar verir. Koisan da Makioka ailesinin kızı olarak Itakura’yı gerçekten kendine muhatap almayı düşünmüyordur herhalde. Yine de, sizleri o adamla ben tanıştırdığım için büyüğümüz olarak siz ablama, şüphelerimi açmak, sizi uyarmak sorumluluğunu hissediyorum.</p>

  <p class="p13">Sizin de kendinize göre bir düşünceniz olduğunu, gerekli önlemleri alacağınıza inanıyorum. Bu konuyla ilgili benim yapabileceğim bir şey olursa söylemeniz yeterli.</p>

  <p class="p13">Son olarak sizden istirham ettiğim şey size böyle bir mektup gönderdiğimi Koisan’dan gizlemeniz. Kendisi durumu öğrenirse, doğacak kötü sonuçların tamiri mümkün olmayacaktır.</p>

  <p class="p13">Bu konuda söyleyeceklerim bu kadar. Siz hâlâ Hamaya’dayken mektubu size ulaştırabilmek için aceleyle yazdım. Kötü elyazımı okumakta güçlük çekmiş olmalısınız. Ancak bu durumda anlayışınıza sığınıyorum. Aklıma geldiği gibi yazdım, eğer yanlış bir şey söylediysem de mazur görün lütfen.</p>

  <p class="p13">Hürmetlerimle</p>

  <p class="p22">Keisaburō Okubata</p>

  <p class="p22">3 Eylül gecesi</p>

  <p class="bosluk"/>

  <p>Sachiko masanın üzerine dirseklerini dayadı, iki elinin arasında tuttuğu mektubun orasını burasını tekrar tekrar okudu. Sonunda okumayı bitirince Etsuko’nun bakışlarından uzaklaşmak için, tekrar zarfına koyup ikiye katlayarak kimonosunun kuşağının arasına sokuşturdu. Sonra verandaya çıkarak hasır koltuğa oturdu. Hiç beklemediği bir şey olmuştu. Kalbi heyecandan hızlı hızlı atıyordu. Kendini biraz toplayıp sakinleşmeden, doğru dürüst düşünmeyi başaramadı. Mektupta yazanların ne kadarı doğruydu acaba? Bunları okuduğunda, o zamana kadar fazla iyi niyetli davranmış olduklarını düşündü. Itakura denen o gence biraz fazla yüz vermişlerdi. Özel bir nedeni olmadan ziyaretlerine gelmesinden şüphelenmeden, dilediği gibi evlerine girip çıkmasına izin vermiş olmaları tam bir ihtiyatsızlık dense yeriydi! Ama bunun sebebi o genci, Koisan açısından bir sorun olarak görmemeleriydi. O genç adamın soyunu sopunu bile bilmiyorlardı. Tek bildikleri Okubata’ların mağazasında çıraklık yaptığıydı. Elbette delikanlının kendileriyle aynı sosyal seviyede biri olmadığını en başından beri biliyorlardı. Delikanlı, O-Haru Kalfa’yla evlenmek istediğini bile söylemişti. Koisan’a karşı böyle hisler besliyor olabileceği Sachiko’nun aklının ucundan bile geçmemişti. Öyle şeyler söylemesi gerçek duygularını gizlemek için bir kılıf olabilir miydi? Hadi diyelim delikanlının böyle bir düşüncesi vardı, Koisan’ın onun hislerine karşılık verebileceği bir nebzecik aklından geçmemişti. Okubata’nın mektubunu okuduktan sonra, şimdi bile Koisan açısından böyle bir şeyin doğru olacağına ihtimal veremiyordu. Küçük kardeşi her ne kadar geçmişte büyük bir hata yapmış olsa da gururunu bir kenara bırakıp kim olduğunu unutacak kadar ileri gidemezdi. Aşkından ölüp bitse bile, Makioka ailesinin kızı değil miydi? Sachiko tüm bunları düşünmeye başlayınca, gözlerine kendiliğinden yaşlar dolmaya başladı. Hadi Okubata olsa, ne kadar sünepe olursa olsun yine de aralarında bir şey olması kabul edilebilirdi. Fakat ya gerçekten Koisan’la o delikanlının arasında bir şey varsa? Koisan’ın delikanlıya karşı hâlinden tavrından alt sınıftan birine davranıyor olduğu aşikârdı, delikanlı da bu durumu olduğu gibi kabul ediyor görünüyordu, öyle değil mi?</p>

  <p>Öyleyse mektupta yazılanların aslı astarı yok muydu? Sorup soruşturdum, elimde kanıtlarım var dese de, kanıt olacak bir tek şey yazmamış olması işin Okubata’nın şüphelerinden öteye geçmediğini göstermiyor muydu? Belki böyle bir hataya mahal vermemek için bilerek her şeyi abartmış olamaz mıydı? Okubata’nın ne tür yollardan işin aslını öğrenmeye çalıştığını bilemezdi ama mesela Koisan’ın Itakura ile baş başa plaja gitmesi diye bir şey söz konusu değildi. Kendisi de, ne kadar müsamahakâr olursa olsun asla böyle bir şeye göz yumamazdı. Itakura’yla giden Etsuko’ydu. Koisan’ın gittiği her sefer kendileri de -Yukiko, Etsuko, Sachiko- hep birlikte gitmişlerdi. Onun dışındaki zamanlarda da Koisan’ın, Itakura ile baş başa kaldığı olmamıştı. Özellikle başlarında durup göz kulak olalım diye bir niyetleri olmamıştı. Itakura hoşsohbet biri olduğundan o geldiğinde hepsi etrafına doluşuyordu. Ne Koisan’ın ne de Itakura’nın, ablalarının şüphelerini çekecek bir davranışları olmamıştı. Kısacası Okubata çevredekilerin düşüncesizce dedikodularına dayanarak hiç olmayacak şeyleri kuruyor olamaz mıydı?</p>

  <p>Sachiko elinden gelse böyle olduğuna kanaat getirerek işin peşini bırakabilmeyi isterdi. Ama mektubu okuduğunda içine bir kurt düşmüştü. Lafını esirgemeyecek olursa, Itakura denilen adamın böyle bir konuda kendileriyle hiçbir işi olamayacak sosyal seviyeden biri olduğunu kayıtsız şartsız kabul ediyordu. Peki mektupta yazılanlar hiç mi aklına gelmedi diye sorulacak olursa, hayır diyemezdi. En azından adamın Taeko için o kadar fedakârca bir şey yapmış olmasının; o günden beri hiç durmadan evlerine girip çıkmaya başlamasının ardında bir şeyler olabileceği belli belirsiz dikkatini çekmişti. Eğer Taeko’nun yerinde olsaydı, genç bir kadının öyle bir felakette hayatını borçlu olduğu kişiden ne kadar etkileneceğini, ne büyük minnettarlık duyacağını bilmiyor da değildi. Ancak ne olursa olsun “farklı dünyaların insanları” olduklarını peşin peşin kabul ettiği için, böyle bir şeyler sezse de, önemsemeye gerek görmemiş, işin aslını öğrenmeye çalışmamıştı. Evet böyle yapmaktan kaçındığı gerçekti. Okubata hiç tereddüt etmeden bu mektubu yazarak görmekten korktuğu, görmemeye çalıştığı bu durumla, hiç beklemediği bir anda kendisini yüz yüze getirivermişti. İşte bu nedenle aklı karmakarışık olmuştu.</p>

  <p>Zaten evini özlemişti, dönmek istiyordu. Üstüne bir de böyle bir mektup alınca bir gün daha Tokyo’da oyalanmaya dayanamayacağını hissetti. Ne olursa olsun bir an önce dönerek durumu öğrenmeliydi. Ancak nasıl bir yol izleyeceğini henüz bilemiyordu. Onlara kızıp parlamadan, işin aslını astarını ikisinden dinlemek için konuya nasıl girmeliydi? Aslında bunu kocasına danışmak gerekirdi ama olmazdı! İşin sonuna kadar bunun sorumluluğunu kendisinin üstlenmesi, kocasına da Yukiko’ya da hiçbir şey belli etmeden gizlice gerçeği ortaya çıkarması en doğrusuydu. Olmazdı ya, durum gerçekten öyleyse bile kimse zarar görmeden, hiç kimseye belli etmeden bu işe bir son vermek en uygunu olacaktı. Aklından bin bir çeşit şey geçirdi durdu. Her şeyden önce kendisi dönene kadar Itakura’yı evlerinden uzak tutmak için ne yapması gerektiği en önemli sorundu. Okuduğu mektupta, “Itakura sizin yokluğunuzda da her gün evinize geliyor” yazması onu iyiden iyiye telaşlandırmıştı. Eğer ikisinin arasında bir aşk filizlenmişse bile, şimdi o filizlerin boy atması için en uygun fırsattı. “...eniştem gündüzleri evde bulunmuyor siz de, Etsuko ve O-Haru Kalfa’yla Tokyo’dasınız. Böyle bir durumda neler olabilir diye endişe etmeden duramıyorum...” Her şeyden çok onu bu sözler sarsmıştı. Tamamen kendi düşüncesizliğiydi. Yokluğunda eve göz kulak olmayı Taeko’ya bırakarak Yukiko’yu, Etsuko’yu hatta O-Haru’yu bile yanına alarak Tokyo’ya gelmek kendi fikriydi ne de olsa. Sanki kendi elleriyle onlara bir aşk yuvası hazır etmiş gibiydi. Böyle bir ortamda, daha önce hiçbir şey filizlenmemiş olsa bile bir aşk yeşerebilirdi. Yanlış bir şey olursa suçlanması gereken o ikisi değil, asıl kendisi değil miydi? Bu durumu bir saniye bile göz ardı edemezdi. Şu anda bile endişe içindeydi. İçinde dayanılmaz bir huzursuzluk duyuyordu. Etsuko’yla birlikte dönmeleri için bir-iki gün daha gerekli olduğu düşünülürse bu arada olacakları nasıl engelleyebilirdi? En hızlısı, hemen kocasına telefon ederek kendisi orada değilken, Taeko’nun Itakura ile görüşmesini yasaklamasını söylemekti. Fakat bu iyi olmazdı. Kocasının haberi olmadan bu işi halletmek istiyordu. Başka bir yolunu bulmazsa bir tek Yukiko’ya açılır, hemen bu akşam onu Ashiya’ya göndererek onlara göz kulak olmasını isteyebilirdi. Kocasının durumu öğrenmesindense bu daha iyiydi. Aslında mümkünse bunu da yapmak istemiyordu. Yukiko’yu başlarına dikeyim dese bile, kardeşi Shibuya’ya ablasının evine daha yeni dönmüştü. O yüzden alelacele tekrar Kansai’ye göndermek için bir bahanesi yoktu. Madem öyle, O-Haru’yu önden göndermesi daha uygun olurdu. Elbette O-Haru’ya hiçbir şey çıtlatmayacaktı. Sadece, O-Haru ortalarda olursa, Itakura’nın çıkıp gelmesine engel olamasa da, ikisinin yakınlaşmasını önleyeceğini düşünüyordu.</p>

  <p>Ancak Sachiko, O-Haru’nun ne kadar boşboğaz olduğunu aklına getirince, bu yolu kullanmaktan da vazgeçti. İkisinin arasında zaten bir şey yoksa sorun değildi de, O-Haru başlarında olursa, farz edelim ki onun dikkatini çekecek bir davranışları oldu, o çenesi düşüğün orada burada dedikodusunu yapmayacağını nereden bilebilirdi. Dedikodu yapmasa da, akıllı bir kızdı, niçin erken gönderildiğini anlayabilirdi. Hem Taeko’ların kıza bir sus payı verip susturmaları da mümkündü. Tamam O-Haru sevimli ve yetenekli bir kızdı ama bu tür şeylere yatkınlığı vardı. Ağzı iyi laf yapan Itakura’ya hemen kanabilirdi. Tüm bunları düşündükçe konuyu başka birine bırakamayacağını anladı. Bir an önce dönebilmek için bir şeyler yapacak, bugün yarın Etsuko’yu muayene ettirerek ne kadar geç saatte olursa olsun trene atlayıp yola çıkacaktı. Başka çare yoktu.</p>

  <p>Sonunda, Kabuki-za Tiyatrosu tarafındaki köprüden geçerek nehir kıyısındaki yoldan kendi bulundukları tarafa doğru elinde güneş şemsiyesi ile yürüyen Yukiko’ya gözü takıldığında hiç sesini çıkarmadan odanın içine girdi. Yüzünün halini görmek için tuvalet masasına oturdu. Allığını aldı. Fırçayı yanaklarından iki-üç kez geçirdi. O anda aklına gelince, hemen yanındaki makyaj kutusunu Etsuko’nun dikkatini çekmeyecek gibi sessizce açtı. Cep brendisi şişesini çıkararak kapağını yarısını geçecek şekilde doldurdu, başına dikti.</p>


  <h2 id="sigil_toc_id_46">On dokuzuncu bölüm</h2>

  <p>Sachiko’nun artık öyle sergi gezmeye isteği kalmamıştı. Yine de belki kafam biraz dağılır, diye düşündü. Öğleden sonra üçü Ueno’ya gittiler. İki sergi gördüklerinde yorgunluktan bitmişlerdi. Fakat Etsuko’nun ısrarlarına dayanamayarak hayvanat bahçesine de gitmeye karar verdiler. Yorgunluktan ayaklarını sürüyerek kısaca bir dolaşıp çıktılar. Döndüklerinde akşam saat altıyı geçmişti. Aslında bir yerlerde akşam yemeği yemeyi düşünmüşlerdi ama o kadar yorulmuşlardı ki, bir an önce kaldıkları yere dönmek istediler. Yukiko’yla birlikte odalarına döndüler. Önce bir banyoya girdiler. Sonra akşam yemeklerini odaya söylediler. Hep birlikte yemek yiyorlardı ki, “Ben geldim efendim,” diyerek O-Haru terden kıpkırmızı olmuş bir yüzle içeri girdi. Üzerinde ince yazlık Akashi ipeğinden pejmürde bir kimono vardı. Nikkō’dan şimdi dönmüşlerdi. O-Hisa ile birlikte Kaminarimon’dan metroya binmişlerdi. Kendisi hanımefendiye bir görünerek o gün için teşekkür etmek istemişti. Owari-chō’da inmiş yanlarına gelmişti. Etsuko için hediyeler getirmişti. “Küçükhanım için,” diyerek, Nikkō’nun soya pestilini ve kartpostallarını çıkardı.</p>

  <p>“Zahmet edip getirmişsin ama bu hediyeleri bizim yerimize, Shibuya’daki ablamlara götür lütfen.”</p>

  <p>“Oraya da aldım efendim. O-Hisa götürdü aldıklarımı.”</p>

  <p>“Aaa, ne çok şey almışsın.”</p>

  <p>“Kegon Şelalesi’ni gördün mü, O-Haru Kalfa?” Etsuko, kartpostalları açarken sordu.</p>

  <p>“Evet, Toshōgū Şinto Tapınağı, Kegon Şelalesi, Chūzenji Gölü... sayenizde her şeyi gördüm efendim.”</p>

  <p>Bir süre Nikkō gezisinden bahsettiler. Fakat O-Haru’nun, “Fuji Dağı’nı da gördüm efendim,” demesi akıllarını karıştırdı.</p>

  <p>“Nee? Fuji Dağı mı?”</p>

  <p>“Evet.”</p>

  <p>“Nereden gördün?”</p>

  <p>“Tōbu treninden efendim.”</p>

  <p>“Tōbu treninden Fuji Dağı’nın gözüktüğü bir yer var mı?”</p>

  <p>“Sahi mi söylüyorsun O-Haru Kalfa? Fuji Dağı’na benzeyen başka bir dağ olmasın?”</p>

  <p>“Hayır, eminim efendim. Tüm yolcular, ‘Bak Fuji Dağı!’ diyorlardı. Kesinlikle öyle efendim.”</p>

  <p>“Demek öyle, demek bir yerden gözüküyor o zaman.”</p>

  <p class="bosluk"/>

  <p>Sachiko sabahtan beri aklında olan şeyi O-Haru’dan istedi. Resepsiyondan Doktor Sugiura’nın evine telefon ettirdi. Şanslarına seyahatten yeni dönmüştü. Ertesi gün, ayın altısının sabahı evine uğrarlarsa muayene edebileceğini söylemişti. Doktorun ayın beşinde döneceği söylenmişti. Sachiko da belki bir-iki gün gecikebileceğim düşünmüştü. O konuyu erkenden halletmeleri mümkün olacaktı. Bunu duyunca, tekrar resepsiyonu arattırdı, yataklı trende üç yer ayırtmalarını istedi. Mümkünse aynı kompartımanda ve yer numaralarının yan yana olmasını istedi. Yukiko çok şaşırmış gibi, “Ablacığım yarın dönüyor musunuz?” diye sordu. Sachiko, “Yarın sabah muayene olacaksa, biraz koşturmak gerekecek ama öğleden sonra alışverişi tamamlar, gece trenine yetişiriz. Benim öyle acelem yok ancak Etsuko’nun okulu çoktan başladı. Çok devamsızlık yapmasa iyi olur. Bir an önce dönmek istiyorum. Yarın öğleden önce sen de, O-Haru Kalfa da buraya gelirsiniz. Biz de o zaman kadar Doktor Sugiura’nın yanından dönmüş oluruz. Öğleden sonra birlikte alışverişe çıkarız. Ablamları son bir kez ziyaret etmek için Shibuya’ya gidememek kötü olacak ama hiç vaktimiz yok. Enişteme de ablama da selamlarımı iletirsin,” diye cevap verdi.</p>

  <p>Sachiko o akşam yemekten sonra kardeşini ve O-Haru’yu Shibuya’ya gönderdi.</p>

  <p>Ertesi gün telaş içinde geçti. Sabahtan Hongōnishikata-machi’ye Doktor Sugiura’ya gittiler. Etsuko’yu muayene ettirdiler. Çıktıklarında eczaneye uğrayarak reçeteyi yaptırdılar. Akamonmae’den bir arabaya binerek Hamaya Hanı’na döndüklerinde, Yukiko ve O-Haru çoktan gelmiş, onları bekliyorlardı. Yukiko önce muayene sonucunu öğrenmek istedi. Doktor Sugiura da aşağı yukarı Doktor Tsuji’nin söylediklerine benzer şeyler söylüyordu. Dediğine göre, böyle hassas küçük kızlar doğuştan sanata yatkın, yetenekli çocuklarmış aslında. “Kendisini doğru yönlendirirseniz kızınızın farklı bir yönü ortaya çıkacaktır. Lütfen o kadar endişe duymayınız. Bu çocuğu yeteneği olduğu şeylere yönlendiriniz, o yöne odaklansın,” dedi. Beslenme düzenine çok dikkat edilmesini söyleyerek bir de reçete yazdı. Verdiği reçete, Doktor Tsuji’ninkinden farklıydı. Sachiko bunları anlattı.</p>

  <p>Öğleden sonra dördü beraber Iketahata’da Dōmyō, Nihon-bashi’de Mitsukoshi mağazasına, Meriya’da Yamamoto’ya, Owari’de Erien, Hiranoya, Ginza’nın batısındaki Awaya’ya gittiler. Yaz sıcakları geri gelmişti. Bir esinti vardı ama güneş yakıyordu. Mitsukoshi mağazasının yedinci katındaki, German Bakery pasta salonuna uğradılar. Daha sonra Colombin ve başka yerlerde de oturup dinlenerek susuzluklarını giderdiler. O-Haru, dağ gibi paket yığınını yüklenmişti. Paketlerin arasından bir tek yüzü gözüküyordu. Tüm yüzü terden sırılsıklam, üçünün arkasından yürüyordu. Diğer üçü de, birer-ikişer paket taşıyorlardı. Sonra bir kez daha Owari’ye gittiler. Bir butiğin alt katında bir sürü alışveriş yaptılar. Akşam yemeği saati geldiğinde Lohmeyer yerine bir değişiklik yaparak Sukiyabashi’deki New Grand Restoranı’na çıktılar. Hana dönüp yemekten daha çabuk olacaktı. Ayrıca bir süre daha akşam yemeklerini Yukiko ile yiyemeyeceklerdi. Bu nedenle onun sevdiği Batı tarzı bir yerde, fıçı biralarını içerek son bir akşam yemeği yiyip vedalaşmış olacaklardı.</p>

  <p>Yemekten sonra çok büyük bir telaşla hana döndüler. Eşyalarını toplayarak Tokyo Garı’na vardılar. Onları yolcu etmeye gelmiş ablasıyla bekleme salonunda beş dakika kadar ayaküstü konuştular. Akşam sekiz otuzda kalkacak olan yataklı trene bindiler. Ablası ve Yukiko perona kadar yanlarından ayrılmadılar. Bir ara Etsuko aşağı inmiş Yukiko ile konuşuyordu. O sırada vagona çıkmış orada duran Sachiko’nun yanına, ablası gelerek fısıltıyla sordu:</p>

  <p>“Yukiko’ya yeni bir görücü var mı?”</p>

  <p>“Ondan sonra olmadı... Bu aralar yine çıkar diye umuyorum ya...”</p>

  <p>“Bu sene bu işi bağlamazsak, biliyorsun gelecek sene onun için uğursuz bir yıl.”</p>

  <p>“Ben de öyle düşünerek herkese haber saldım...”</p>

  <p class="bosluk"/>

  <p>Etsuko, yukarı çıktığında gül renkli jorjet kumaşından mendilini sallayarak, “Hoşça kal ablacığım!” dedi. “Tekrar ne zaman geleceksin?”</p>

  <p>“Şey, ne zaman gelebilirim bilmiyorum.”</p>

  <p>“Çabuk gel, olur mu!”</p>

  <p>“Hı hı.”</p>

  <p>“Mutlaka ablacığım... tamam mı, mutlaka!”</p>

  <p class="bosluk"/>

  <p>Üstte bir, altta iki kuşetleri vardı. Yan yana yerler almışlardı. Sachiko, Etsuko ve O-Haru’yu alt katta karşılıklı kuşetlerde yatırarak üsttekinde de kendisi kalmaya karar vermişti. Hemen üzerinde içliğiyle üst kuşete çıkıp uzandı. Öyle uzanır uzanmaz uyuyamayacağını biliyordu. Uyumak için bir çaba sarf etmedi; kapalı gözlerle yatmaya devam etti. Az önce gözlerinde yaşlarla onları yolcu eden ablasının ve Yukiko’nun görüntüsü gözkapaklarında öylece asılı kaldı. Geçen ayın yirmi yedisinde yola çıktığından beri on bir gün olmuştu. Şimdiye kadar hiç bu seyahati kadar rahatsız, telaş ve hengame ile geçen bir seyahati olmamıştı. Başlangıçta ablasının evinde kaldığında çocuklarının yaygarasından rahat edememiş, sonra tayfundan ödü patlamıştı. Paldır küldür Hamaya Hanı’na sığınmış, daha şöyle derin bir nefes alamadan bu sefer de Okubata’nın mektubuyla sanki hayatına bir bomba düşmüş gibi olmuştu. Biraz olsun rahatlayarak keyfini çıkardığı tek gün, ablasıyla Daikokuya Restoranı’na gittikleri zamandı, o kadar. Ama en azından Doktor Sugiura, Etsuko’yu muayene etmişti. Buraya gelişlerinin en önemli nedenlerinden birini halletmişlerdi. Fakat tek bir tiyatro oyunu bile görememişlerdi. Dünden beri ise, tozlu Tokyo yollarında oradan oraya yürüyüp durmuşlar, neredeyse bir saniye durmamışlardı. Gerçekten bu on bir gün baş döndürücü bir hızla geçmişti. Bu kadar kısacık zamanda bu kadar dolaşmak, seyahatte olmasa yapılacak bir şey değildi. Bunları düşünmek bile kendisini iyice yorgun hissetmesine sebep olmuştu. Yüksek bir yerden düşer gibi hissediyordu. Sanki uzanıp dinlenmiyor da, bir şeyler üzerinden geçmiş gibi yorgun hissediyordu. Yine de uykuya dalmayı başaramadı. Belki birkaç yudum brendi içse işe yarardı ama kalkıp alacak gücü kendisinde bulamadı. Bu uykusuz haliyle bile eve döner dönmez kendisini bekleyen sorunu -dünden beri türlü şüpheler, endişeler yumağı içinde erteleyip durduğu o sorunu- düşünüyordu. O mektuptakiler sahiden gerçek olabilir miydi? Eğer gerçekse nasıl davranmalıydı. Etsuko bir şey fark etmiş miydi acaba? Okubata’nın mektubuyla ilgili Yukiko’ya ağzından bir şey kaçırmış mıydı acaba?</p>


  <h2 id="sigil_toc_id_47">Yirminci bölüm</h2>

  <p>Etsuko döndükten sonra sadece bir gün dinlenebildi. Bir sonraki gün okula gitmeye başladı. Sachiko ise dönmelerinin üzerinden birkaç gün geçtiği halde kendini hâlâ yorgun hissediyordu. Günlerini kâh masaj yaptırarak kâh öğlen uykusuna yatarak geçiriyordu. Canı sıkılırsa tek başına verandaya çıkıyor, bir sandalyeye oturarak bahçeyi seyrediyordu.</p>

  <p>Sachiko hazan çiçeklerinden çok bahar çiçeklerini severdi. Ev sahibesinin zevkine uygun olarak düzenlenmiş bahçede, bu mevsimde suni tepeciğin gölgesindeki birkaç gülhatmi ile Stolz’larla aralarındaki çitin yanında salkım saçak dallarını yaymış bir öbek Japon tırfılından başka insanın gözünü alacak bir şey yoktu. Yaz boyunca yapraklara bürünmüş tespih ağacı ve Çin parasol ağacı sıcaktan dallarını eğmişlerdi. Çimlerin yeşilliği Tokyo ya gittiğinden beri pek değişmemiş görünüyordu. Yılın bu zamanında güneşin sert ışıkları yumuşamaya başlamıştı. Belli belirsiz bir serin esinti bulunduğu yere osmantus fragrans ağacının çiçeklerinin kokusunu taşıyordu. Tüm bunlar Ashiya’da da sonbaharın geldiğini hissettiriyordu. Yakında verandanın üstüne gerdikleri hasır güneşliği de kaldırmaları gerekecekti. İki-üç gündür bahçeyi seyrederken bir yandan tüm bu detayları fark ediyor, bir yandan da evinin yıllardır görmeye alışık olduğu manzarasını özlemle seyrediyordu. Gerçekten arada seyahate çıkmak iyi oluyordu. Sadece on gün evinden uzak kalmıştı fakat seyahat etmeye alışkın olmadığından mı nedir bilmiyordu, ona sanki bir aydan fazla olmuş gibi gelmişti. Şimdi içi nihayet evinde olmanın mutluluğuyla doluydu. Sonra, Yukiko’nun özlemle yahut ayrılık hüznüyle bahçede gezinişi aklına geldi. Bu hissettiklerinden, sadece Yukiko’nun değil, kendisinin de tam bir Kansai’li olduğunu, bu iklime ne derin muhabbet duyduğunu fark ediyordu. Bahçeleri, öyle özel bir tarafı olmayan sıradan bir bahçeydi belki. Ama çam ağaçlarının havayı dolduran kokusu duyuluyor, Rokkō tarafındaki dağlar görülüyordu. Pırıl pırıl gökyüzüne bakmak bile insana Osaka-Kobe arasında yaşamak için daha iyi, daha huzurlu bir yer olmadığını düşündürtüyordu. O gürültülü, tozlu, renksiz Tokyo ne kadar da tatsız bir şehirdi! Yukiko hiç dilinden düşürmediği gibi, “Tokyo ile burasını karşılaştırınca rüzgârın insanın tenine dokunuşu bile farklı,” derken ne kadar da doğru söylüyordu! Öyle bir yere taşınmak zorunda kalmadığı için ablasından da, Yukiko’dan da ne kadar şanslıydı. Bunu düşününce tarif edilemeyecek bir neşeyle doluyor, O-Haru’yu yakalayarak, “O-Haru Kalfa, sen en azından Nikkō’yu gezip gördün, iyi ettin. Fakat benim için Tokyo denilen o yerde bir parça bile iyi bir şey olmadı. Sahiden insanın evi gibisi yok!” diyordu.</p>

  <p class="bosluk"/>

  <p>Taeko, yaz boyu ara verdiği işine artık yeniden başlamaya karar vermişti. Ablası yokken evde kalmaya özen göstermişti ama ablasının dönüşünün ertesi günü Shugawa’ya atölyesine gidip gelmeye başlamıştı. Dikiş akademisinin ne zaman başlayacağı belli değildi. Yamamura Okulu’nda da hocasının vefatından dolayı dersler bitmişti. Taeko’nun yapma bebek yapımı dışında ilgilenecek işi kalmamıştı. Bir gün ablasına, “Madem zamanım var, bu fırsatı değerlendirerek Fransızca öğrenmek istiyorum,” dedi. Sachiko, “İstersen Madam Tsukamoto’yu eve ders için çağıralım mı? Yukiko bıraktığından beri ben de devam etmiyorum. Ama sen başlarsan, ben de başlayabilirim,” diye cevap verdi. Bunun üzerine Taeko, “Ben daha başlangıç seviyesindeyim, birlikte ilerlememiz zor olur. Hem ders ücreti çok yüksek,” diye gülerek geçiştirdi.</p>

  <p>Itakura bir kez, Taeko evde yokken, “Saygıdeğer hanımefendi, hoş geldiniz demek için rahatsız ediyorum,” diyerek uğradı. Verandada yarım saat kadar Sachiko ile sohbet etti. Ardından mutfağa geçti. O-Haru’nun Nikkō gezisini dinledikten sonra ayrıldı. Sonrasında bir daha görünmedi. Aslında Sachiko konuyu yorgunluğunu çıkardıktan sonra ele almayı düşünüyor, uygun bir fırsatını kolluyordu. Fakat günler böyle geçip gitti. Zamanla Tokyo’dan beri taşıdığı şüpheleri hafifledi. Hamaya Hanı’nın bir odasında mektubu açtığı o sabah çok şaşırmıştı. Ertesi gün de içini kemirip bitiren endişe devam etmişti. Trenin kuşetine uzandığında da sanki bir kâbus gibi bütün gece ona sıkıntı vermişti... O zaman o kadar telaş ederek bu konuyu bir an önce halledilmesi gereken bir şey olarak görmüştü. Ama tuhaf bir şekilde, evine döndükten sonra, keyifle yeni bir güne başladığı andan itibaren üzerinde hissettiği baskı hafiflemişti. Pek aceleye getirmesem de olur, diye düşünmeye başlamıştı. Eğer böyle bir şey Yukiko için söylenmiş olsaydı, kim ne derse desin, en başından kestirip atar, asılsız bir iftira olarak görür, yok sayardı. Ancak Taeko daha önceki olaydan dolayı mimliydi. Kardeşinin aklı, kendisinden de, Yukiko’dan da farklı çalışıyordu. Daha açık söylemek gerekirse, tam anlamıyla güvenmediği bir yönü vardı. O yüzden mektup kendisini allak bullak etmişti. Eve döndüğünde, Taeko’nun halinde tavrında bir değişiklik sezmemişti. Her zamanki canlı, neşeli yüzünü gördüğünde kız kardeşinin öyle gizli kapaklı işler çevirmediği hissi kuvvetlenmişti. Başlangıçta o kadar telaşa kapılmış olmasını tuhaf bile bulmaya başlamıştı. Belki Tokyo’dayken Etsuko’nun sinir bozukluğu kendisine de geçmişti. Tokyo’nun o gergin havası kendisi gibi hassas birinin sinirlerini zayıflatıyordu. İlk duyduğunda o kadar endişelenmiş olması maraziydi de, şimdi muhakeme yeteneği yerine gelmiş olabilir miydi?</p>

  <p>Dönmesinin üzerinden bir hafta kadar geçmişti. Orada olduğu için kendisini neşeli hissettiği bir zamandı. O sırada meseleyi Taeko’ya açma fırsatını yakaladı.</p>

  <p>O gün Taeko, Shukugawa’daki atölyesinden daha erken dönmüş, üst kata kendi odasına çıkmıştı. Atölyesinden kendi elişi olan yapma bir bebek getirmişti. Yaşı geçkince bir kadını yapmıştı. Koyu renk üzerine beyaz bırakılmış küçük desenlerden oluşan <i>kokumochi</i> desenli bir kıyafet giydirmişti bebeğe. Ayağında bahçe nalınları, bir taş fenerin yanına çömelmiş olarak görülüyordu. Taeko, bu eserine “Ağustosböceklerinin Sesi” adını vermişti. Bu yapma bebeğe ağustosböceklerini dinliyor havasını verebilmek için çok çaba sarf etmesi gerekmişti. Bebeği sehpanın üzerine koymuş seyrediyordu. O sırada Sachiko, “Aa, pek güzel olmuş!” diyerek odaya girdi.</p>

  <p>“İyi olmuş, değil mi?”</p>

  <p>“Sahiden iyi olmuş! Yeni yaptın değil mi? Genç bir kız yerine, yaşı geçkin bir kadın yapmak iyi fikir olmuş. Hüzünlü bir havası var...” Ardından yapma bebekle ilgili birkaç söz daha söyledi. Sonra konuyu değiştirerek, “Koisan,” diye seslendi. “... şey ben aslında Tokyo’dayken çok tuhaf bir mektup aldım.”</p>

  <p>“Kimden?” Taeko hâlâ gözlerini yapma bebekten ayırmadan gelişigüzel cevap verdi.</p>

  <p>“Küçük Efendi Kei’den,” diye cevap verdi Sachiko.</p>

  <p>“Yaa,” diyen Taeko bakışlarını ablasına çevirdi.</p>

  <p>“Bak burada,” dedi Sachiko gönderildiği gibi Batı tarzı mektup zarfının içinde duran mektubu göğsünden çıkarırken. “Ne yazdığını biliyorsundur herhalde.”</p>

  <p>“Aşağı yukarı tahmin edebiliyorum. Olasılıkla Itakura meselesidir.”</p>

  <p>“Evet, öyle. Kendin oku bir bak.”</p>

  <p>Böyle durumlarda Taeko sükûnetini asla yitirmez, hiç renk vermezdi. Dışarıdan ne düşündüğünü anlamak imkânsızdı. Üç sayfadan oluşan mektubu sakince masanın üzerine koydu. Ablası onu izlerken, kılı bile kıpırdamadan her bir sayfayı teker teker çevirerek baştan sona okudu. Sonunda, “Ne aptalca! Epeydir beni, burada yazdıklarını sana söylemekle tehdit ediyordu,” dedi.</p>

  <p>“Mektubu aldığımda sanki başımdan aşağı kaynar sular döküldü. Nasıl şaşırdım bilemezsin!”</p>

  <p>“Böyle şeyleri ciddiye almanı istemiyorum.”</p>

  <p>“Mektup gönderdiğimi Koisan’a söylemeyin yazmış. Başka birine sormaktansa işi doğrudan sana açmak en hızlı çözüm, diye düşündüm. Gerçek olduğuna ben de inanmadım.”</p>

  <p>“Kei kendisi çapkınlık yaptığı için başkalarını da öyle sanıyor.”</p>

  <p>“Peki Koisan, sen Itakura hakkında ne düşünüyorsun?”</p>

  <p>“Öyle birini o anlamda söz konusu bile etmem. Kei’nin ima ettiği anlamdan farklı olsa da, Itakura’ya minnet duyuyorum elbette. Hayatımı kurtaran, gönül borcum olan biri hakkında kötü düşünemem zaten.”</p>

  <p>“Bu söylediğini çok iyi anlıyorum. Ben de mutlaka öyledir diye düşünmüştüm.”</p>

  <p>Taeko’nun anlattığına göre her ne kadar mektupta “sel baskınında beri” yazsa da Okubata’nın, Itakura ile arasında bir şey olduğundan şüphelenmeye çok önce başlamıştı. Kendisine doğrudan bir şey söylemese de, Itakura’yı iğneleyip durduğunu Taeko sonradan duymuştu. Başlangıçta Itakura bunun, kendisi Makioka’ların evine rahatça girip çıkarken Okubata’nın girmesine izin verilmemesinden kaynaklandığını düşünmüştü. Durumun Okubata’nın kanına dokunduğunu, kıskanarak çocukça bir kızgınlık gösterdiğini düşünerek kulak arkası etmişti. Okubata, selden sonra birdenbire sertleşmiş, şüphelerini Taeko’ya söyleyecek kadar ileri gitmişti. Okubata, Taeko’ya, “Bir sana söylüyorum, Itakura bilmiyor, o herife bir şey belli etme,” demişti. Taeko da, gururlu biri olan Okubata’nın gerçekten Itakura’ya bir şey söylemediğine inanmış, konuyu doğrudan onunla konuşmaktan kaçınmıştı. Itakura da, Okubata’nın yaptıklarını Taeko’ya anlatmamıştı. Bu olay yüzünden Taeko, Okubata’yla küçük bir kavga etmiş, telefonlarına çıkmamaya, onunla görüşmekten kaçınmaya başlamıştı. Fakat gerçekten çok kıskandığını görünce haline acımıştı. Mektupta da yazdığı gibi ayın üçünde uzun aradan sonra onunla görüşmüştü. Taeko’nun, atölyesine gidip gelirken yolda Okubata ile her zaman buluştuğu bir yer vardı. Okubata mektubunda “Shukugawa’da Koisan’ı görme fırsatım oldu,” diye yazmıştı. Ancak nerede ve nasıl olduğu yazmıyordu. Sachiko nerede görüştüklerini sorunca, Taeko, “O yakınlardaki çamlıkta yürüyerek sohbet edip ayrılıyoruz,” diye cevap verdi. En son görüştüklerinde Okubata, mektupta yazdığı gibi bir sürü delili olduğunu söyleyerek Taeko’yu itham etmiş, Itakura ile arkadaşlığını bitirmesini istemişti. Taeko hayatını borçlu olduğu kişiye böyle bir şey yapmasının mümkün olmadığını söyleyerek reddetmişti. Ancak Okubata’ya, bundan sonra Itakura ile karşılaşmamaya özen göstereceğine, Itakura’nın Ashiya’ya uğramamasını sağlamaya çalışacağına ve tanıtım fotoğraflarının hazırlanması gibi iş ilişkilerini de tamamen bitireceğine söz vermişti. Sözünü yerine getirebilmek için olanı biteni Itakura’ya açıklamak durumunda kalmıştı. O zaman bu konuyu ilk defa kendisiyle konuşmuş, Okubata’nın Itakura’ya da aynı şekilde hiçbir şey söylememesini tembihlediğini ve aynı sözleri verdirttiğini öğrenmişti. Böyle söz verdikten sonra yani bu ayın üçünden beri Itakura’yı bir kere bile görmemiş, Itakura da ziyarete gelmemişti. Sadece ablası dönünce bir anda elini ayağını çekmenin uygun olmayacağını düşünerek hoş geldinize uğramıştı. O zaman da özellikle Taeko’nun olmadığı zamanı seçmişti. Taeko böyle anlattı.</p>

  <p>Durum Taeko için böyle olsa da, Itakura ona karşı ne hisler besliyordu acaba? Okubata’nın Taeko’dan şüphelenmesi için bir sebep olmasa bile, Itakura’dan şüphelenmesi zor olmasa gerekti. Okubata, Taeko’nun kendisini kurtardığı için Itakura’ya hiçbir minnet borcu duyması gerektiğini düşünmüyordu. Sebebine gelince, kahramanlık göstermek o adamın en başından beri asıl amacıydı. O dalavereci, büyük bir karşılık beklemeden kendisini öyle bir tehlikeye atar mıydı hiç? Itakura o gün sabahtan itibaren hazırlanarak oralarda dolaştığını söylüyordu. Ama her şeyi önceden planlamıştı. Haddini bilmeyen, düzenbaz bir adama minnet duyacak bir şey yoktu. Her şeyden önce hamisinin sevgilisini çalmaya çalışan biri zaten minnet duygusunu bir kenara atarak nankörlük etmiyor muydu? Okubata böyle diyordu.</p>

  <p>Itakura ise kendisine yapılan ithamları sonuna kadar reddetmişti. Taeko’ya şöyle anlatmıştı: “Küçük Efendi Kei, söylediklerinde çok yanılıyor! Benim sizi kurtarma sebebim, sizin Küçük Efendi Kei’nin sevgilisi olmanız. Ben eski işverenime hâlâ minnet duyuyorum. Kendisine sadakatimden hayatımı tehlikeye attığım halde yaptığımın böyle anlaşılmasına dayanamıyorum. Çok şükür, aklı selim biriyim, sizin gibi bir hanımın, benim gibi birine dönüp bakmayacağını biliyorum!” demişti.</p>

  <p>Bunları dinleyen Sachiko, kardeşine, “Her ikisinin de söyledikleri hakkında ne düşünüyorsun?” diye sordu. Taeko, “Doğrusunu söylemek gerekirse, ben Itakura’nın hislerini derinden derine hissetmiyor değilim. Itakura akıllı biri. Bu konuda hiç renk vermiyor. Ancak kendisini o kadar tehlikeye atarak beni kurtarması belki de sadece eski efendisine gönül borcunu ödemek için yada sadakatten olmayabilir. Itakura’nın kendi hislerinin farkında olup olmadığını bilmiyorum ama Küçük Efendi Kei’ye sadakatinden çok bana sadakat gösteriyor olabilir. Fakat farz edelim ki böyle olsa bile bir mahzuru yok, kendisi yerini bildiği sürece benim durumu bilmezden gelmem yeterli. Maharetli biri. Arı gibi çalışıyor. Her işime koşturuyor. Hem o da her işime koşmayı bir ayrıcalık olarak görüyor. Bunun böyle olması yeterli,” dedi. Taeko’nun onunla görüşmesinin sebebi buydu. “Kei, olmadık şeyleri kafasına takıyor. Boş yere kıskanıyor. Gereksiz yanlış anlaşılmalardan kaçınmak için, her şeyi kestirip atmasam da görüşmemeye karar verdik. Artık Kei’nin içi rahat, şüphelerine de bir su serpildi. Olasılıkla sana böyle bir mektup yazmış olmaktan şimdi pişmanlık duyuyordur,” diye konuşmuştu. “Itakura gibi biri benim hakkımda ne hissederse hissetsin, fark etmez. Kei sahiden tuhaflık yapıyor!”</p>

  <p>“Sen böyle düşünüyorsan ortada hiçbir sorun yok. Ancak, Kei için böyle bir şey kabul edilemez, değil mi?”</p>

  <p>Taeko, sigara içtiğini son zamanlarda saklamamaya başlamıştı, kimonosunun kuşağından beyaz kaplumbağa kabuğundan yapılmış sigaralığını çıkardı. Son zamanlarda pek bulunmayan, ithal, ağız kısmı yaldızlı sigarasını yaktı. Sonra, yapmakta pek usta olduğu gibi dudaklarını yusyuvarlak yaparak, arka arkaya duman halkaları gönderirken bir süre düşüncelere daldı. Sonunda, “Bu arada, Avrupa seyahati...” dedi yüzünü çevirmeden, “Ablacığım o konuyu düşündün mü?”</p>

  <p>“Hı hı, o konuyu unutmadım ancak...” “Tokyo’dayken konusu açıldı mı?”</p>

  <p>“Ablamla konuşurken dilimin ucuna kadar geldi fakat işin içinde para meselesi olduğundan, söylemesem daha iyi olur, diye düşündüm. Ağzımı açmadım. Bir şey söylenecekse, Teinosuke Enişten söylesin.”</p>

  <p>“Teinosuke Eniştem ne diyor bu konuda?”</p>

  <p>“Eğer Koisan bu isteğinde ciddiyse ben aracı olurum diyor. Ancak Avrupa’da savaş çıkacak diye endişeleniyor.”</p>

  <p>“Çıkar mı acaba?”</p>

  <p>“Ne olur bilemiyorum ama, enişten, ‘Gelişmelere bakıp ondan sonra karar versek nasıl olur?’ diyor.”</p>

  <p>“Orası öyle de, Tamaki Hoca pek yakında gidecekmiş. Eğer gideceksen, seni de götüreyim diyor.”</p>

  <p>Aslında Sachiko da olaylar böyle gelişince, elbette önce Itakura ile, sonra da bir süreliğine de olsa Okubata’yla da Taeko’nun arasına mesafe koymak için onu Avrupa’ya göndermenin iyi bir yol olacağını düşünüyordu. Batı’da savaş rüzgârlarının estiği gazetelere bir göz atmakla bile anlaşılıyordu. Kız kardeşini böyle bir yere tek başına göndermeye içi elvermiyor, ablasının ve eniştesinin de böyle bir şeye izin vereceğini düşünmüyordu. Bu nedenle tereddütleri vardı. Fakat Tamaki Hocayla birlikte gideceklerse üzerinde tekrar bir düşünülebilirdi. Taeko’nun anlattığına göre, Tamaki Hoca uzun süreliğine gitmeyecekti. Hoca Paris’e yıllar önce gitmişti. Bir fırsatını bulursa tekrar giderek son moda şeyleri öğrenip dönmek istiyordu. Sel felaketinden sonra okul binasını yenilemek gerektiğinden o süreyi değerlendirerek gitmeye karar vermişti. Altı ay içinde dönmeyi düşünüyordu. Aslında Taeko’nun bir-iki yıl kalıp kendisini geliştirmesinin daha iyi olacağını düşünüyordu. Eğer kendisinden sonra orada kalmaktan endişe duyarsa kendisiyle dönebileceğini söylemişti. Altı ay bile gitse yararı olacağına inanıyordu. Hoca da elinden geleni yaparak Taeko’nun bu işte uygun bir unvan alması için uğraşacaktı. Bu sene yılbaşında yola çıkarak temmuzda dönmeyi planlıyordu. Kısa bir süreliğine orada olacaklardı. Herhalde o sırada savaş çıkacak değildi ya! Ama oldu ki çıktı, işi biraz da kadere bırakmak gerekiyordu. Öyle bir şey olursa birlikte olacakları için daha güçlü hissederlerdi, hem Almanya ve İngiltere’de tanıdıkları olduğu için, bir şey olursa kaçacak yerleri de vardı. Böyle bir fırsat kolay kolay ele geçmezdi. O yüzden Taeko da tehlikenin farkında olmasına rağmen onunla gitmek istiyordu. “Bu sefer Kei de, Itakura meselesinden dolayı gitmeme bir şey demiyor.” Taeko bunları anlattı.</p>

  <p>“Bana kalırsa da olur ama Teinosuke Enişten ne diyecek bakalım, önce bir ona danışalım.”</p>

  <p>“Eniştemden olur vermesini ve ablamla büyük eniştemi de ikna etmesini iste, olur mu?”</p>

  <p>“Daha yılbaşına kadar çok var, acele etmeye gerek yok, değil mi?”</p>

  <p>“Ne kadar çabuk olursa o kadar iyi. Eniştem ne zaman Tokyo’ya gidecek?”</p>

  <p>“Bu yıl içinde bir-iki sefer daha gidecek. Koisan sen de Fransızca öğrenmeye başlarsın artık,” diye cevap verdi Sachiko.</p>


  <h2 id="sigil_toc_id_48">Yirmi birinci bölüm</h2>

  <p>Bayan Stolz, o ayın on beşinde, Rosemarie ve Fritz’i alarak President Coolidge gemisiyle Manila’ya yola çıkacaktı. Etsuko’nun Tokyo’da olduğu süre Rosemarie’ye düşünmediği kadar uzun gelmişti. Hemen her gün, “Etsuko daha gelmedi mi? Neden hemen gelmiyor?” diye eve göz kulak olan Taeko’ya ya da hizmetçilere sorup durmuştu. Ne yapacaklarını bilememişlerdi. Etsuko Tokyo’dan döndükten sonra da her gün okuldan dönüşünü bekledi. Kalan sayılı günleri, bir gün bile atlamadan birlikte oynayarak geçirmeye başladılar. Etsuko çantasını salona fırlatıyor, çitlerin oraya koşarak, “Rumii, <i>komm</i>!” diye çat pat Almancasıyla “gel” diyerek yanına çağırıyordu. Bunu üzerine Rosemarie çıkıyor, çitin üzerinden atlayarak onların bahçesine geliyordu. Ayaklarındakini çıkararak çimlerin üzerinde hoplayıp zıplıyorlardı. Zaman zaman onlara, Fritz’in hatta Sachiko ve Taeko’nun bile katıldığı oluyordu. Etsuko, “<i>Ein, zwei, drei, vier..</i>” diye birden yirmiye, otuza kadar Almanca sayabiliyordu. “<i>Schenell, schenell</i> -Haydi!”, “Rumii, <i>bitte</i> -lütfen!”, “<i>Noch nicht</i>! -Şimdi olmaz!” gibi sözleri Almanca söyleyebiliyordu. Başka şeyleri de biraz biliyordu. Bir gün çitlerin yanındaki çalılıkların arasından Rosemarie, “Etsuko, elveda, <i>sayōnara</i>!” diye Japonca söyledi.</p>

  <p>“<i>Auf, Wiedersehen</i>!” diye bu sefer Etsuko, Almanca veda etti.</p>

  <p>“Hamburg’a ulaşır ulaşmaz mutlaka mektup yaz olur mu?”</p>

  <p>“Etsuko, sen de yaz lütfen.”</p>

  <p>“Tamam gönderirim, mutlaka! Peter’a da çok selam söyle!”</p>

  <p>“Etsuko...”</p>

  <p>“Rumii! Fritz!” diye karşılıklı bağrışan sesler duyuluyordu. Aniden, “Deutschland über Alles,” diye Alman milli marşını söylemeye başlayan Rosemarie ve Fritz’in sesi duyuldu. Sachiko, verandaya çıkıp baktığında, abla kardeş iki çocuğun, parasol ağacının epeyce yüksek bir yerine çıktıklarını gördü. Bir dalın üzerinde durmuş, mendil sallıyorlardı. Aşağıdan da Etsuko onlara cevap veriyordu. Sanki gemi yola çıkıyormuş gibi yapıyorlardı.</p>

  <p>“Aaa...” Sachiko da hemen parasol ağacının yanına koşarak, “Rumii! Fritz!” diyerek mendil sallamaya başladı.</p>

  <p>“Etsuko’nun annesi! <i>Auf, wiedersehen</i>!”</p>

  <p><i>“Auf, wiedersehen</i>! Elveda Rumii, tekrar Japonya’ya gel olur mu!”</p>

  <p>“Etsuko’nun annesi! Etsuko! Siz de Hamburg’a gelin olur mu!</p>

  <p>“Olur. Geliriz! Etsuko büyüsün mutlaka geliriz! Rumii, kendine iyi bak!”</p>

  <p>Sachiko bunları söylerken, çocuk oyunu olduğunu bilmesine rağmen gözleri nemleniverdi.</p>

  <p>Bayan Stolz çocuklar konusunda son derece disiplinli ve sertti. Rosemarie, Etsuko’lara oynamaya geldiğinde, belli bir zaman sonra mutlaka “Rumii” diye çitlerin diğer yanından çağırırdı. Ancak çocukların birlikte geçirdikleri bu son günlerde onların ayrılacaklarına ne kadar üzüldüklerini fark etmişti. O konuda eskisi gibi sert davranmıyordu. Hava karardıktan sonra bile iki kız evde oynamaya devam ediyordu. Hep yaptıkları gibi, kıyafetleri olmayan yapma bebekleri salonda yan yana diziyor, sonra giydiriyorlardı. Hepsi bittikten sonra evin kedisi Suzu’yu da yakalayıp getiriyor, bebeklerin yerine ona da kıyafet giydiriyorlardı. Bir gün iki kız sırasıyla piyano çalıyorlardı. Rosemarie sık sık, “Etsuko, buyur bir tane daha lütfen,” diyordu. Aslında, “Lütfen bir parça daha çalar mısın?” demek istiyordu.</p>

  <p>Bayan Stolz, kocasının gidişi pek ani olduğundan, onun eşyalarını düzenlemek, ev eşyalarıyla ilgilenmek, yarım kalan işleri bir başına tamamlamakla meşguldü. Her gün nefes almadan koşuşturup durduğunu, Sachiko evin üst katında görüyordu. Bu Alman aile, yanlarına taşındığından beri öyle gizlice gözetlemek gibi bir amacı olmasa da sabah akşam üst katın verandasından baktığında, evin arka kapısı göründüğü için olan biteni görüyordu. Evin hanımını, çalışanları, mutfakta neler olduğunu gözü kapalı anlar olmuştu. Ne zaman bakarsa baksın mutfaktaki her bir şeyin derli toplu oluşuna hayret ediyordu. Kuzine, mutfak masası ortadaydı. Çevresinde alüminyum çaydanlık, tava, büyükten küçüğe her şey sırayla dizilmiş, hep aynı yere konuyordu. Hepsi çok güzel parlatılmıştı, sanki savaş aletleri gibi pırıl pırıldı. Çamaşır, temizlik, banyonun yakılması, yemeğin hazırlanış saati hepsi, her gün dakikası dakikasına ölçülmüş gibi aynı zamandaydı. Sachiko’lar, komşu evde yapılan işi gördüklerinde saate bile bakmadan zamanı tahmin edebiliyorlardı. İki genç Japon hizmetçileri vardı. Onlarla Sachiko’ların evindekiler arasında bir seferinde bir olay meydana gelmişti. Stolz’ların önceki hizmetçileri zamanında, olmuş bir şeydi. O hizmetçiler Sachiko’ların gördüğü kadarıyla hiç yüksünmeden var güçleriyle çalışan gerçekten kendilerini işlerine adamış çalışanlardı. Hizmetçiler, ev sahibesinin onları çalıştırma şeklinin çok sert olmasından başından beri memnun değildiler. “Hanımımız başımıza geçiyor, bir dakika bile boşa geçirmeden iş yaptırıyor. Biz bir işi bitirince, hemen öbür işe koşuyor. Tamam Japonların evinde alamayacağımız kadar çok maaş alıyoruz. Hem burada çok şey öğrendik. O yüzden gün boyu nefes alacak vaktimiz olmasa da burada kalıyoruz. Hanımefendi de çok muhteşem bir ev hanımı, kendisine hayranlık duyuyoruz. Ancak bizim açımızdan çok zor oluyor,” diye yakınıp duruyorlardı. Bu hizmetçilerin günlük işlerinden biri de evin önündeki kaldırımı süpürmekti. Sachiko’ların yanında çalışan O-Aki, kendi evlerinin önünü temizlerken bu konuda sorun çıktı. O-Aki’nin anlattığına göre, her seferinde Stolz’ların hizmetçileri evlerinin önünü temizlerken bu tarafı da temizliyorlardı. O da bir kez olsun kendisi temizleyerek teşekkür etmek istemişti. Yaptığı bundan başka bir şey değildi. Bayan Stolz bunu görünce, “Kendi işinizi başkalarının hizmetçilerine yaptırmak ne demek!” diyerek hizmetçilerini epey paylamıştı. Ama hizmetçiler de altta kalmamışlardı. “İşten kaytarmıyoruz. O-Aki’den de böyle bir şey istemedik. Kendisi isteyip yapmış. Bu da bir tek bu sefer oldu. Eğer uygun bulmadıysanız ikinci bir kez olmasına izin vermeyiz,” diye cevap vermişlerdi. Söylediklerini anlamamasından da olmuştu, Bayan Stolz kolay kolay yatışmamıştı. Bunun üzerine, “Madem öyle biz ayrılacağız!” demişlerdi. İş sonunda, “Tamam, gidin o zaman!” diyecek raddeye gelmişti. Sachiko, O-Aki’den olayı öğrenmiş, aralarını yapmak istemişti. Ama bunu duyan hizmetçiler iyice kesin bir tavırla, “Olmaz, sağ olun ama sizinle ilgili değil, bir şey söylemeyin lütfen. Bir tek bugün olanlardan ötürü değil. Biz var gücümüzle çalışıyoruz ama hanımımıza hiç yaranamıyoruz. İki lafından biri ‘aptal’ oluyor. Elbette bizim kafamız hanımefendininki gibi iyi çalışmıyor ama bizim ne kadar vefakâr, ne kadar çok işe yarayan çalışanlar olduğumuzu başkalarını çalıştırdığında görecek! Hanımefendi kendisi yaptığı hatayı fark edip bir şeyler söyler, gönlümüzü alırsa tamam, öyle olmazsa şimdi ayrılmanın tam zamanı,” demişlerdi. Bu nedenle Sachiko da olaya mâni olamamıştı. İki hizmetçi birlikte ayrılmışlardı. Çok geçmeden de şimdiki hizmetçiler gelmişti ama Bayan Stolz önceki hizmetçilere söylediklerine çoktan pişman olmuştu. “Öncekilerin hem kafaları daha iyi çalışıyordu hem de elleri işe daha yatkındı, ikisi de çok daha iyiydi,” diyordu. Kendisi de sonradan, “Ben, o insanları göndermekle hata yaptım,” diye Sachiko’ya söylemişti. Bayan Stolz’un nasıl bir ev hanımı olduğu bir tek bu olaydan bile anlaşılabiliyordu. Ancak bundan dolayı kesin kuralcı, katı biri sanılmasındı. Bir yandan da sevgi dolu, nazik biri olduğu o sel baskınında yaptıklarından apaçık anlaşılıyordu. O gün, yakınlardaki karakola çamur içinde iki-üç sel mağdurunun sığındığını duyar duymaz hemen tişört, iç çamaşırı göndertmişti. “Eğer gecelik kimononuz falan varsa onu da verin,” diye hizmetçilere tembihlemişti. Gün boyu, eşinin ve çocuklarının sağ salim dönüp dönemeyeceklerini düşünmekten bitap olmuş, Etsuko için bile endişelenmişti. Ağlamaktan kızarmış gözlerinden, yüzünden, akşam kocası çocuklarla sağ salim döndüğünde deli gibi çığlıklar atarak koşmasından ve daha pek çok şeyden nasıl biri olduğu anlaşılıyordu. Sachiko hâlâ, bu hanımın sevinçten her şeyi unutarak Bay Stolz’un boynuna sarılışını hatırlıyordu. Bu kadar tutkulu bir tarafı olması da hayranlık uyandıracak bir özellik değil miydi? Tüm Alman hanımlar harika olsa da, her biri Bayan Stolz gibi olacak değildi ya! Böyle biri pek bulunmazdı. Bu hanımın komşuları olması kendi şansları olmuştu. Ne yazık ki birbirlerini pek tanıma fırsatı bulamamışlardı. Sachiko, yabancıların Japonlara mesafeli olduğunu duymuştu ama bu aile çok cana yakındı. İlk taşındıklarında bile piramit şeklinde nefis bir pasta göndermişlerdi kendilerine. Kendileri de onlara yakın davranmışlardı. Keşke sadece çocukların görüşmesine izin vermekle kalmayarak arada birbirlerine gidip gelseler, yemek, tatlı tarifleri falan öğrenseler ne iyi olurdu. Sachiko içinden bir kez daha, “Yazık oldu,” diye geçirdi.</p>

  <p>Bayan Stolz böyle biri olduğu için, Sachiko’lar dışında diğer komşuları, onların gitmelerine pek üzülmemişlerdi. Bayan Stolz götüremeyeceği ev eşyalarını mümkün olduğunca tanıdıklarına, evlerine girip çıkan kişilere düşük bir fiyatla vermeye çalışmıştı. Bunları alanlar dikiş makinesi, elektrikli buzdolabı gibi şeyleri çok ucuza denk getirdikleri için sevinmişlerdi. Sadece kimsenin istemediği eşyaların tamamını mobilyacıya satmıştı. Bir piknik sepetinde yemekte kullanacakları birkaç şey bırakmıştı.</p>

  <p>“Artık bu evde bir şey yok. Bizler, gemiye binene kadar bu sepetteki çatal bıçakla yemek yiyeceğiz.”</p>

  <p>Böyle diyerek gülmüştü. Komşular, Bayan Stolz’un Almanya’ya döndüğünde burayı hatırlamak için, oradaki evlerine Japon odası yaptırarak Japon eşyalarıyla süsleyeceğini duyunca, kimisi Japon kaligrafisinin olduğu bir tablo, kimisi antika bir şey göndermişti. Sachiko da büyükannesinden kalan arkasında saray arabası işlemesi olan ipek bir bohça gönderdi. Rosemarie de, Etsuko’ya en sevdiği bebeğini ve bebek arabasını hediye etti. Buna karşılık Etsuko da, Rosemarie’ye bu seneki dans gösterisinde, dans ederken çekilip renklendirilmiş fotoğrafını ve o zaman giydiği pembe renkli, çiçek desenli, uzun kollu ipek kimonosunu verdi.</p>

  <p>Gemiye binmelerinden bir önceki akşam Rosemarie’ye Etsuko’yla kalması için izin verildi. O gece ikisi de ele avuca sığmadılar. Etsuko, Rosemarie’ye kendi yatağını vermiş, kendisi de Yukiko’nun yer yatağını almıştı. Fakat ikisi de bir türlü uyuyamadı. Teinosuke, kızların çığlıkları, koridorda patır patır koşuşturmaları yüzünden gözünü bile kırpamamıştı.</p>

  <p>“Ne çok gürültü patırtı ettiler!” diyerek yorganı başına çekti ama giderek iyice azıttılar. Teinosuke sonunda birden yatakta doğrularak başucundaki lambayı yaktı: “Hey, gecenin ikisi olmuş!”</p>

  <p>“Sahiden mi, o kadar olmuş mu?” dedi Sachiko şaşkınlıkla.</p>

  <p>“Bu kadar heyecanlanmaları iyi değil. Bayan Stolz da kızar hem.”</p>

  <p>“Bir tek bu geceleri var. Olsun o kadar. Bayan Stolz da bu gece göz yumacaktır...”</p>

  <p>Böyle konuşurlarken, “Hortlak!” diye bağıran bir ses duyuldu. Koşuşma sesleri yatak odasına yaklaştı.</p>

  <p>“Baba!” Etsuko sürgülü kapının dışından bağırdı. “Baba, hortlak Almanca nasıl denir?”</p>

  <p>“Baksana, Almanca hortlağı soruyor. Biliyorsan söyleyiver,” dedi Sachiko.</p>

  <p>“<i>Gespenst</i>!” Teinosuke yıllar önce öğrendiği bu Almanca sözcüğü hâlâ hatırlamasına şaşırmıştı. Düşünmeden yüksek sesle, “Hortlağın Almancası <i>gespenst</i>!” dedi.</p>

  <p>“<i>Gespenst</i>!” diye Etsuko tekrarlamaya çalıştı. “Rumii, bu <i>gespenst...</i>”</p>

  <p>“Aaa, ben de <i>gespenst</i> olacağım!” diye cevap verdi Rosemarie.</p>

  <p>Ardında tekrar yaygara koparmaya başladılar.</p>

  <p>“Hortlak!”</p>

  <p>“<i>Gespenst</i>!”</p>

  <p>Böyle bağırışarak üst katta oradan oraya koşuşturdular. Sonunda Rosemarie önde, Teinosuke’lerin odasına daldılar. İkisi de başlarına çarşaf geçirmiş hortlak taklidi yapıyorlardı. Durmadan, “Hortlak!” <i>“Gespenst!”</i> diyerek gülüşüyorlardı. Odanın içinde iki-üç tur attıktan sonra tekrar koridora fırladılar. Saat üç sıralarında nihayet odalarına girdiler. Fakat ikisi de çok fazla heyecanlı oldukları için bir türlü uykuya dalamadılar. Rosemarie annesini özlemişti. “Ben şimdi annemin yanına gideceğim,” diye mızıldanmaya başladı. Karıkoca çocuğu yatıştırmak için sırayla kalkıp yanına gittiler. Ancak gün ağarırken uykuya dalabildiler.</p>

  <p class="bosluk"/>

  <p>Etsuko geminin yola çıkacağı gün yanında annesi ve Taeko’yla, eline bir buket çiçek alarak limana gitti. Gemi akşam yediden sonra yola çıkacaktı. Geç olacağı için çocukları yolcu etmeye arkadaşlarının çoğu gelememişti. Rosemarie’nin arkadaşlarından bir tek, Ingen adlı Alman bir kız gelmişti. Etsuko onunla daha önce Stolz’lardaki çay partilerinde karşılaşmıştı. Adı kendisine tuhaf geldiği için ona gizliden gizliye “Ingaa” adını takmış “Ingaa bebek” diyordu. Onun dışında Japon olarak bir tek Etsuko vardı. Stolz’lar gündüzden gemiye binmişlerdi. Etsuko’lar akşam yemeğini biraz erkenden yiyerek yanlarına gitmek için çıktılar. Osaka-Kobe arasındaki Sannomiya’dan aceleyle arabaya bindiler. Gümrüğün önünden geçtiklerinde, karşılarında ışıklarını yakmış President Coolidge gemisinin, ışıl ışıl bütün heybetiyle durduğunu gördüler. Hemen Stolz’ların kamarasını arayıp buldular. Kamaranın duvarları, tavanı, pervazı, kuşetleri bir örnek krem yeşiliydi. Kuşetlerin üzeri tepeleme buket dolmuştu, insanın gözünü alıyordu. Bayan Stolz, Rosemarie’ye seslenerek Etsuko’ya gemiyi gezdirmesini söyledi. Bunun üzerine Rosemarie, Etsuko’ya orayı burayı göstererek gezdirmeye başladı. Fakat Etsuko, ayrılmalarına sadece on-on beş dakika kaldığı için pek kendinde değildi. Sadece muhteşem, lüks bir gemi olduğunu, defalarca merdivenlerden inip çıktıklarını hatırlıyordu. Etsuko’lar, kamaraya döndüklerinde karşılıklı veda sözcükleri söylerken Bayan Stolz da, annesi de ağlaşıyorlardı. Çok geçmeden geminin kalkacağını haber veren sireni duydular. Gemiden indiler.</p>

  <p>Gemi limandan ayrılırken, “Ah, çok güzel! Sanki bir alışveriş merkezi denizde yol almaya başlamış gibi kocaman ve ışıl ışıl!” dedi Taeko. Deniz kenarında sonbahar akşamının serinliğinde üzerindeki ince beyaz bluzuyla ürpermiş, omuzlarını içine çekmişti. Gemi limandan ayrılırken uzun süre, güvertedeki Stolz’ların görüntüsü giderek küçülerek geminin ışıkları içinde görünmeye devam etti. Sonunda kimin kim olduğunu ayırt edemez hale geldiklerinde bile hâlâ, “Etsuko! Etsuko!” diye bıkıp durmadan seslenen Rosemarie’nin tiz sesi, karanlık denizin üzerinden aşarak onlara ulaşıyordu.</p>


  <h2 id="sigil_toc_id_49">Yirmi ikinci bölüm</h2>

  <p class="p22">30 Eylül 1938, Manila</p>

  <p class="p13">Sevgili Bayan Makioka,</p>

  <p class="p13">Bu ay Japonya’da çok tayfun olur o yüzden ben sizler için endişe ediyorum efendim. Ben sizler, geçtiğimiz birkaç ayda pek çok felaket yaşadığınız için, bir daha böyle bir şeyle karşılaşmamanızı diliyorum. Artık o taşlar, kayalar, kumlar şehirlerarası yoldan ve Ashiya civarından tamamen temizlenmiştir, değil mi? Ulaşım da normale dönmüştür, insanların keyfi yerindedir, değil mi efendim? Sonra bizim yaşadığımız eve de bir kiracı çıkmış, sizler de tekrar iyi bir komşuya sahip olmuşsunuzdur herhalde, değil mi? Ben o evin sevimli bahçesini, ayrıca çocukların bisiklete binip dolaşıp eğlendikleri o sakin şehri, aslında çok hatırlıyorum. Gerçekten onlar her zaman güzel vakit geçirdiler. Ayrıca onlar, sizin evinizde çok keyifli günler geçirdi sayenizde efendim. Ben bir kez daha, sizin, benim çocuklarıma gösterdiğiniz tüm ilgiye teşekkür etmek istiyorum efendim. Onlar gerçekten, sık sık sizin tüm ailenizden bahsediyor, siz ve Etsuko’yu çok özlüyorlar efendim. Peter gemiden mektup gönderdi. Onlar sizin kız kardeşiniz ve Etsuko ile Tokyo’yu gezmişler, çok güzel vakit geçirmişler. Sahiden çok iyi bir şey yapmayı lütfetmişler efendim. Tekrar tekrar teşekkürlerimi bildiririm. Onlar sağ ve salim Hamburg’a ulaştıklarına dair geçen gün ben telgraf aldım. Onlar şimdi benim kız kardeşimin yanındalar efendim. Kız kardeşimin üç çocuğu var, Peter da onun dördüncü çocuğu olmuştur herhalde.</p>

  <p class="p13">Bizler burada çok büyük bir aile olduk. Burada sekiz çocuk var efendim ben de kümesteki tek tavuğum. Arada sırada çocuklar birbiriyle didişiyor ama yine de genellikle hepsi birbiriyle anlaşıp oynuyor efendim. Rosemarie en büyükleri, bunun farkında efendim. Bizler, her gün öğleden sonra bisikletlerle harika bir mesire yerine gidip, orada dondurma yiyoruz.</p>

  <p class="p13">Mektubuma son verirken, sizler hepiniz afiyette olunuz efendim. Eşinize, kız kardeşinize, sevimli Etsuko’ya benden selam söyleyiniz lütfen. Tüm Avrupa tekrar sakinleşince sizler Almanya’ya gelip bizi ziyaret edersiniz. Şimdi orada her yerde kılıçlar kınından çıkarılmış ancak halk savaş istemiyor o yüzden savaş çıkmaz umarım. Çek meselesini de Hitler halleder ben inanıyorum.</p>

  <p class="p13">Lütfen kendinize iyi bakın, sizin sağlık ve afiyette olmanız için dua ediyorum. Benim sizi sevip saydığımı lütfen unutmayınız.</p>

  <p class="p22">Sevgiler<br/> Hilda STOLZ</p>

  <p class="bosluk"/>

  <p class="p13">Not: Bu mektupla birlikte küçük bir Filipin işi nakış gönderdim. Umarım hoşunuza gider efendim.</p>

  <p class="bosluk"/>

  <p>Bayan Stolz’un İngilizce yazılmış mektubu Sachiko’nun eline Ekim ayının 10’u gibi ulaştı. Bahsettiği nakış iki-üç gün gecikerek sonradan geldi. Çok emek isteyen elişi nakışlı bir masa örtüsüydü. Sachiko cevap yazmayı istiyor, yazdıktan sonra kime çevirteceğini düşünüyordu. Kocası çevirmeye üşenmiş, “Bu seferlik beni mazur gör,” demişti. Sachiko uygun birini bulamayınca iyice ağırdan almıştı. Cevap vermesi gecikip durmuştu.</p>

  <p>Sachiko bir akşam vakti Ashiya Nehri kıyısında yürüyüş yapıyordu. Yolda daha önceden Bayan Stolz aracılığı ile tanıştığı, Hening adlı bir Alman’la evli olan Japon hanımla karşılaştı. O anda aklına mektup geldi. Durumu anlattığında, Bayan Hening, "Hiç sorun olmaz. Ben çok iyi yazamıyorum fakat kızım Almancayı da İngilizceyi de yazabiliyor, ona çevirtiriz," diyerek yardım etmeyi kabul etti. Buna rağmen Sachiko, uzak bir ülkeye mektup göndereceği için ne yazacağını bir türlü bilemedi. Böylece Bayan Stolz’a cevabı gecikmiş oldu.</p>

  <p>Hemen ardından New York’tan, Etsuko’nun adına küçük bir paket geldi. İçinden Peter’ın göndermeye söz verdiği ayakkabılar çıktı. Amerika üzerinden ülkesine dönerken, gidiş yolunda alarak göndermişti. Fakat ayakkabılar Etsuko’nun ayağına küçük geldi. Halbuki o kadar da ölçüsü alınmıştı, neden olduğunu anlayamadılar. Gezmeye giderken giyebileceği, en iyi kalite muhteşem bir çift rugan ayakkabıydı. Etsuko, usanmadan ayakkabıları denemeye devam etti. Zorlayınca ayağı içine giriyordu fakat çok sıkıyordu. Yapacak bir şey yoktu.</p>

  <p>“Çok yazık oldu! Büyük olsa neyse de...”</p>

  <p>“Peter neden yanıldı dersiniz? Ölçüyü tam alamadı mı acaba?”</p>

  <p>“Etsuko’cuğum, ayağın o zamandan beri büyümüş olmasın? Çocuk ayakkabısı ne de olsa, keşke biraz büyük olmasına dikkat etseydik! Annesi yanında olsa eminim fark ederdi.”</p>

  <p>“Çok üzüldüm...”</p>

  <p>“Bırak artık kızım, kaç kere daha deneyeceksin?” Sachiko, Etsuko tekrar ayakkabıyı ayağına geçirmeye çalışınca gülümseyerek engelledi. O kadar özenilerek gönderilmiş bu hediye için ne cevap yazacaklarını bir türlü bilemediler. Sonunda teşekkür bile yazmadan geçip gitmiş oldu.</p>

  <p class="bosluk"/>

  <p>O günlerde, Taeko pek çok yapma bebek siparişi aldığını, yurtdışına gidene kadar hepsini bitirmeye çalıştığını söyleyerek bir gün bile ara vermeden atölyesine gidiyordu. Bunun yanında Fransızca konuşma derslerine devam ediyordu. Dersleri Tamaki Hoca’nın tanıştırdığı Batı tarzı resimler çizen bir ressam olan Inosuke Betsusho’nun eşinden alıyordu. Paris’te altı sene yaşamıştı. Derslere haftada üç kez gidiyordu. Ayda, on yen gibi çok uygun bir ücret veriyordu. Bu kadar yoğun olduğu için neredeyse her gün, gündüz saatlerinde evde olmuyordu.</p>

  <p>Etsuko ise okuldan döner dönmez, Stolz’lar gittiklerinden beri boş kalan evin çitinin yanına gidiyor, şimdi otların bürüdüğü, çalılıkların içinde böceklerin ötüştüğü arka bahçeye tellerin arasından özlemle bakıyordu. O zamana kadar evinin yanı başında bir arkadaşı olduğu için, okuldaki arkadaşlarıyla o kadar vakit geçilmemişti. Zamanla onlardan uzak düşmüştü. Kendini yalnız hissediyor, yavaş yavaş yeni arkadaşlar ediniyordu. Ancak öyle hemen çok iyi anlaştığı birini bulamamıştı. "Acaba arka eve Rumii gibi çocukları olan bir aile gelmez mi ki?” deyip duruyordu. Stolz’ların eski evi, yabancılar için yapılmış bir kiralık evdi. Japonların kiralaması pek mümkün gözükmüyordu. Batılılar da Stolz’lar gibi, dünyanın her tarafının karıştığı bu dönemde, Uzakdoğu’dan ayrılarak memleketlerine dönmeye başlamışlardı. O yüzden eve kiracı çıkacak gibi görünmüyordu.</p>

  <p>Sachiko da yapacak başka bir şey bulamadığından kaligrafi çalışıyor, O-Haru’ya <i>koto</i> çalmayı öğreterek günlerini geçiriyordu. Bir gün, Yukiko’ya yazdığı mektubun bir köşesine şöyle yazmıştı:</p>

  <p class="bosluk"/>

  <p class="p13">Kendini yalnız hisseden bir tek Etsuko değil. Eski zaman kadınlarının yaşadığı “eşyanın hüznü” duygusu, neden bilmem bu hazan beni buldu. Bugüne kadar bahar benim en sevdiğim mevsimdi, ilk kez bu yıl, hazanın hüznünden böyle haz duyuyorum. Yaşım ilerlemeye başladığı için mi böyle hissediyorum, ne dersin?</p>

  <p class="bosluk"/>

  <p>Bu sene, baharda Yukiko’nun görücüye çıkmasından başlayarak haziran ayındaki dans gösterisi, ardından sel felaketi, Taeko’nun ölümden dönüşü, O-Saku Hoca’nın vefatı, Stolz’ların ülkelerine geri dönmesi, Sachiko’ların Tokyo’ya gidişleri, Kantō Tayfunu, Okubata’nın mektubunun neden olduğu kara bulutlar. Bugüne kadar art arda çok şey olmuştu. Şimdi her şey durulmuş, Sachiko sanki bir boşluğa düşmüş gibi olmuştu. Sıkıntıdan ne yapacağını bilemiyordu. Bu Sachiko’ya, hem aile içinde hem dış dünyada kendi yaşamının iki kardeşinin yaşamlarıyla ne kadar sıkı sıkıya bağlanmış olduğunu hissettiriyordu. Kendi ailesini düşününce şanslı olduğunu biliyordu. Kocasıyla arası iyiydi. Etsuko’yla ne kadar ilgilenmesi gerekirse gereksin ne de olsa tek çocuktu. Aslında Sachiko’nun üç kişilik bu ailesinin dalgalardan çalkantılardan uzak, huzur dolu bir yaşamı vardı. Şimdiye kadar hep iki kız kardeşi bunu değiştirmişti. Bu, ikisinin varlığı bir sorun teşkil ediyor demek değildi. Tam tersine ikisi sayesinde evleri renklenip canlanıyordu. Sachiko bundan mutluluk duyuyordu. Sebebine gelecek olursa, merhum babasının neşeli ve rengârenk kişiliğini hepsinden çok Sachiko almıştı. Evin içinde tek başına kalmayı hiç sevmez, her zaman cıvıl cıvıl, gencecik hissederek yaşamak isterdi. Bu nedenle, kız kardeşleri, ailenin büyükleri olan büyük ablalarının yanında pek kalmayarak kendi evinde daha çok vakit geçirmeye başladığında bundan memnuniyet duymuştu. Elbette asla ablasının ve eniştesinin önüne geçmeye çalışmamıştı. Sadece kız kardeşlerinin, büyük ablasınınki gibi çok çocuklu, kalabalık bir evde yaşamaktansa, daha geniş ve daha az kalabalık olan kendi evlerine gelmelerinin en doğalı olduğunu düşünmüştü. Bunda, karısının kişiliğini çok iyi bilen Teinosuke’nin, baldızlarını evine kabul etmesinin de büyük bir payı vardı. Her ne kadar ailenin büyüklerinin ne düşündüğünden endişe etse de, durumu kabul etmişti. Sachiko ile iki kardeşinin ilişkisi, alışılagelmiş kız kardeş ilişkilerine pek benzemiyordu. Anlaşılması biraz güçtü. Sachiko, kocasından ya da Etsuko’dan çok, Yukiko yahut Taeko’nun işlerini kendine dert ediyordu. Arada bunu fark ederek kendi de bu duruma şaşırıyordu. Doğrusunu söylemek gerekirse iki kız kardeşi kendisi için öz kızı Etsuko’dan farksızlardı. Aynı zamanda da eşi bulunmaz iki arkadaşlardı. Böyle kendi başına kalınca ilk defa arkadaş gibi bir arkadaşının olmadığını, şeklen bir arkadaşlığın ötesinde ev hanımları ile bir muhabbetinin olmadığını fark etti. Çok şaşırdı. Fakat düşününce iki kız kardeşi yanında olduğu için öyle bir şeye gerek duymadığını anladı. Şimdi ise tıpkı Rosemarie’den ayrılmış Etsuko gibi o da kendisini yalnız hissetmeye başlamıştı.</p>

  <p>Karısının bu durgun halini uzaktan uzağa izleyen Teinosuke, ekim ayının sonunda gazetedeki gösteri ilanlarına göz atarak, “Baksana, önümüzdeki ay altıncı kuşak <i>kabuki</i> ustası Kikugorö geliyormuş!” dedi. “Beşinci gün gitsek nasıl olur? Bu sefer <i>Kagamishiji</i>’yi [Ayna Aslan] sergileyeceklermiş. Belki Koisan da gelir, değil mi?” diye devam etti. Koisan bir sonraki ayın başında iyiden iyiye meşgul olduğunu, başka bir gün gideceğini söyledi. Karı-koca yanlarına Etsuko’yu da alarak üçü birlikte gittiler. Bu sayede, Sachiko eylül ayında Tokyo’da seyredememiş olmanın üzüntüsünü atmıştı. Hem Kikugorö’nun eserlerini Etsuko’ya da izletme arzusunu gerçekleştirmişti. O gece Ayna Aslan’ın son perde arasında, Sachiko fuayeye çıktığında birdenbire ağlamaya başladı. Durumu Etsuko görmemişti. Fakat Teinosuke fark etmişti. Karısının ne kadar duygusal olduğunu bilmesine rağmen yine de tuhaf geldi. “Ne oldu?” diye bir köşeye çekip sorduğunda Sachiko iyice gözyaşlarına boğuldu. “Yoksa unuttun mu? Martın bu günü olmuştu. Eğer öyle bir şey başımıza gelmeseydi, şimdi doğmuş olacaktı!” Böyle diyerek yuvarlanıp gelen gözyaşlarını durdurmak için eliyle gözlerini kapadı.</p>


  <h2 id="sigil_toc_id_50">Yirmi üçüncü bölüm</h2>

  <p>Tamaki Hoca yılbaşında yola çıkacaktı. Ekimin ortası olmuştu. Taeko sabırsızlanıyordu. “Teinosuke Eniştem ne zaman Tokyo’ya gidecek?” diye Sachiko’ya durumu üstü kapalı ima edip duruyordu. Teinosuke normalde iki ayda bir kez iş için Tokyo’ya giderdi. Fakat son zamanlarda böyle bir fırsat çıkmamıştı. Ayna Aslan oyununu izlemelerinden birkaç gün sonra nihayet iki-üç günlük bir iş için Tokyo’ya gideceği belli oldu.</p>

  <p>Kocasının ne zaman gideceği her zaman çok geç belli olurdu. Bu sefer de Sachiko gideceğini bir gün önce akşamüzeri başka bir sebeple ofisine telefon ettiğinde duymuştu. Ablasıyla eniştesine olayı nasıl açmaları gerektiğini iyice bir düşünmeleri gerekiyordu. Kocasının gideceğini öğrenince hemen, atölyesinde olan Taeko’yu arayarak eve çağırdı. Bu konuda konuştular. Taeko, iyi bir Batı terzisi olmak için Paris’e eğitim almaya gitmek istiyordu. Bunun ardındaki bir sebep de, gelecekte Okubata’yla evlendiklerinde, kendisinin Okubata’ya bakması gerekebileceğini düşünmesindendi. Ancak bu işi yoluna yordamına uygun yapacaklarsa böyle bir sebep göstermek aile büyüklerinden Okubata ile evliliklerini de onaylamalarını istemek anlamına gelecekti. Bu sorun çıkarabilirdi. Hem bu işte aracı olan Teinosuke için de ağır bir sorumluluktu. Böyle bir şeye karışmayı istemeyebilirdi. Taeko için sadece Avrupa’ya gidebilmek yeterliydi. Durumu iyice karışık hale getirmelerine gerek yoktu. Şimdilik evlilik meselesini bir yana bırakmak en iyisi olacaktı. Eğer öyleyse konuyu nasıl açacaklarını düşünmeleri gerekiyordu. Acaba şöyle diyebilirler miydi? Taeko eskiden aşk meselesi yüzünden gazetelere kadar çıkmış olmasını kendine dert etmese de, iyi bir yere gelin gitmesi pek mümkün görünmüyordu. Bu nedenle bir işkadını olarak kendini yetiştirmek istiyordu. İyi bir kısmet çıkarsa elbette evlenecekti. Ama yine de kendine bir şeyler katmak, yurtdışına giderek bir unvan kazanarak dönmek istiyordu. Böylece onun hakkında iyi düşünmeyenler de bu fikirlerini değiştirir, onu başka türlü görürlerdi. Bu nedenle aile büyüklerinin gitmesine izin vermesini istiyordu. Eğer masraflarını karşılayacak olurlarsa evlenirken başka bir para istemiyordu. Acaba böyle deseler nasıl olurdu? Bunların çoğu Sachiko’nun fikriydi fakat Taeko da buna karşı çıkmamıştı. “Nasıl uygun olacaksa öyle yapalım ablacığım, senin doğru bulduğun şekilde söyleyelim,” demişti.</p>

  <p>Sachiko o akşam kocasından bu işte aracı olmasını isterken, kendi takdiriyle bir-iki değişiklik yaptı. Küçük kız kardeşinin, Itakura’dan da, Okubata’dan uzak tutulması gerektiğini düşünen Sachiko, Taeko’dan farklı sebeplerle de olsa, onun yurtdışına gitmesini destekliyordu. Itakura meselesini kocasına da, başka bir kimseye de söylememişti. Kocasından, aile büyükleriyle konuşurken bir tek Okubata meselesinden bahsetmesini istedi. Kocasından şunları söylemesini istedi: Son zamanlarda Okubata, Taeko ile evlenme konusunda olurlarını almak için iki-üç kez Ashiya’da belirmişti. Sachiko onu kabul edip dinlemişti. Anladıkları kadarıyla ciddi görünüyordu. Ancak geçmişteki o temiz, saf genç değildi. Teinosuke de epey sorup soruşturmuştu. <i>Geisha</i> mahallerinde dolaşıp duruyordu. Pek gelecek vaat eden bir genç gibi görünmüyordu. Sachiko şöyle söylersin diye devam etti: “Taeko, yurtdışına gidip Batı tarzı terzilik eğitimi almak istiyor. Onu destekleyerek Avrupa’ya gönderelim, ne dersiniz? Taeko artık yirmi sekiz yaşına geldi. Geçmişte olduğu gibi düşüncesiz bir şeyler yapacak değil. Yine de bir kez öyle bir hata işlediği için, bize kalırsa o gencin elinin uzanamayacağı bir yere göndermek daha iyi olur.” Sachiko’ya göre parayı, Taeko’nun kendi parasından çıkarıp verirlerse yeterdi. Böylece ablasıyla eniştesine yük olmazdı. Eski kafalı olduklarından, Taeko’nun dikiş öğrenmesine öyle kolay izin vermezlerdi. Bu nedenle Sachiko kocasından, “Tekrar kaçmaya kalkarsa fena olur!” falan deyip biraz korkutarak söylemesini istemişti.</p>

  <p>Teinosuke, Tokyo’da kalışını bu iş için bir gün uzattı. Gittiğinin üçüncü günü öğleden sonra ikide, Shibuya’ya aile büyüklerinin evine gitti. Eniştesiyle konuşmak istememiş, eşinin ablasıyla konuşmanın daha rahat olacağını düşünerek bu saati seçmişti. Ablası dediklerini dinledikten sonra şu cevabı verdi: “Ne demek istediğinizi çok iyi anladım. Fakat tek başıma bir şey söylemem. Tatsuo’ya danışıp sonra Sachiko’ya mektupla cevabımızı bildireceğim. Mektubu da, Koisan’ın acelesi varsa mümkün olduğunca çabuk göndermeye çalışacağım. Her seferinde kız kardeşlerim yüzünden sana zahmetler veriyoruz, kusura bakma,” dedi. Öyle hemen cevap verilebilecek bir konu olmadığı için Teinosuke’nin tek yaptığı ablasının bu söylediklerini iletmek oldu.</p>

  <p>Sachiko, her ne kadar hemen haber vereceğini söylemiş olsa da ablasının ağır kanlı biri olduğunu biliyordu. Eniştesi de kararını verene kadar epey zaman alırdı. O yüzden öyle hemen bir cevap gelmeyeceğini düşünmüştü. Üzerinden on günden fazla geçtiği halde hiçbir haber çıkmamış, kasımın sonu yaklaşmıştı. Sachiko, kocasından tekrar bir hatırlatmasını istedi. Ancak Teinosuke, “Ben işi kendilerine açtım, sonrasına karışmam,” diyerek bu işten kendini çekti. Sachiko, ablasına “Koisan’ın meselesi ne oldu? Eğer gidecekse yılbaşında yola çıkacaklar,” diye mektupla sordu. Ama hiçbir cevap çıkmadı. “Madem öyle Koisan kendin Tokyo’ya gidip geliver. Öylesi daha çabuk olacak,” dedi Sachiko. Taeko da öyle yapmaya karar verdi. İki-üç gün içinde yola çıkmayı düşünüyordu ki, nihayet Kasım’ın 30’unda şöyle bir mektup geldi:</p>

  <p class="bosluk"/>

  <p class="p22">28 Kasım</p>

  <p class="p13">Sevgili Sachiko,</p>

  <p class="p13">Son görüşmemizden beri arayıp soramadım, nasılsınız, bir değişiklik var mı? Etsuko’nun nevrastenisinin düzeldiğini Teinosuke’den öğrendim, içim çok rahat etti. Bu yılın bitmesine sayılı günler kaldı. Ben de Tokyo’da ikinci yeni yılımı karşılayacağım. O sert kış günlerinin yaklaştığını düşündükçe titriyorum. Tatsuo’nun Azabu’daki yengesinin söylediklerine bakılırsa, Tokyo’nun soğuğuna alışana kadar en az üç yıl gerekiyormuş. O da Tokyo’ya taşındıktan sonraki ilk üç yıl sürekli soğuk alıyormuş. Ashiya gibi bir yerde yaşadığın için ne kadar şanslısın Sachiko’cuğum.</p>

  <p class="p13">Konuya gelecek olursak, geçenlerde Teinosuke onca meşguliyetinin içinde Koisan’ın meselesini anlatmaya geldi, teşekkür ederiz. Kız kardeşlerimiz yüzünden ona hep zahmet verip duruyoruz. Aslında daha çabuk cevap yazmam gerekirdi ama her zamanki gibi çocukların işleriyle ilgilenmekten bir türlü sakin bir zamanım olmadı. Elime kalem alacak vakit bulamadım, cevabım gecikti. Ne yazık ki, o kadar zahmet ettiğiniz halde, enişteniz bu konuda sizin tam tersinizi düşünüyor. O yüzden nasıl yazacağımı bilemedim, erteleyip durdum. Kusuruma bakma.</p>

  <p class="p13">Eniştenin karşı çıkmasının nedenini söyleyecek olursam sözün özü, “Koisan’ın gazetede isminin çıkması meselesini öyle sonsuza kadar dert edeceği bir durum yok. Üzerinden sekiz yıl geçti, unutuldu gitti. Sırf böyle bir şey yüzünden evlilik yolunun kapandığını düşünerek işkadını olmaya çalışıyorsa, Koisan bu konuda çok fazla kuruntu ediyor. Her ne kadar, kendi ailesinden birinin böyle söylemesi tuhaf olacaksa da, endamıyla olsun, terbiyesiyle olsun, kabiliyetiyle olsun Koisan’ın mükemmel bir gelin olacağı apaçık. Lütfen aklından böyle olmayacak şeyler geçirmesin,” diyor. “Hem benim adıma size bırakılan parayı ver deyince de zor durumda kalırım, Koisan adına bana öyle bir para emanet edilmedi. Koisan’ın düğünü için bir kenara konulmuş bir para yok değil fakat böyle bir sebepten istenebilecek bir para bana emanet edilmedi,” diyor. Enişten Koisan’ın işkadını olmasına karşı çıkıyor, onaylamıyor. İleride iyi bir kısmet bularak düzgün bir evlilik yapmasını, iyi bir eş ve anne olmasını istiyor. Eğer hobi olarak yapmak istiyorsa, yapma bebek yapmasını tercih ediyor, öyle terzilik gibi bir şeye hoş bakmıyor.</p>

  <p class="p13">Ayrıca Küçük Efendi Kei konusuna gelince, şu anda olur verecek bir zaman değil ancak o konunun açık bırakılmasını istiyoruz. Koisan da artık yetişkin bir kız, biz de bu konuda eskisi gibi öyle sert davranmayı düşünmüyoruz. Sachiko’cuğum siz Ashiya’da onlara göz kulak olursanız, arada görüşmelerine göz yumulabilir. Bu meseleden çok, işkadını olmak istemesine karşı, uygun tedbirleri almanızı istiyoruz.</p>

  <p class="p13">Bu işte aracılık etmeyi lütfeden Teinosuke’ye ayıp olacak ama durum böyle olduğu için Sachiko sen Koisan’la durumu iyice bir konuş. Koisan’ın aklının farklı yerlere gitmesinin nedeninin evlenememesinden olduğunu düşünüyorum. Bunun için Yukiko’yu baş göz etme işinde daha da acele ediyorum. Gerçekten bir an önce Yukiko konusunu halledebilsek keşke! Yoksa bu sene de bir kısmet çıkmadan geçip gidiverecek.</p>

  <p class="p13">Yazmak istediğim daha çok şey var ama bu seferlik burada bitiriyorum. Teinosuke’ye, Etsuko’cuğuma, Koisan’a, herkese selamlar.</p>

  <p class="p22">Tsuruko</p>

  <p class="bosluk"/>

  <p>“Mektup hakkında ne düşünüyorsun?” Sachiko, Taeko ile konuşmadan önce, mektubu o akşam Teinosuke’ye göstermişti.</p>

  <p>“Para konusunda, Koisan’ın düşüncesiyle, eniştenin söyledikleri birbirini tutmuyor görünüyor, öyle değil mi?”</p>

  <p>“Sorun o işte!” dedi Sachiko.</p>

  <p>“Sen işin aslını nasıl biliyorsun?” diye cevap verdi kocası.</p>

  <p>“Durum bu hale gelince, kimin doğru söylediğini ben söyleyemem. Ama babamın enişteme emanet ettiği bir miktar bir şeyler olduğunu duymuştum. Bunu şimdilik Koisan’a söylememek daha iyi olmaz mı, ne dersin?”</p>

  <p>“Olmaz, bu kadar önemli bir meseleyi yanlış anlaşılmaya mahal vermeden bir an önce söylemen daha iyi.”</p>

  <p>“Hem bir de, baksana bu Küçük Efendi Kei meselesini nasıl anlattın ki? Son zamanlarda eskisi gibi düzgün biri değil diye iyice söyledin mi?”</p>

  <p>“Hı hı. Bizim bildiklerimizi olduğu gibi anlattım. Fakat Okubata meselesine pek girmek istemediğini görünce öyle uzun uzadıya konuşamadım. Bu durumda görüşmelerine izin vermemek en iyisi, dedim ama evlenmelerine karşı olduğumuzu söylemedim, sorarsa söyleme niyetindeydim. Fakat konu oraya gelince konuşmaktan kaçtı.”</p>

  <p>“Bu konunun açık bırakılmasını istediklerini yazmış. Ablamlar gerçekten Koisan’ı Küçük Efendi Kei’yle evlendirmeyi mi düşünüyorlar acaba?”</p>

  <p>“Herhalde. Bana öyle geldi.”</p>

  <p>“Madem öyle işe evlilik meselesinden girsek daha iyi olurmuş.”</p>

  <p>“Nasıl olurdu acaba? O zaman da, madem evlenecek yurtdışına gitmesine gerek yok derlerdi.”</p>

  <p>“Doğru söylüyorsun...”</p>

  <p>“Mesele iyice karmaşık bir hal aldı, Koisan kendisi gitsin, doğrudan konuşsun. Bundan sonra benden bir şey beklemeyin.”</p>

  <p>Sachiko en başından beri büyük eniştesine karşı, Yukiko’dan daha çok hoşnutsuzluk besleyen Taeko’ya, onların ne düşündüğünü olduğu gibi söylemekten çekinmişti. Fakat kocası, durumu gizlememenin daha iyi olduğu fikrinde olunca, ertesi gün mektubu kız kardeşine okuttu. Aklından geçen başına gelmişti. Taeko artık çocuk olmadığını, ne yapacağım eniştesinin söyleyemeyeceğini, kendisiyle ilgili şeyleri herkesten çok kendisinin bildiğini söyledi. “İşkadını olmanın neresi o kadar kötü! Eniştemler hâlâ ailenin toplum içindeki yeriydi falan diye sadece dış görünüşe önem veriyorlar. Böyle bir evden bir kadın terzisi çıkmasının adlarına leke düşüreceğini düşünüyorlar herhalde. Asıl bunlar zamanın gerisinde kalmış, gülünesi peşin hükümlü düşünceler değil mi! Madem öyle kendim gideceğim, açıkça ne düşündüğümü anlatacağım. Eniştemlerin tamamen yanlış fikirlerini bir bir çürüteceğim!” demişti. Para meselesine gelince, sinirden köpürmüştü. Bu işte asıl, eniştesinin böyle bir şeyi söylemesine müsaade eden Tsuruko Ablası kötüydü. Taeko o güne kadar eniştesine saldırsa da, ablası için tek söz etmemişti. Bu sefer oklarını ablasına da yöneltmişti. “Demek öyle! Para benim adıma bırakılmadı! Gelecekte bana verilmek üzere enişteme emanet edilen bir miktar para olduğunu, Tominaga Halamdan da işittim. Ablam kendisi de defalarca böyle söylemedi mi? Şimdi yok demeleri affedilecek bir şey değil! Çocuklarının sayısı arttıkça masrafları da artınca, eniştem niyetini değiştirmiş olmalı. Fakat nasıl olur da ablam bile gönül rahatlığıyla böyle bir şeye alet olur! Tamam, madem böyle diyorlar, ben de kararımı verdim! Ne yapıp edip o parayı onlardan alacağım!” diye ağlayıp köpürmüştü. Sachiko onu yatıştırmak için çok uğraşmıştı. “Belki Teinosuke Enişten tam anlatamamıştır. Böyle körlemesine davranırsan beni de üzersin. Senin söylediklerini anlıyorum ama sen de bizi düşün lütfen. Doğrudan kendileriyle konuşmaya gitmek iyi olabilir. Fakat konuşacaksan daha alttan alsan nasıl olur? Eniştemlerle kavga edersen bizi arada bırakırsın. Biz sana destek olurken böyle bir şey olacağını düşünmedik,” diye dil döküp durdu. Öfkeyle böyle şeyler söylemiş olan Taeko’nun da bunları gerçekten yapacak cesareti yoktu ki, üzerinden iki-üç gün geçince galeyanı dindi. Her zamanki sakin Taeko’ya dönüştü. Bir daha bu konuyu ağzına almadı. Sachiko her ne kadar derin bir soluk almış olsa da, içten içe endişeleniyordu. Aralık ayının ortalarında, Taeko bir gün öğleden sonra aniden eve erkenden döndü: “Ben Fransızca derslerini bıraktım,” dedi.</p>

  <p>Sachiko suya sabuna dokunmayan bir cevap verince de, “Yurtdışına gitmekten de vazgeçtim,” diye ekledi.</p>

  <p>“Öyle mi? O kadar da istiyordun halbuki. Eniştemler öyle deyince vazgeçmek en iyisi değil mi?”</p>

  <p>“Eniştemlerin ne dediği umurumda değil! Tamaki Hoca gitmekten vazgeçti.”</p>

  <p>“Aa, neden ki?”</p>

  <p>“Yılbaşından sonra dikiş akademisi yeniden açılıyormuş. O yüzden yurtdışına gidecek vakti kalmamış.”</p>

  <p>Tamaki Hoca’nın yurtdışına gitmeyi düşünmesi, Noyori’deki dikiş akademisinin selden sonra yenilenmesi gerektiği için, o boşluğu değerlendirmek istemesindendi. Binanın tadilatı konusunu araştırdığında eski binanın kullanılamayacağını, yeni baştan yapılması gerektiğini öğrenmişti. İşgücünün de, malzemenin de yetersiz olduğu zamanlardan geçiyorlardı. Binayı baştan yapmak ekonomik olarak da, zaman olarak da kolay bir iş değildi. Bir süredir bu konuda bir şeyler yapmayı düşünüyordu. Sonunda şansına Osaka’da Rokkō’da pek masrafı olmayan, o haliyle akademi binası olarak kullanılabilecek, uygun fiyatlı Avrupa tarzı satılık bir bina bulmuş, satın almıştı. Binayı alınca akademiyi hemen yeniden açmak istemişti. Ayrıca hocanın eşi, Avrupa’daki karışıklıklardan dolayı endişe duymaya başlamış, yakın zaman önce Avrupa’dan dönen bir askerî görevlinin anlattıklarından dolayı karısından yurtdışına gitmekten vazgeçmesini istemişti. Anlattıklarına göre Almanya ile İngiltere ve Fransa’nın ilişkilerinde, bu eylüldeki Münih Konferansı’ndan beridir yüzeyde geçici bir durgunluk vardı. Ancak asla bir uzlaşmaya varmış değillerdi. İngiltere henüz savaşa hazır değildi, o nedenle Almanları bir mühlet oyalamak için anlaşmış gibi görünüyordu. Almanya da, İngiltere’nin amacının farkındaydı ve bu planlarını bozmaya çalışıyordu. Savaş çok yakın zamanda çıkacaktı. Bir sürü sebep üst üste gelince, hoca da gitmekten vazgeçmişti. Hoca böyle bir karar verince, Taeko yapabileceği bir şey olmadığı için ona uymuştu. Ancak Batı tarzı kadın terzisi olmaktan, büyük ablası ve eniştesi ne dersen desin vazgeçmeyecekti. “Yılbaşından sonra dikiş akademisi tekrar açılacaksa, ben de gideceğim! Bu son olanlardan sonra bir an evvel eniştemlerin gönderdiği harçlığı reddederek kendi ayaklarımın üzerinde durmam gerektiğinin iyice farkına vardım. Bu yüzden bu işi öğrenmek için elimi çabuk tutmalıyım,” diyordu.</p>

  <p>“Belki bu senin için iyi ama eğer bu işe mâni olmazsak biz ablamlara ne deriz?” dedi Sachiko.</p>

  <p>“Görmezden gel lütfen!”</p>

  <p>“Böyle bir şey mümkün mü?”</p>

  <p>“Yapma bebek işine hâlâ devam ediyor, görünüşe göre terzilik işini o zamandan beri yapmıyor galiba dersin olur biter.”</p>

  <p>“Duyulduğunda büyük dert olur!”</p>

  <p>Sachiko, Taeko’nun kendi ayakları üzerinde durmak için acele etmesinin de, büyük ablasının eşine emanet edilen parayı ne olursa olsun almak istemesinin de ardında tehlikeli fikirlerin yattığını, en sonunda kendilerinin arada kalıp üzüleceklerini hissediyordu. Taeko kendisine ne derse desin, “Aman bir mesele çıkacak,” deyip durdu.</p>


  <h2 id="sigil_toc_id_51">Yirmi dördüncü bölüm</h2>

  <p>Taeko’nun işkadını olmak istemesinin gerçek sebebi neydi acaba? Eğer dediği gibi hâlâ Okubata ile evlenmek istiyorsa, anlattıkları kulağa tutarsız geliyordu. Söylediğine bakılırsa böyle bir şey istemesinin sebebi, Kei gibi işe yaramayan biriyle evlenecekse, olmaz ya, kendisinin kocasına bakması gerekirse, diye düşünmesiydi. Fakat Okubata gibi yediği önünde, yemediği arkasında bir küçük efendinin, kendi boğazlarına bakamayacak duruma gelmesi, gerçekten Taeko’nun dediği gibi “olmaz ya”dan başka bir şey değildi. Bu kadar temelsiz bir sebepten dolayı Batı tarzı dikiş öğrenmeyi ya da yurtdışına gitmeyi istemesi normal değildi. Doğrusu evlenmek isteyen bir kadın, işkadını olmayı hayal etmektense, sevdiği kişiyle bir ev kuracağı günün bir an evvel gelmesini arzu etmeliydi, öyle değil mi? Zaten eskiden beri yaşından olgun olan, büyüdükçe iyice tedbirli biri haline gelen Taeko’nun, evlenmek için ince eleyip sık dokuyarak her bir şeyi düşünmesini anlıyordu. Yine de aklına yatmayan noktalar vardı. Böyle düşünmeye başlayınca Sachiko’nun içinde uyanmaya başlayan şüpheler iyiden iyiye arttı. Taeko’nun Okubata’dan soğuduğu, gerçek niyetinin uygun bir yolunu bularak evlilik işini kapatmak olabileceği aklına geliyordu. Belki, kız kardeşi yurtdışına gitmeyi bunun ilk adımı olarak görüyordu. İşkadını olmayı istemesinin ardında, Okubata’yla evlenmeyip ondan ayrıldığında yaşamını nasıl sürdüreceği kaygısı olabilir miydi?</p>

  <p>Itakura meselesiyle ilgili şüphelerine gelince, o konuda hâlâ ikna olmadığı yerler vardı. O günden sonra Itakura bir daha ziyarete gelmemişti. Taeko ile telefonlaşıyorlar ya da mektuplaşıyorlar gibi gözükmüyordu. Buna rağmen Itakura’nın hiç ortalarda görünmemesi pek normal değildi. Gizliden gizliye görüşüyor olabilecekleri şüphesini doğuruyordu. Taeko günün çoğunu dışarıda geçiriyordu. Bir yerlerde, bir şekilde görüşmek için bir tertip kurmuş olabilirlerdi. Sachiko’nun şüpheleri çok muğlaktı. Bir dayanağı yoktu. Fakat dikkatini bu konuya yönelttikçe şüpheleri gitgide artıyordu. İkisinin arasında mutlaka bir şeyler olduğunu düşündüğü, işin aslının bu olduğuna kanaat getirdiği oluyordu.</p>

  <p>Ayrıca Sachiko’nun gördüğü kadarıyla Taeko’nun hali, tavrı, huyu suyu, konuşmasına kadar her şey bu bahardan beri yavaş yavaş değişmeye başlamıştı. Şüphelerinin bir sebebi de buydu. Taeko zaten evvelden beri dört kız kardeşin içinde en farklısıydı. Daha modern denilebilirdi. Bu yönü son zamanlarda tuhaf bir hal almış, kaba saba, terbiye almamış biri gibi davranmaya başlamıştı. Başkalarının onu çıplak görmesine aldırmıyor, hizmetçilerin yanında bile gecelik kimonosunun kuşağını bağlamadan fanın önüne geçtiği, banyodan çıktığında ucuz kadınlar gibi dolaştığı oluyordu. Diz çöküp oturduğunda ayaklarını altına almak yerine asla iyi yetişmiş bir Japon hanımının yapmayacağı gibi yan oturuyor, en korkunç anlarında bağdaş bile kuruyor, eteği açılıyordu. Büyük küçük farkı gözetmiyor, ablalarından önce yemeğe başlıyor, bir yere onların önünde girip çıkıyor, masanın başköşesine oturuveriyordu. Bir misafirleri olduğunda ya da dışarı çıktıklarında, küçük kardeşinin davranışlarını gören Sachiko’nun içi içini yiyip bitirdiği çok oluyordu. Bu sene nisan ayında Nanzen-ji Tapınağı’nın oradaki Hyōtei Restoranı’na gittiklerinde de, Taeko hepsinden önce Japon tarzı restorana dalıvermişti. Adap kurallarına göre, büyüğü olduğu için Yukiko’nun oturması gereken yere oturuvermişti. Dört ayaklı yemek tepsisi önlerine konduğunda da, herkesten önce yemek çubuklarını daldırmış, yemeye başlamıştı. Sonradan Sachiko, “Ben Koisan’la restorana gitmek istemiyorum,” diye Yukiko’nun kulağına fısıldamıştı. Bu yaz, Kitano Tiyatrosu’na gittiklerinde de aynı şey olmuştu. Yukiko restoranda demlikle getirilen çayı, fincanlara koyarak hepsine ikram etmişti. Taeko, bunu gördüğünde ablasına yardım etmeye bile çalışmamıştı. Nezaket gereği tek söz bile etmeden önüne konulan çayı içmişti.</p>

  <p>Terbiyesindeki bu tür kusurlar eskiden beri vardı zaten. Ama son zamanlarda iyice kötüleşmiş, ayan beyan görünür olmuştu. Geçenlerde bir akşam, Sachiko mutfağın önündeki koridordan geçiyordu. Banyonun ocağıyla banyo arasındaki kapı aralık kalmıştı. Küvetteki Taeko’nun omuzlarından üstü aradan gözüküyordu. Bunu görünce, “O-Haru Kalfa bir bakıver. Banyonun kapısını kapatıver,” diye seslendi. O-Haru kapatmaya gittiğinde Taeko küvetin içinden, “Yok, olmaz! Kapatma!” diye bağırdı.</p>

  <p>“Aa, efendim burayı açık mı bırakacaksınız?”</p>

  <p>“Evet, öyle. Radyoyu duyabilmek için bilerek açık bıraktım,” diye cevap verdi Taeko. Salondaki radyoda yayınlanan senfoni konserini duyabilmek için oradan banyoya kadar olan kapıları biraz açık bırakmıştı. Küvetin içine girmiş, konseri dinliyordu.</p>

  <p>Bir başka sefer, ağustosta mıydı, Kozuchiya mağazasının genç sahibi siparişleri getirmişti. Sachiko, yemek odasında ikindi çayını içiyordu. Gelen kişiyle ilgilenmesi için Taeko’yu salona göndermiş, yan odadan konuşulanları dinliyordu.</p>

  <p>“Ablacığım, biraz kilo almışsınız, içliğinizi giydiğinizde arkası patlayıverecek,” dedi konfeksiyoncu genç.</p>

  <p>Taeko, “Patlamaz. Ama peşime takılan çok olur!” diye cevap verdi.</p>

  <p>Bunun üzerine konfeksiyoncu genç kahkahalarla gülmeye başladı. Sachiko bunu duyunca rahatsız oldu. Taeko’nun konuşmasının giderek daha kaba saba olmaya başladığını zaten fark etmişti. Ama böyle şeyler söyleyebileceğini hiç düşünmemişti. Konfeksiyoncu normalde müşterisi olan hanımefendilere bu tarz konuşacak biri değildi. Yoksa Taeko’dan yüz bulup mu böyle davranmıştı? Belki Sachiko’lar olmadığı zaman Taeko bu tür seviyesiz konuşmaları kimle olursa olsun yapıyordu. Taeko, yapma bebek işi olsun, dans, dikiş öğrenmek derken pek çok şeyle uğraşıyor, toplumun her kesiminden insanla ablalarından daha çok yüz yüze geliyordu. Doğal olarak bu tür insanların dilinden anlıyordu. En küçük kız kardeş olmasına rağmen, dünyanın işlerini en çok bilen de oydu. Taeko’nun böyle olduğu için böbürlenerek, Sachiko ve Yukiko’yu dünyadan habersiz küçükhanımlarmış gibi görmesini pek önemsememişler, hatta sevimli bulmuşlar, gülüp geçmişlerdi. Ama durumun bu hale geldiğini gören Sachiko artık konuyu bir kenara bırakamayacağını hissetmişti. Kendisinin, büyük ablaları kadar muhafazakâr, eski kafalı olmadığına inanıyordu. Yine de kendi kız kardeşlerinden birinin böyle konuşmasından hoşnut değildi. Ayrıca Taeko’nun davranışlarının bu raddeye gelmesinin ardında, onu etkileyen birilerinin olmasından şüpheleniyordu. Bu dikkatini çekince Itakura’nın şakalaşma şeklindeki dünyayı görüşündeki, konuşmalarındaki ucuz tavırlarını hatırlatan bir şeylerin Taeko’da da görünmeye başladığını fark etti.</p>

  <p>Bir yandan da bir tek Taeko’nun kız kardeşler arasında böyle farklı olmasının çok anlaşılır bir sebebi vardı. Böyle olduğu için onu suçlamamak gerekiyordu. Dördünün içinde bir tek, en küçük olan Taeko, merhum babalarının şaşaalı dönemlerinin tadını yeterince çıkaramamıştı. Kız kardeşlerin anneleri, Taeko ilkokula gidecek yaşa geldiğinde vefat etmişti. Taeko annesini hile hayal meyal hatırlıyordu. Babaları keyfine düşkün, bol keseden harcayan biri olduğundan kızlarına da rahat para harcatmıştı. Ama Taeko babasının onlar için yaptıklarını hatırlamıyordu. Aralarındaki az yaş farkına rağmen Yukiko babasıyla ilgili çok şey hatırlar, “O zaman benim için bunu bunu yapmıştı,” diye sık sık anlatırdı. Fakat Taeko o zamanlar henüz çok küçük olduğundan babası onun için bir şeyler yapmış olsa bile bunu anlayacak yaşta değildi. En azından çocukken aldığı dans eğitimini sürdürebilse iyi olurdu; ancak annelerinin vefatından bir-iki yıl sonra o da bitmişti. Tüm yapılanların içinde, aksine babasının kendisine yüzünün kapkara olduğunu, kızlarının en pasaklısı olduğunu söylediğini hatırlıyordu. Babasının son zamanlarında Taeko kız okuluna devam ediyordu. Yüzüne henüz ruj, beyaz pudra sürmüyor, kız çocuk mu erkek çocuk mu olduğu anlaşılmayan kıyafetler giyiyordu. Pasaklı bir kız çocuğu olduğu doğruydu. O zamanlar Taeko, “Bir an önce mezun olmak, ablalarım gibi kıyafetler giyip dolaşacak yaşa gelmek istiyorum. Benim de güzel kıyafetlerim olsun istiyorum!” diyordu. Ama bu istekleri gerçekleşemeden babası göçüp gitmişti. Bununla birlikte de Makioka’ların şaşaalı dönemleri sona ermişti. Zaten üzerinden çok geçmeden Okubata ile arasında olanlara dair “gazete haberi” meselesi çıkmıştı.</p>

  <p>Ablası Yukiko’ya göre, küçük kız kardeşleri, anne babasının sevgisinden mahrum kalmış, babasının ölümünden sonra eniştesiyle ilişkileri iyi gitmemiş, ailevi açıdan sıkıntılı günler yaşamıştı. Sonunda böyle hassas bir genç kız olarak kalbi kendisini oralara götürmüştü. O olayın sebebi buydu. “Belki kimsenin bu işte sorumluluğu olmayabilir. Hepsi büyüdüğü ortamın suçu! Okuldaki notlarının bizden hiç aşağı kalır yanı yoktu. Matematikte falan da hepimizden iyi değil miydi?” diyordu. Ama o olay yüzünden, öyle damgalanınca, bu onun daha farklı bir yöne kaymasına sebep olmuştu. Büyük ablası ve eniştesinden, Yukiko’ya davrandıkları gibi bir yakınlık asla görmemişti. En başından beri Taeko’yu evin gelenek görenek tanımayan ayrıkotu olarak gören eniştesi, her ne kadar araları kötü olsa da yine de Yukiko’ya sevgisini belli ederken, küçük kardeşine tıpkı bir baş belası gibi davranmıştı. Bir süre sonra bu ayrımcılık aylık harçlıklarından, üst başlarına ayırdıkları paraya kadar açıkça anlaşılır olmuştu. Yukiko her an gelin gidecekmiş gibi, dolabında her türlü şeyi hazır dururdu. Diğer yandan Taeko sözünü etmeye değer bir harçlık bile almıyordu. Sahip olduklarının çoğu ya kendi kazandığı parayla aldığı ya da Sachiko Ablasının onun için aldığı şeylerdi. “Taeko’nun kendi geliri olduğu için aynı harçlığı alırsa haksızlık olur,” diyorlardı büyük ablasıyla eniştesi. Taeko da zaten, “Benim para sıkıntım yok, Yuki Ablama verin,” diyordu. Taeko’nun büyük ablasıyla eniştesi üzerindeki yükü, Yukiko’nun yarısı kadardı. Taeko’nun yüklü bir aylık geliri vardı. Bu gelirle, hem en son Batı modasını takip ederek kıyafetler alıyor, takılarına da epey masraf yapıyor hem de bir kenara para koyuyordu. Sachiko, Taeko’nun parasını idare şekline hayranlık duyuyor, bunların hepsini nasıl yapabildiğini düşünmeden edemiyordu. Taeko’nun gerdanlık ve yüzüklerinin arasında, acaba Okubata Mücevher Mağazası’nın vitrinlerinden gelen bir şeyler de var mı diye Sachiko’nun gizliden şüphelendiği olmuştu. Parasının kıymetini çok iyi bilmesiyle de dördünden en farklısı da oydu. Bu açıdan, babasının varlıklı dönemlerinde büyümüş olan Sachiko en kötüleriydi. Taeko’nunsa ailesinin iflas ettiği dönemdeki yoklukları iyice içine işlemiş gibiydi.</p>

  <p>Sachiko er geç, bu hepsinden farklı kız kardeşinin bir olay çıkaracağından, kendilerinin de olayların ortasında kalacağından korkuyordu. Mümkün olsaydı, kız kardeşinin sorumluluğunu ailenin büyüklerine bırakmak en iyisi olurdu. Fakat Taeko zaten böyle bir şeyi kabul etmemişti. Hem de büyük ablası ve eniştesinin de onu yanlarına almak gibi bir çabaları olmamıştı. Bu son gelişmelerle aslında Taeko’yu yanlarına Tokyo’ya çağırabilecekleri bir vesile çıkmıştı. Ama bunu dile bile getirmemişlerdi. Eskiden eniştesi el âlemin ne diyeceğinden endişe eder, baldızlarının, Sachiko’ların yanlarına gitmesinden hoşlanmazdı. Ama anlaşılan ekonomik güçlükler çekiyorlardı. Artık ailenin büyükleri olarak Taeko’yu yarı yarıya bağımsızlığını ilan etmiş biri gibi görüyorlardı. Aydan aya az bir para göndermekle yetiniyorlardı. Durumun böyle olduğunu tahmin eden Sachiko; bir yandan Taeko için üzülüyor, her ne kadar kendilerine sorun olacağını düşünse de başından atmanın doğru olmayacağına inanıyordu. En azından bir kez daha Taeko’yla konuşarak, son zamanlardaki şüphelerini iyice bir sorması gerekiyordu.</p>

  <p>Yılbaşı gelmiş geçmişti. Sonunda, kapıya çam ağacı koydukları yılın ilk on beş günü de bitmişti. Taeko, Sachiko’ya özellikle bir şey söylemeden dikiş akademisine tekrar gitmeye başlamıştı. Halinden bunu anlayan Sachiko, Taeko evden çıkmak üzereyken, “Tamaki Hoca’nın okulu başladı, değil mi?” diye sordu.</p>

  <p>“Hı hı...” diyerek evin girişine çıktı, ayakkabılarını giymeye başladı.</p>

  <p>Sachiko, “Biraz gelir misin Koisan? Seninle konuşacaklarım var,” diye çağırarak salona götürdü. Şöminenin yanına karşılıklı oturdular.</p>

  <p>“Şu terzilik işi de var tabii. Onun dışında sana sormak istediğim başka bir şey de var. Aklımdakileri çekinmeden sana söyleyeceğim. Senin de hiçbir şey gizlemeden bana gerçekleri anlatmanı istiyorum.”</p>

  <p>“...”</p>

  <p>Taeko’nun tombul ışıltılı yanaklarına şöminenin alevleri vuruyordu. Sanki nefesini tutmuş gibiydi, yanmakta olan ateşe gözlerini dikmişti.</p>

  <p>“Küçük Efendi Kei’yi soracağım sana. Gerçekten hâlâ onunla evlenme niyetinde misin?”</p>

  <p>Başlangıçta Taeko ne sorulursa sorulsun cevap vermedi. Düşüncelere dalmış oturuyordu. Sachiko o sustukça, şüphelerini farklı şekillerde anlatarak sormaya devam etti. Sonunda Taeko’nun gözünden yaşlar dökülmeye başladı. Mendili yüzüne götürerek gözyaşlarını sildi. “Kei beni aldatıyor...” diye burnunu çekerek konuşmaya başladı.</p>

  <p>“Ablacığım zaten sen de görüştüğü birileri olduğunu söylemiştin, öyle değil mi?”</p>

  <p>“Hı hı. Teinosuke Enişten gittiği bir <i>chaya</i>’da duymuştu öyle bir şey olduğunu.”</p>

  <p>“Gerçekten öyle çıktı...”</p>

  <p>Taeko bunları söyledikten sonra, tek tek tüm sorulara cevap vermeye başladı. Olanları şöyle itiraf etti:</p>

  <p>Taeko, mayıs ayında konuyu Sachiko’dan ilk duyduğunda bunun dedikodudan ibaret olduğunu söyleyerek olanları reddetmişti. Ama o zamandan sonra bu konu Kei’yle aralarında sorun olmuştu. Okubata oldum olası <i>chaya</i>’lara eğlenmeye giderdi zaten. Kendisi, “Seninle evlenmemize izin verilmediğinden kederimi böyle dağıtıyorum, anlayış göster lütfen. Yaptığım tek şey sadece kadınlarla içki içmek. Asla sana olan sadakatime leke düşürecek bir şey yapmıyorum, lütfen buna inan,” demişti. Taeko da, bu kadarına göz yummuştu. Bunun sebebi, o zaman da anlattığı gibi, Okubata’nın evinde ağabeyleri de, amcaları da hepsi hovardaydı. Taeko kendi babasının da, eğlenceye düşkünlüğünü çocukluğundan beri bildiğinden, Kei’nin bu kadarcık olsun yapmasına göz yummaktan başka yapacak bir şey yoktu. En azından kendisine sadık kalırsa bu konuda dırdır etmeyi düşünmüyordu. Bu sırada Okubata’nın bu söylediklerinin külliyen yalan olduğunu, kendisini aldattığını tesadüf eseri “bir bir” öğrenmişti. “Bir bir” demesi şundandı, Sōemon Mahallesindeki <i>geisha</i>’nın dışında, başka bir mahalledeki bir kızla da düşüp kalkmış, hatta çocuğu bile olmuştu! Okubata bunlar ortaya çıkınca diller döküp yalvarmıştı. O kızın eskide kaldığını, artık görüşmediklerini, çocuğun ise kimin çocuğu olduğunu bilmediğini, işi kendi sırtına yüklediklerini, çocukla da tüm bağlarının kesildiğini, So’emon Mahallesindeki <i>geisha</i> meselesi için sahiden üzgün olduğunu, derhal tüm ilişkisini bitireceğini söylemişti. Tüm bu olanları görünce, Okubata, Taeko’ya hiçbir şeyi ciddiye almayan, rahatça yalan söyleyen hayâsız biri gibi gözükmüş, ona karşı tüm güvenini yitirmişti. Dansçı ve çocuğuyla ilişkisini kesmek için verdiği paranın kanıtını bile getirip göstermişi. O konuda yalan söylemiyor gibiydi. Fakat <i>geisha</i>’yla tüm ilişkimi kestim dese de, herhangi bir kanıt olmadığından bilemiyordu. Taeko, bunlar dışında başka bir şeyler olmadığından emin değildi. Okubata, kendisiyle evlenmek isteğinde hiçbir değişiklik olmadığını, Taeko’ya vereceği sevgiyle, o tür kadınlara karşı hissinin aynı olmadığını söyledi. Yine de Taeko onun için kendisinin de geçici bir heves olacağını düşünmeden edemedi. Doğrusunu söylemek gerekirse, ona karşı sevgisini yitirmeye, ondan artık hoşlanmamaya başlamıştı. Ancak ablaları başta olmak üzere herkes, “Şunu görüyor musun? Öyle bir adama kanıp aldatıldı,” derler diye utancından, bir türlü ilişkisini tamamen kestirip atamamıştı. Fakat bir süre olsun ondan uzaklaşıp sakince düşünmek istiyordu. O yüzden yurtdışına gitmeyi buna bir çare olarak görmüştü. Yine terziliği öğrenmek istemesinin sebebi, bir gün tek başına yaşaması gerektiğinde, ayaklarının üzerinde durabilmek içindi Bu tam da Sachiko’nun tahmin ettiği gibiydi.</p>

  <p>Tüm bunlardan dolayı, kimseye belli etmeden Okubata ile evlilik meselesini düşünüp üzülürken, o sel felaketi olmuştu. O zamana kadar Itakura’yı hizmetindeki sadık biri gibi görmüştü. Fakat o olaydan sonra birdenbire o adamı daha farklı görmeye başlamıştı. “Ben bunları söyleyince, ablacığım sen de, Yuki Ablam da, benim çok hafifmeşrep olduğumu düşüneceksiniz. Öyle bir tehlikeyle yüz yüze gelip belki de hiçbir şekilde kurtulmam mümkün değilken, hayatımı kurtaran kişiye duyduğum şükranı bilemezsiniz! Siz böyle bir şey yaşamadığınız için beni anlamanız mümkün değil,” dedi. “Kei, o gün Itakura’nın yaptıklarının altında başka bir amaç olduğunu falan söyleyip duruyor. Diyelim ki öyle olmuşsa bile ne olur? Sonuçta Itakura kendisini o kadar büyük bir tehlikeye atarak, her şeyden önce hayatını benim için ortaya koydu. Kei böyle söylüyor da, peki o zaman kendisi ne yapıyordu? Bırak hayatını ortaya koymayı, beni sevip önemsediğine dair tek bir şey göstermedi, öyle değil mi?” diyordu. O zamandan sonra kalbinde ona karşı kalan hisler de tamamen yitip gitmişti. Sachiko’nun da bildiği gibi o gün Okubata ancak Osaka-Kobe hattı çalışmaya başladığında Ashiya’ya gelmişti. Sonra, “Endişe ediyorum, duruma bir bakıp döneceğim,” dediği halde şehirlerarası yoldaki Tanaka’ya kadar gelmiş, azıcık bir suyu görünce oradan öteye geçmemişti. Oralarda dolaşırken Itakura’nın evine uğrayıp Taeko’nun sağ salim olduğunu duyunca, doğruca Osaka’ya dönmemiş miydi? O gece Itakura’nın evinde ortaya çıktığında başında fötr şapkası, şık lacivert takım elbisesi, elinde bastonu ve boynunda fotoğraf makinesi vardı. Böyle bir zamanda bu halde dolaşması, insanda ona sıkı bir kötek atma isteği uyandırıyordu. Tanaka’daki sulardan geçmemesi de, pantolonunun çamurlanmasını istemediği içindi belki. Bu halini, onu kurtarmak için çamurlara batıp gelen Teinosuke ya da Itakura hatta Shōkichi ile karşılaştırdığında, dağlar kadar fark vardı, değil mi? Okubata’nın üstüne başına düşkün olduğunu biliyordu, öyle çamurlara girsin falan demiyordu. Fakat öyle davranmasının ardında normal bir insanın hisleri olmazdı. Eğer gerçekten Okubata kendisinin sağ salim kurtulmasına sevinmiş olsaydı, tekrar Ashiya’ya dönüp yüzünü kendi gözleriyle görür öyle ayrılırdı. Böyle hissetmesi en doğalı değil miydi? “Tekrar uğrayacağım,” diyerek çıktığından, elbette Sachiko da onun dönmesini beklemişti. İyi olduğunu duyunca sorumluluklarının sona erdiğini mi düşünmüştü acaba? Öyle olsa bile insanın nasıl biri olduğu, en iyi bu tür zamanlarda anlaşılıyordu. Taeko, Okubata’nın savurgan, çapkın, işe yaramaz oluşuna bir dereceye kadar müsamaha gösterebilirdi. Ancak gelecekteki eşi için pantolonunu kirletmekten bile kaçınan düşüncesiz halini gördükten sonra ona karşı tüm umudunu yitirmişti.</p>


  <h2 id="sigil_toc_id_52">Yirmi beşinci bölüm</h2>

  <p>Bunları söylerken Taeko’nun yanaklarından gözyaşları ip gibi akıyor, arada sümkürmek için duraklıyor, yine de içinde bulunduğu duruma göre büyük bir sükûnetle, aklı başında bir şekilde her şeyi bir bir anlatıyordu. Sonra iş Itakura’ya gelince ağzından laflar kerpetenle çıkmaya başladı. Mümkün olduğunca Sachiko’yu konuşturuyor, kendisi onun söylediklerini onaylayıp reddetmekle geçiştiriyordu. Tüm bunların arasından Sachiko’nun çıkardığı kadarıyla durum şöyleydi:</p>

  <p>Itakura denilen o adamın Okubata’yla pek çok açıdan tam bir tezat oluşturduğunu Taeko da açıkça görüyordu. Fakat Itakura’ya karşı hisleri çok büyük bir süratle yoğunlaşmıştı. Taeko, soy sop olsun, sosyal konum olsun, bu tür konulara aşırı önem verdikleri için büyük ablası ve eniştesiyle dalga geçerdi. Buna rağmen kendisinin bile kafasında böyle bir mefhum vardı. Itakura konumundaki biriyle münasebeti olması mümkün değildi. Kendi duygularına hâkim olmaya çok çalışmıştı. Fakat sonunda mantığı yerine kalbi galip gelmişti. Taeko, her durumda sakinliğini koruyabilen bir kişiliğe sahipti. Itakura’ya âşık oldu diye gözleri aşktan kör olmuş değildi. Özellikle de, Okubata’yla olan ilişkisinden dersini aldığı için bu sefer her şeyi sonuna kadar düşünmüş, işin artılarını eksilerini hesap etmişti. Her şeyi iyice gözden geçirdikten sonra Itakura ile evlenmenin onu mutlu edecek şey olduğunu anlamıştı. Sachiko, Taeko’nun Itakura ile ilişkisi hakkında her çeşit şeyi düşünmüştü ama kardeşinin evlenmeye karar vereceğini aklının ucuna bile getirmemişti! Bunu duyduğunda tarif edilmez bir şaşkınlığa düştü. Taeko, Itakura’nın çıraklıktan yetişmiş, eğitimsiz bir erkek olduğunun, Okayama’lı “ortakçılık” yapan, kendi mülkleri olmayan köylü bir aileden geldiğinin, Amerika’ya gidip gelen tüm göçmenler gibi kaba saba bir genç olduğunun farkındaydı. Tüm bunları bilerek bu karara varmıştı. Taeko’ya göre, Itakura öyle biri olabilirdi ancak Okubata gibi bir küçük efendiyle karşılaştırıldığında, insan olarak ondan katbekat üstündü. Çok güçlü ve yapılı biriydi. Gerekirse alevlerin içine bile atlayacak kadar cesaretliydi. Hepsinden ötesi, tek başına kendisine ve kız kardeşine bakacak yeteneği vardı. Öyle annesinin, ağabeylerinin eline bakan birinden tamamen farklıydı. Cebinde beş kuruş parası olmadan ta Amerikalara gitmiş, ona kimse destek olmadan kendi başına çabalayarak bir meslek edinmişti. Üstelik bu meslek de çok akıl, maharet gerektiren sanat fotoğrafçılığıydı. O işte de işinin ehli bir fotoğrafçı olmuştu. Düzgün bir eğitim almamıştı belki ama ne kadar zeki ve maharetli olduğu bunlardan tahmin edilebilirdi. Taeko’ya göre Itakura’nın kafası, Kansai Üniversitesinden mezun olarak diplomalar almış Okubata’dan daha çok çalışıyordu. Taeko’yu artık sosyal konum, ailesinin malı mülkü, göstermelik bir diplomadan ibaret olan eğitim falan hiç etkilemiyordu. Tüm bunların bir kıymeti olmadığını, Okubata’ya bakmakla bile çok iyi anlıyordu. Olaya kendi deyişiyle daha “pragmatik” yaklaşıyordu. Kendi kocası olacak kişinin, güçlü yapılı, elinde bir işi olan, kendisini tüm kalbiyle severek onun için hiç gözünü kırpmadan hayatını bile tehlikeye atacak kadar ona bağlı olmasını istiyordu. Bu üç koşulu yerine getiren biri olması onun için yeterliydi, diğer şeylerin bir önemi yoktu. Böyle diyordu. Itakura ise bu üç koşulu yerine getirmekle kalmıyordu, dahası memlekette ağabeyleri olduğu için, ailesine bakma sorumluluğu da yoktu. Şimdi birlikte yaşadığı kız kardeşini hem evde hem işte kendisine yardımcı olması için yanına çağırmıştı. Itakura evlenince kız kardeşini memlekete geri gönderecekti. Yani Itakura gerçekten çöpsüz üzümdü. Baş başa olacaklarından, kimseden utanıp çekinmeden dilediği gibi Taeko’ya sevgisini gösterebilecekti. Bu, sosyal konumu yüksek, varlıklı bir aileye gelin gitmekten çok daha rahattı.</p>

  <p>İçgüdüleri güçlü Itakura, Taeko’nun hislerini en başından beri söze gerek kalmadan sezmişti. Durumun farkında olduğu belliydi. Yine de Taeko’nun kalbini ona açması yakın zamanda olmuştu. Eylül ayı başlarında, Sachiko, Tokyo’ya gittiği sırada, Okubata’nın şüpheleri üzerine bir dönem birbirleriyle görüşmeyi kesmek için karşılıklı konuştuklarındaydı. İlk Taeko hislerini ona açmıştı. Sonuca bakıldığında Okubata’nın müdahalesi onları birbirlerine daha da yakınlaştırmıştı. Itakura, Taeko’nun söylediklerini duyduğunda, sadece aşkını itiraf etmediğini, evlilik teklif ettiğini anladığında, kulaklarına inanamamış, eli ayağı birbirine dolaşmıştı. Özellikle öyle rol mü yapmıştı, yoksa gerçekten Itakura da işin oraya kadar gidebileceğini hiç beklemiyor muydu, bilmiyordu. O zaman Itakura, “Ben böyle bir şeyi rüyamda bile hayal etmedim. Hiç beklemediğim bir şey oldu. Ne desem uygun olur onu bile bilemiyorum. O yüzden iki-üç gün düşünmeme müsaade edin lütfen,” diye konuşmaya başlamış, daha cümlesini bitirmeden şöyle devam etmişti: “Benim için çok büyük bir lütuf. İyi kötü diyecek bir şeyim yok. Fakat Koisan siz sonradan pişmanlık hissetmemek için iyice bir düşünseniz nasıl olur?” demişti. “Böyle bir şey yaparsak elbette artık Okubata’ların yüzüne bakamam. Koisan size de hem Tokyo’dan hem buradan aile büyükleriniz arkalarını dönecektir. İkimiz de, çevremizden baskı göreceğiz. Herkes bizi yanlış anlayacak. Benim tüm bunlara göğüs germeye cesaretim var. Fakat Koisan siz tüm bunlara dayanabilecek misiniz?” diye sormuştu. “Mutlaka herkes benim, Makioka’ların kızını kandırıp evlenen bir üçkâğıtçı olduğumu düşünecektir. Kimin ne dediğine çok aldırmıyorum. Fakat Küçük Efendi Kei’nin böyle düşünmesi en kötüsü,” diye eklemişti. Sonra sesi değişerek, “Küçük Efendi Kei’nin yanlış anlamasını engelleyemem, o yüzden hakkımda ne düşünürse düşünsün elimden bir şey gelmez. Aslını söylemek gerekirse, Okubata ailesinin benim efendilerim olduğu doğru. Ancak benim bizzat gönül borcu duyduğum kişiler ailenin büyükleri. Merhum büyük efendi ve şimdiki büyük efendi (Keisaburō’nun ağabeyi) ile hanımefendi (Keisaburō’nun annesi). Küçük Efendi Kei sadece eski efendimin ailesinden biri. Ona doğrudan bir minnet borcum yok. Hem nasıl düşüneceklerini tam bilemiyorum. Doğru, ben sizle evlenirsem Küçük Efendi Kei çok kızacaktır. Fakat hanımefendi ve büyük efendi benim onlara iyilik yapmış olduğumu düşünebilir. Çünkü ikisi de olasılıkla hâlâ Küçük Efendi Kei’nin sizinle evlenmesini onaylamıyorlar. Küçük Efendi Kei bunları söylemese de benim gördüğüm kadarıyla böyle,” diye konuşmuştu. Itakura bu şekilde bir-iki tereddüt gösterdikten sonra Taeko’nun teklifini kabul etmişti.</p>

  <p>İkisi şimdilik, birbirlerine evlilik sözü verdiklerini herkesten kesinlikle gizlemeye karar vermişlerdi. Öncelikli sorunları Taeko’nun Okubata ile sözünü atmasıydı. Bu konuyu aceleye getirmekten kaçınıp yavaş yavaş Okubata’nın kendisinin fark etmesine, mümkünse kendiliğinden bu işten vazgeçmesine çalışacaklardı. Bunun en iyi yolu da Taeko’nun yurtdışına gitmesiydi. İki-üç yıl içinde evlenseler olurdu. Evlendiklerinde, pek çok farklı yerden ekonomik baskı görebilirlerdi. Şimdiden buna hazırlıklı olmak için bulacakları yollardan biri Taeko’nun terzilikte ilerlemesiydi. Aralarında konuşup bunları hayata geçirmeye karar vermişlerdi. Fakat çok geçmeden planları altüst olmuştu. Taeko’nun yurtdışına gitmesine büyük ablası ve eniştesi karşı çıkmış, üstüne Tamaki Hoca’yla gitme işi de suya düşmüştü. Taeko içten içe, Okubata’nın kendi peşini bırakmamasının bir sebebinin Itakura olduğunu düşünüyor, kendisi Japonya’da olduğu sürece ayrılmayı kabul edeceğine inanmıyordu. Paris’e gittikten sonra, kendisinden vazgeçmesini isteyen bir mektup gönderir, bir süre ortalarda görünmezse, Okubata da sonunda işin ucunu bırakırdı herhalde. Yurtdışına gitme işi olmazsa, Okubata’nın, Taeko’nun sözü Itakura yüzünden bozduğunu düşünerek olayı tamamen farklı tarafa çekip yakasına iyiden iyiye yapışmasından korkuyorlardı. Ayrıca uzak bir memlekete gitseydi, altı ay-bir sene kadar Itakura ile birbirlerini görmemeye dayanabilirlerdi. Hemen yanı başında olduğu halde Itakura ile görüşmeden yaşamak daha zordu. Burada kalırsa üstüne bir de peşinde Okubata olacaktı. Son zamanlarda, “Madem yurtdışına gitme işi olmadı, yapacak bir şey yok. Böyle daha fazla Okubata’yı ve dünya âlemi kandırmaya devam edemeyiz, tüm güçlüklere göğüs gererek, bir an önce evlenelim,” diye düşünmeye başlamışlardı. Fakat halihazırda Taeko’nun da, Itakura’nın da yeterli ekonomik güçleri yoktu. Nasıl bir toplum baskısı olursa olsun sorun değildi. Ancak kendileri yüzünden Yukiko’nun kısmetleri azalırsa yazık olurdu. Önce mutlaka Yukiko’ya bir kısmet çıkmasını beklemeleri gerekiyordu. Sadece bu sebepten kendilerini bu işten geri tutuyorlardı. Durum buydu.</p>

  <p>“Öyleyse... Itakura ile sözlendiniz o kadar, değil mi, onun dışında bir şey olmadı?”</p>

  <p>“Hı hı.”</p>

  <p>“Doğru söylüyorsun değil mi?”</p>

  <p>“Hı hı. Ondan başka bir şey yok.”</p>

  <p>“Madem öyle, bu söz işini bir kez daha iyice düşünsen?”</p>

  <p>“...”</p>

  <p>“Hadi Koisan... Sen böyle bir şey yaparsan, ben ne ablamların ne el âlemin yüzüne bakabilirim...”</p>

  <p>Sachiko, sanki bir tuzağa sürükleniyormuş gibi hissetti. Şimdi roller değişmişti. Taeko her şeye hazırlıklıymış gibi sakince oturuyordu. Sachiko ise iyice telaşlanmıştı, bunları söylerken sesi iyice tizleşmişti.</p>


  <h2 id="sigil_toc_id_53">Yirmi altıncı bölüm</h2>

  <p>Sonraki iki-üç gün boyunca, Sachiko her sabah kocası ve kızı Etsuko evden çıktıktan sonra, Taeko’yu yanına çağırarak bu işte ne kadar kararlı olduğunu görmek için ağzını arayıp durdu. Taeko kararını kesinkes vermişti, vazgeçecek gibi görünmüyordu. Sachiko, “Okubata ile ayrılmanız konusunda ablamla eniştem nasıl düşünürse düşünsün, biz senin yanındayız. Duruma göre Teinosuke Enişten araya girer, Küçük Efendi Kei’ye bundan sonra senin peşinde dolaşmamasını kesin bir dille söyler. Terzilik eğitimini de, şimdilik açıkça destekleyemeyiz ancak görmezden gelebiliriz. İleride işkadını olmana da karşı çıkmıyoruz. Enişteme emanet edilmiş para meselesinde de, hemen şimdi olmaz fakat bir başka sebeple kullanman gerekirse uygun bir zamanını kollayıp sana verilmesi için konuşuruz.” Bunları bile söyledi. Itakura ile evlenmekten vazgeçmesi konusunda nasihat etmeyi denedi. Fakat Taeko’nun ağzından, “Biz hemen evlenmek istiyoruz. Sadece Yuki Ablam için bekliyoruz. Bir tek bunun sözünü verebilirim. Bir an evvel Yuki Ablamın evlilik işinin olmasını istiyorum,” sözlerinden başka bir şey çıkmadı. Sachiko bunun üzerine, “Farklı sosyal konumlardan olmanızı bir kenara koysak bile Itakura denilen o adam bana güven vermiyor! Dediğin gibi çıraklıktan, fotoğraf dükkânı sahibi olmaya kadar yükseldiği için Kei gibi bir küçük efendiden farklı olacaktır. Ancak kusura bakma da, çok görüp geçirdiğinden aklı tilkiliğe çalışan, açıkgöz biri gibi görünüyor bana. Koisan sen kafası iyi çalışıyor diyorsun. Ama bizim konuşmalarımızdan gördüğüm kadarıyla en basit şeyi bile abartıp böbürlenme huyu var. Aşırı basit, düşük seviyeli olduğu anlaşılıyor. Zevklerinde olsun, eğitiminde, kültüründe olsun yetersiz olduğu aşikâr! Bunlara bakıldığında, o kadarcık bir fotoğrafçılık işi, eli biraz işe yatan birinin yapabileceği bir şey değil mi? Şu anda o adamın eksiklikleri gözüne gözükmüyor ama çok iyi düşünmen gerekmez mi? Bence, farklı dünyalardan insanların evliliğinin sonuna kadar yürümesi mümkün değil. Dürüst olmak gerekirse senin kadar aklı başında birinin o kadar düşük seviyeli bir adamla evlenmek istemesine şaşırmadan edemiyorum. Böyle birinin zamanla sana yetmeyeceği, pişman olacağın apaçık. Benim de, öyle boşboğaz, geveze birinin konuşmaları biraz ilgimi çeker ama bir-iki saat sonra dayanamaz olurum,” diye diller döküp ikna etmeyi denedi.</p>

  <p>Ancak Taeko farklı düşünüyordu. Çocukluğundan beri çıraklıktı, göçmenlikti derken dünyanın her halini bilen biri elbette görüp geçirmiş, kurnaz biri olacaktı. Olayların gidişatından dolayı bunun böyle olması kaçınılmazdı. Yine de şaşılacak kadar saf, dürüst bir yanı vardı. Özünde öyle düzenbaz biri değildi. “Ufacık şeylerden böbürlendiği doğru. Sırf bu yüzden insanların ondan hoşlanmadığı da oluyor. Fakat bir bakıma bu yönü saf, çocuksu olduğunun kanıtı değil mi? Eğitiminin, kültürünün az olduğu, basit olduğu, evet doğru, bunun farkındayım ama bunu önemseme lütfen. Benim için ince zevkleri, keskin zekâsı olmasa da olur. Geveze, kaba saba olsa da olur. Aksine benden düşük seviyede biriyle uğraşmak daha kolay, her şeye dikkat etmek gerekmiyor,” dedi. “Ablacığım sen böyle diyorsun fakat Itakura beni alacağı için çok gurur duyuyor. Bir tek kendisi değil, Tanaka’daki evinde kalan kız kardeşi de, memleketindeki anne babası da, ağabeyleri de, ‘Öyle bir aileden küçükhanım gelin gelirse gururdan göğsümüz kabarır,’ diyerek sevinç gözyaşları döktüler. Ben Tanaka’daki eve gittiğimde Itakura, kız kardeşini tutup, ‘Sen Koisan’ın muhatabı olacak biri değilsin, eskiden olsa yan odada el pençe durup beklemen gerekirdi,’ diyor. Ağabey, kardeş beni yerlere göklere koyamıyorlar,” deyip sevgisiyle karışık bunları anlatıyordu. Sachiko bu anlatılardan dinlediğinde gözlerinin önünde, “Ben Makioka’ların evinden Koisan’ı gelin alıyorum,” diye her zamanki haliyle böbürlenip duran Itakura’nın hayali canlanıverdi. Bu işi gizli tutacağız demelerine rağmen, ta Itakura’nın memleketine kadar duyurmuş olduklarını anlayınca, iyiden iyiye canı sıkılmıştı.</p>

  <p>Taeko daha önceki gazete haberinin kendisi yüzünden Yukiko’ya ne kadar zarar verdiğini biliyordu. “Yuki Ablam evlenene kadar ihtiyatsız bir şey yapmayacağım,” diyordu. Hemen büyük bir patırtı gürültü çıkmayacak olması, Sachiko’yu bir nebze olsun rahatlatıyordu. Şimdi Taeko’nun üzerinde çok baskı kurmaya çalışırsa, bunun geri tepme tehlikesi vardı. Nasılsa Yukiko’nun evlilik işinin hale yola girmesi, en erken altı ay sonra olurdu. Sachiko, bu süre boyunca, sabırla Taeko’yu ikna etmeye çalışarak konuyu dikkatle ele alıp yavaş yavaş hislerinin değişmesini sağlamaya karar vermişti. Şimdilik Taeko’nun isteğini anlıyor görünerek, mümkün olduğunca zıt düşmemekten başka yol yoktu.</p>

  <p>Tüm bunlar ortaya çıkınca Sachiko, Yukiko’nun haline yine üzülmeye başladı. Olaya Yukiko’nun gözünden bakacak olursa, Taeko’nun evlenmek için kendisini beklediğini hissedecek, buna minnet duymak istemeyecekti. Sebebine gelecek olursa, Yukiko’nun evlenmesinin gecikmesinde başka sebepler de vardı ama o gazete haberi üzerine tuz biber olmuştu. Bunu düşününce Taeko’ya minnet duyması için en ufak sebebi yoktu. Koisan’a düşüncesiz davranışının kendisine verdiği zarar yüzünden kızgınlık duymuyordu. Kaderi bu kadar önemsiz bir şey yüzünden değişecek değildi. “Koisan beni düşünmeden, benden önce evlense de olur,” diyordu. Diğer yandan, Taeko’nun da, onu minnet altında bırakmak için böyle bir şey yapmadığı belliydi. Fakat Yukiko’nun evlenmesi geciktikçe sabırsızlandığı doğruydu. O gazete haberine gelince, o dönemde Yukiko’nun zaten bir kısmeti olsaydı ya da kısmeti çıkacakmış gibi görünseydi Taeko üzülse de öyle bir şeye kalkışmayacağı kesindi. Kısacası, iki kız kardeşin arası iyiydi; asla öyle kavga falan etmezlerdi. Ancak dışarıdan bakılacak olduğunda ikisinin arasında içten içe çok derin bir “çıkar çatışması” olduğu söylenebilirdi.</p>

  <p>Sachiko geçen sene eylül ayında Okubata’nın mektubuyla altüst olduğundan beri, bugüne kadar Taeko ve Itakura meselesini bir tek kişiye bile çıtlatmamıştı. Fakat olaylar bu duruma gelince bu, tek başına üstlenebileceğinden daha ağır bir yük haline gelmişti. Şimdi durup bakıyordu da, her zaman Taeko’ya büyük anlayış göstermiş, yapma bebek işinde de onu desteklemiş, Shutagawa’da atölye kiralamasına da, Okubata ile görüşmelerine de sesini çıkarmamıştı. Bir şey olduğunda her zaman büyük ablası ve eniştesiyle onun arasına girip kardeşini korumuştu. Şimdi hepsi boşa gitmişti! Yaptıklarının karşılığı bu mu olacaktı? Taeko’nun yaptıklarına kızgınlık duymamak mümkün değildi. Bugüne kadar, kendisi araya girmemiş olsa çok kötü şeyler olabilir, çoktan el âlemin diline düşebilirlerdi. Sachiko dümeni eline aldığı için şimdiye kadar durum böyle geçiştirilmişti. Kendisi böyle olduğunu düşünüyordu da, el âlem böyle görecek miydi bakalım? Ablasıyla eniştesi böyle düşünecek miydi? Sachiko’nun en çok korktuğu şey, Yukiko’nun kısmeti çıktığında, kendilerini soruşturmak için bir dedektif bürosuna falan başvurduklarında, Taeko’nun şimdiki halinin gün yüzüne çıkmasıydı. İşin aslı Sachiko da, Taeko’nun gidişatını, Itakura ile Okubata’nın arasında neler yaptığını kesin bir şekilde bilmiyordu. Bakış açısına göre oldukça nahoş görünüyor olabilirdi. Birilerinin durumu çoktan yanlış anlamış olması, hiç de uzak bir ihtimal değildi. Başından beri Yukiko’nun saf temiz hali herkesçe biliniyordu. Sorup soruşturduklarında başlarını ağrıtacak bir yeri yoktu. Ama huyu suyu farklı Taeko adında bir kız kardeşi olması insanların dikkatini çekebilir, araştıran kişi de Yukiko’yu değil de, şüphe uyandıracak çok şeyi olan Taeko’yu incelemeye başlayabilirdi. Belki kendi ailesinin bilmediği, ya da üzerini örttüğü şeylerin zaten başkalarınca biliniyor olduğu Sachiko’nun aklına gelmiyor değildi. Sachiko herkese haber salıp Yukiko’ya bir kısmet aradığı halde geçen bahardan beri hiçbir yerden haber çıkmamıştı. Belki Taeko hakkında nahoş dedikodular çıkmıştı da, Yukiko’nun kısmetine mâni oluyordu, kim bilir. Böyle bir şeyden şüphelenmeye başlamıştı. Eğer durum öyleyse Yukiko adına bu işi bir yana bırakamazdı. Dedikodular gün yüzüne çıkmadan bir köşede konuşuluyorsa yine bir dereceye kadar göz yumabilirdi ama kulaktan kulağa yayılıp ablasıyla eniştesinin kulağına kadar giderse, bu işte tek suçlu kendisi çıkacaktı. Bu düşünceler onu içten içe kemiriyordu. Olasılıkla, Teinosuke de, Yukiko da, “Madem böyle bir durum vardı, neden bize açılıp fikrimizi sormadın?” derlerdi. Ayrıca tek başına Taeko’yu ikna edebileceğine güvenmiyordu. Teinosuke ve Yukiko’yu yanına alır, üçü birlikte nasihat verirlerse belki bir faydası olurdu.</p>

  <p class="bosluk"/>

  <p>“Hımm... Ne zaman oldu bu?”</p>

  <p>Yılbaşı geçeli yirmi günden fazla olmuştu. Bir akşamüzeri Teinosuke müştemilattaki çalışma odasında dergilere göz atarken Sachiko bir şey söylemek ister gibi girmiş, oturmuştu. Teinosuke, şaşırarak ne olduğunu anlamak ister gibi başını kaldırdığında konuyu kendisine açmıştı.</p>

  <p>“Geçen sene ben Tokyo’dayken birbirlerine böyle bir söz vermişler. O sırada ben de, Etsuko da, O-Haru Kalfa da burada olmadığımızdan, Itakura her gün eve gelmiş...”</p>

  <p>“Yani bu işte benim de sorumluluğum var demek...”</p>

  <p>“Öyle bir şey yok da... Biraz olsun dikkatini çekmedi mi?”</p>

  <p>“Yok, hiç fark etmedim. Fakat sen şimdi bunları söyleyince selden önce de birbirleriyle çok iyi anlaşır görünüyorlardı.”</p>

  <p>“Tamam da, o adam herkesle öyle. Sadece Koisan’la değil.”</p>

  <p>“Evet, orası öyle...”</p>

  <p>“Selde neler oldu?” diye sordu Sachiko.</p>

  <p>“Eksiksizdi! Ne kadar nazik, düşünceli bir adam diye düşündüm. Çok etkilendim. Koisan da tüm bunlardan etkilenip memnun olmuştu.”</p>

  <p>“Ama yine de, Koisan gibi biri neden o adamın bayağılığını göremiyor, gerçekten çok tuhaf geliyor. Ben bunu söyleyecek olursam, Koisan böyle diyorsun ama şöyle şöyle iyi yerleri de var diye onu koruyor. İyice aptallaştı! Koisan el bebek, gül bebek büyütüldü. İnsanların iyi yönlerine kanıp tutuluveriyor.”</p>

  <p>“Yok aslında Koisan iyi düşünüyor. Söyledikleri doğru. Belki biraz düşük seviyeli olsa da, Koisan’ın güçlü kuvvetli, zorluklara dayanıklı, güvenilir bir erkek olursa yeter demesi gayet anlaşılır, sonuca yönelik.”</p>

  <p>“Kendisi de ben ‘pragmatik’ yaklaşıyorum deyip duruyor.”</p>

  <p>“Bu da bir düşünme şekli, değil mi?”</p>

  <p>“Sen ne diyorsun? Öyle bir adamla evlenmesini uygun mu görüyorsun?”</p>

  <p>“Yok, öyle düşünmüyorum. Fakat Okubata ile evlenmesindense, Itakura’nın daha iyi olduğunu düşünüyorum.”</p>

  <p>“Ben tam tersini düşünüyorum.”</p>

  <p>Karıkoca bu noktaya gelince, beklemedikleri bir şekilde fikir ayrılığında olduklarını gördüler. Sachiko, Teinosuke’nin düşüncesinden etkilenerek Okubata’dan hoşlanmamaya başlamıştı. Şimdi de kendisine pek bir muhabbet beslemiyordu. Ama Itakura ile karşılaştırdığında, ona merhamet duyuyordu. Evin küçük efendisi olarak yetiştirilmiş hovarda biri olabilirdi, ailesine bağımlı olduğu da gerçekti. Düşüncesiz, nahoş bir genç olduğunu Sachiko da biliyordu. Diğer yandan onu çocukluğundan beri tanırdı. Senba’nın köklü ailelerinin birinin oğluydu. Bu açıdan kendileri gibi biriydi. Sevse de sevmese de aynı çevrenin insanıydı. Taeko’yu onunla evlendirdiklerinde başlarına ne kadar iş açılacağım bilse de, başkalarının ne düşüneceğinden çekinmelerine gerek olmazdı. Fakat Taeko, kafasına göre Itakura ile evlenecek olursa herkesi kendilerine güldürür, ele güne rezil rüsva ederdi. Okubata ile evlenmesi asla istediği bir şey değildi fakat ortaya Itakura işi çıkınca, bunu engellemek için Okubata’yı tercih etmekten başka çaresi kalmıyordu.</p>

  <p>Sachiko böyle düşünüyordu fakat Teinosuke bu konuda daha açık görüşlüydü. “Ailesini bir kenara koyacak olursak, Okubata’nın Itakura’dan üstün hiçbir tarafı yok! Evlilik işine gelince Koisan’ın söylediği gibi sevgi, sağlık, kendine yetecek gücü olması, bu üçü her şeyden önemli. Itakura da bu sınavı çoktan geçti zaten. Ailesiydi, eğitimiydi o konularda bu kadar kılı kırk yarmaya gerek yok, değil mi?” diyordu. Teinosuke de Itakura’dan o kadar hoşlanmıyordu. Fakat Okubata’ya karşılık Itakura’yı seçiyordu. Büyük ablalarıyla eniştelerinin bu işe olur vermesinin söz konusu olmadığını biliyordu. Kendisini öne atıp aracılık yapacak kadar da bu işe sıcak bakmıyordu. Fakat Koisan’ın kişiliğine ve geçmişte yaptıklarına bakılacak olursa, geleneksel bir evlilik yapacak biri olmadığı apaçıktı. Kendi sevdiği kişiyi bularak, kendi rızasına göre evlenecek yapıdaydı. Böyle bir şey Koisan gibi biri için alışılagelmiş bir evlilikten daha uygundu. “Koisan kendisi de bunun farkında. Bunu bile bile bizim karışmamız iyi olmaz, değil mi? Yukiko öyle değil! Hayatın dalgalı sularına tek başına bırakılacak biri değil. Bizim sonuna kadar her şeyi üstlenerek, her şeyi usulüne uygun yapmamız, onun için uygun birini bulmamız gerekir. O zaman ailesiydi, malı mülküydü bu şeylere dikkat etmemiz gerekir. Fakat Koisan farklı. Dışlansa da tek başına ayakta kalabilecek biri,” diyordu. Teinosuke bu işin dışında kalmak istiyordu. “Biri bana fikrimi sorarsa söylerim. Fakat bunları şimdilik sadece sana anlatıyorum. Benim ne düşündüğümü ablanlara da, Koisan’a da söyleme, beni zor durumda bırakırsın. Başından sonuna kadar bu işin dışında kalmak istiyorum,” dedi.</p>

  <p>“Neden ki?” diye Sachiko sitemkâr bir şekilde sorunca, “O kız anlaşılması güç biri. Benim anlayamadığım yönleri var,” diye ağzında eveleyip geveledi.</p>

  <p>“Sahiden öyle... Ben de her şeyde onun yanında oldum. Ben yanlış anlaşılsam bile onun için kendimi heba ettim. Yine de bak, insanın tüm güvenini boşa çıkarıyor, arkasından ne işler çeviriyor!”</p>

  <p>“Tamam ama o da kendine has biri işte...”</p>

  <p>“Orası öyle! Ama en başından açılıp anlatsa neyse. İnsanı böyle ustalıkla kandırdığını düşündükçe... bu sefer gerçekten tepem attı! Çok tepem attı!”</p>

  <p>Sachiko ağlarken yüzü huysuz bir çocuk gibi olurdu. Teinosuke karısının sinirden kanı tepesine çıkmış halini, al al olmuş, üzüntüden gözyaşlarıyla ıslanmış yüzünü seyrederken, şimdi uzak bir geçmişte kalmış çocukluk günlerinde kardeşleriyle kavga ettiğinde de yüzünün bu hale bürünmüş olacağını adlandıramadığı bir özlemle hayal etti.</p>


  <h2 id="sigil_toc_id_54">Yirmi yedinci bölüm</h2>

  <p>Taeko’nun başkalarının başına dertler açarak, insanların ne düşündüğünü önemsemeden kendi kafasına göre yaşamasının aksine; kendiliğinden bir şey yapmaya gücü hiç yokmuş gibi görünen Yukiko’nun o zamandan beri Tokyo şehrinin göğünün altında hüzünle yaşıyor olabileceği, Sachiko’nun aklından çıkmıyordu. Geçen eylülde Tokyo Garı’nda ayrılırken ablasının: “Yukiko’ya iyi bir kısmet bul, tamam mı! Senden rica ediyorum,” demesini hatırladı. Bu yıl inanışa göre Yukiko için uğursuz kabul edilen bir sene olacaktı. Ne yapıp edip, önceki sene bitmeden bu işi halletmek istemesi boşa çıkmıştı. En azından kışın sona ermesinin kutlandığı Setsubun Festivali’nden önce bu işi halletmeyi ummuştu. Ama ona da bir hafta kalmıştı. Aklına gelen başına gelmişse, Taeko’nun yaptıkları yüzünden yeni bir talip çıkmıyorsa, bu işte kendi payı da vardı. Tüm bunları düşündükçe, Yukiko’ya karşı kendini mahcup hissetmeden edemiyordu. Sachiko, son günlerde Taeko’nun yaptıklarından hissettiği memnuniyetsizliği en iyi Yukiko’nun anlayacağına kanaat getirmişti. Onu yanına çağırarak içini dökmeyi epeydir istiyordu zaten. Taeko’nun aşk meşk meselesinin, Yukiko’yu çok sarsacağından endişe ederek kendini tutmaya çalışmıştı. Ama bunu nereye kadar saklayabilecekti ki? Başka bir yerden Yukiko’nun kulağına ulaşması daha kötüydü. Hem, kendisini anlayacağından o kadar emin olduğu kocası Teinosuke de öyle şeyler söylemişti. Onu anlayacak bir tek Yukiko kalmıştı. Bir bahane bularak onu çağırmayı düşünüyordu. Tam da o sırada merhum O-Saku Hoca’nın anısına bir dans gösterisi düzenleneceğini öğrendi. Gösteri ertesi ayın sonuna doğru Osaka’da Mitsukoshi’nin sekizinci katındaki salonda yapılacaktı.</p>

  <p class="p32">SAKU YAMAMURA’YI ANMA TÖRENİ<br/> -Yamamura Dans Gösterisi-</p>

  <p class="p13">Tarih: 21 Şubat 1939, saat 13.00</p>

  <p class="p13">Yer: Mitsukoshi, 8. Kat Salonu, Kōraibashi, Osaka</p>

  <p class="p13">Danslar: (Sırası değişebilir) <i>Sodegōro</i> [Yenlerimde tütsüdanlık], (merhumun ruhuna ithafen), <i>Nanoha</i> [Sarı Çiçek], <i>Kurokami</i> [Siyah Zülüf], <i>Suribachi</i> [Havan], <i>Yashima</i> [Sekiz ada Japonya], <i>Edo Miyage</i> [Edo Hediyesi], Kanawa, <i>Yuki</i> [Kar], Imokashira, <i>Miyakodori</i> [Poyraz Kuşu], <i>Hakkei</i> [Sekiz Manzara], <i>Chaondo</i> [Çay Seromonisi], <i>Yukari no Tsuki</i> [O Mehtap], <i>Oke-tori</i> [Kuyu Başındaki Dilber],</p>

  <p class="bosluk"/>

  <p class="p13">Dansçılar ve sahneye çıkış sıraları gösteri günü duyurulacaktır.</p>

  <p class="p13">Ücretsizdir. Davetiyesi olmayanlar katılamaz.</p>

  <p class="p13">Davetliler gösteriyi yapanların aileleriyle sınırlıdır.</p>

  <p class="p13">LCV: Gösteriyi izleyecek olanların 19 Şubat gününe kadar ekstra zarf ve pulla, posta aracılığı ile başvurmaları gerekmektedir. Davetiyeniz gönderdiğiniz ekstra zarf ve pul ile size ulaştırılacaktır.</p>

  <p class="p22">Düzenleyen: Saku YAMAMURA Öğrenci Hemşeriler Topluluğu</p>

  <p class="p22">Sponsor: OSAKA DŌJINKAI</p>

  <p class="bosluk"/>

  <p>Sachiko şubat ayının başlarında Hemşeriler Topluluğu’nun bastırdığı davetiyeyi zarfa koyup Tokyo’daki ablası ve Yukiko adına gönderirken, ablasına da kısaca şöyle yazdı:</p>

  <p class="bosluk"/>

  <p class="p13">O zamandan beri sevgili Yukiko’yu buraya çağırmak hep aklımdaydı, bir fırsatını bekliyordum. Geçen sene hiçbir yerden düzgün bir talip çıkmadan bitti. Bu sene de Setsubun Festivali geldi işte. Özel başka bir sebebi yok. Fakat Yukiko’yu görmeyeli çok oldu, o da herhalde buraları özlemiştir. Sizin için bir manisi yoksa bir süreliğine buraya göndermeniz mümkün mü? Tam da şansımıza Yamamura dans gösterisi var. Koisan da gösteriye çıkacak. Yukiko’nun görmesini çok istiyorum.</p>

  <p class="p13">Yukiko’ya ise daha ayrıntılı bir mektup yazdı: Bu seferki gösteri Saku Hoca’nın anısına yapılıyor, içinden geçtiğimiz bu zor zamanlarda, böyle gösteriler yapmak giderek güçleşiyor. Bunu mutlaka görmeni istiyorum. Koisan için de pek ani bir haber oldu. Daha önce gösteriye çıktığından beri hiç pratik yapmamıştı. Başlangıçta kabul etmek İstemedi. Fakat sonradan, belki tekrar dans edecek fırsatı olmayacağını düşündü. Hem bunu merhum hocasına son bir şükran borcu görerek sonunda kabul etti. Bunu kaçırırsan Koisan’ın dans gösterisini tekrar görme fırsatın olmayabilir. Koisan yeni bir şey hazırlayacak vakit olmadığı için geçen sene üzerinde çalıştığı Kar dansını alelacele tekrar çalışmaya başladı. Bir tek kıyafet olarak, geçen seferkini kullanmak uygun değil. Önceki sene benim Kozuchiya Kimonocusu’na yaptırdığım sade zarif desenli kimono böyle bir vesile için de en uygunu. Onu giyecek. Koisan’ı gösteriye, merhum Saku Hoca’nın iyi yetişmiş öğrencilerinden Osaka, Shinmachi’de bir salonu olan Saku-Ine adlı biri hazırlıyor. Onun için Koisan son zamanlarda her gün Shinmachi’ye derse gidiyor. Döndükten sonra da müziğini bana çaldırarak bir kez daha tekrar ediyor. Araya da atölyesini sıkıştırıyor. Her zamanki gibi çok meşgul. Ben de her gün ona müzikle eşlik ettiğim için epey yoğunum. Shamisen konusunda kendime güvenmediğim için Kar, kotoyla çalıyorum. Durum böyle olunca Koisan’a kızamıyorum ama onun yüzünden son zamanlarda endişelendiğim çok şey oluyor. Mektuba yazamıyorum; sen geldiğinde sana içimi dökmek istiyorum. Etsuko da, “Geçen seneki gösteride ablam yoktu, bu sefer ne olursa olsun gelmesi gerek,” diyor.</p>

  <p>Mektupta böyle böyle bir sürü şeyi yazmıştı. Fakat Tsuruko’dan da, Yukiko’dan bir cevap çıkmadı. “Yine geçen seferki gibi haber vermeden mi gelecek acaba?” diye aralarında konuştular. 11 Şubat’ta İmparatorluğun Kuruluş Günü olan <i>Kigensetsu</i> akşamıydı. Taeko bu sefer kimonosuyla kuşağıyla, kıyafetinin eteğini yere yayarak dans etmeyi deniyor, salonda çalışıyordu.</p>

  <p>“Ablam geldi!” Zilin sesini duyan Etsuko herkesten önce fırlayıp gitmişti. Arkasından O-Haru da kapıya karşılamaya gitti. Bir süre sonra hep birlikte salona geldiler.</p>

  <p>O-Haru önden, salonun kapısını açıp içeri buyur ederken, “Hoş geldiniz efendim. Herkes bu taraftalar efendim,” dedi.</p>

  <p>Yukiko girdiğinde içeride bir tek kanepe kalmış, masalar tekli koltuklar kaldırılmış, halı kıvrılıp bir kenara konulmuştu. Taeko elinde bir şemsiye ve dans kıyafetiyle odanın ortasında duruyordu. Edo Dönemi kadınları gibi kabarık bir şekilde tepeden toplanmış saçlarında açık pembe kumaş bir bant vardı. Ablasının mektupta bahsettiği mor üzüm rengi, karlı erik dallarıyla bahar desenleri bulunan zarif bir kimono giymişti. Sachiko köşede yerde bir minderde, önünde krizantem desenli altın <i>kōrin</i> lakeli iki metre kadar uzunlukta <i>koto</i>’suyla oturuyordu.</p>

  <p>“Başladığınızı anlamıştım!” Yukiko, kanepeye uzanmış gösteriyi seyretmekte olan, iki kat Ōshima kışlık kimonosunun altından dokuma içliği gözüken Teinosuke’yi bakışlarıyla selamladı. “Ta uzaktan <i>koto</i>’nun sesi geliyordu,” dedi.</p>

  <p>“Yukiko’cuğum senden hiç ses seda çıkmayınca merak ettik,” dedi Sachiko. Mızrap tutan ellerini <i>koto</i>’nun tellerinin üzerine koymuş, neredeyse altı aydır görmediği kardeşinin nasıl olduğunu anlamaya çalışarak bakıyordu. Yukiko mahcup görünüşüne rağmen neşeli şeyleri severdi. Tren yolculuğundan bitap düşmüş, bembeyaz bir yüzle içeri girmiş olmasına rağmen, bu görüntüyle karşılaştığında yüzüne yerleşen belli belirsiz gülümseme Sachiko’nun gözünden kaçmadı.</p>

  <p>“Ablacığım, Tsubame Ekspresi’yle mi geldin?” diye sordu Etsuko.</p>

  <p>Yukiko ona cevap vermek yerine Taeko’ya, “Başındaki peruk mu?” diye sordu.</p>

  <p>“Hı hı, sonunda bugün hazır oldu.”</p>

  <p>“Çok yakışmış Koisan!”</p>

  <p>“Ben de arada takarım, diye düşündüm, Koisan’la birlikte yaptırdık,” diye lafa karıştı Sachiko.</p>

  <p>“İstersen sana da veririm Yuki Ablacığım,” dedi Taeko.</p>

  <p>“Gelin olduğunda takarsın,” dedi Sachiko.</p>

  <p>“Saçmalamayın! Benim kafama olur mu o?”</p>
  
  <p>Ablasının şakasına, Yukiko da neşeyle gülümseyerek katılmıştı. Sahiden de Yukiko’nun saçı çok gürdü. Saçlarından anlaşılmıyordu ama kafası gerçekten küçüktü.</p>

  <p>“Yukiko’cuğum tam zamanında geldin!” dedi Teinosuke. “Bugün peruğu gelince, Koisan da dansta giyeceği kıyafetlerle prova yapmaya karar vermişti. Hem ayın yirmi biri salıya denk geliyor. Hafta içi ben gidebilir miyim bilmiyorum. Böylece ben de gösterisini o gün görüneceği gibi izleyebileceğim.”</p>

  <p>“Ben de gidemeyeceğim! Ne kötü!” dedi Etsuko. O gün okulu vardı.</p>

  <p>“Sahiden, niye pazar günü yapmıyorlar ki?”</p>

  <p>“Böyle zor günlerde, dikkat çekecek bir şey yapmak istemediklerinden olabilir.”</p>

  <p>“Madem öyle ablacığım...” dedi Taeko sağ eliyle şemsiyesini açıp havaya kaldırarak, “Son bölümü bir kez daha çalar mısın?”</p>

  <p>“Öyle olmaz. En başından başla!” Teinosuke böyle deyince Etsuko da onu takip etti.</p>

  <p>“Elbette, Koisan, ablama da göster!”</p>

  <p>“İki kez dans edersem yorulur biterim ama!”</p>

  <p>“Farz et ki derste tekrar yapıyorsun. En başından dans et,” diye Sachiko da diğerlerine katıldı. “Bak ben de yerde oturuyorum, dondum sahiden...”</p>

  <p>“Hanımefendi, ısı bandı getireyim mi efendim?” diye O-Haru sordu. “Belinize yapıştırırsanız hemen ısınırsınız efendim.”</p>

  <p>“Madem öyle getiriver lütfen.”</p>

  <p>“Ben... bu arada biraz dinleneyim...”Taeko şemsiyesini yere bıraktı, başından peruğunu çıkarırken eteklerini tutarak, yavaş yavaş kanepeye gitti. Teinosuke’nin yanına oturdu:</p>

  <p>“Bir tane verir misin, yakayım?” diyerek verilen Gelbe Sorte marka sigarayı yaktı.</p>

  <p>“Ben de bir elimi yüzümü yıkayıp geleyim,” diyen Yukiko lavaboya gitti.</p>

  <p>“Böyle şeyler Yukiko’cuğu hep mutlu ediyor,” dedi Sachiko. “Baksana, madem bugün Yukiko geldi, Koisan da tekrar tekrar dans ediyor, sen de bize akşam yemeği ısmarla,” dedi kocasına.</p>

  <p>“Kutlamalar benden mi yani?”</p>

  <p>“Elbette öyle. Bu kadarı da senin görevin olsun. Bu akşam Yukiko’nun geleceğini bilmiyordum, bir hazırlık yapmadım.”</p>

  <p>“Tamam, ne isterseniz ısmarlayacağım.”</p>

  <p>“Ne istersin Koisan? Yohei’e mi gidelim, Oriental Grill’e mi?”</p>

  <p>“Bana hepsi uyar. Siz Yuki Ablama sorun...”</p>

  <p>“Uzun zamandır Tokyo’da. Şöyle taze bir balık yedirelim,” dedi Sachiko</p>

  <p>“Öyleyse Yukiko’nun şerefine beyaz şarap alarak, Yohei’e gidelim,” dedi Teinosuke.</p>

  <p>“Eh, madem kutlama var, dans ederken tüm maharetimi göstereyim o zaman...”</p>

  <p>O-Haru Kalfa’nın elinde ısı bandıyla döndüğünü gören Taeko, üzerinde ruj izi kalmış sigarasını kül tablasının kenarına koydu. Eteklerini tutup dansa başlamak üzere kalkmaya hazırlandı.</p>


  <h2 id="sigil_toc_id_55">Yirmi sekizinci bölüm</h2>

  <p>Teinosuke o ay bir şirketin muhasebe işleriyle meşguldü. Yirmi birindeki gösteriye gitmesinin mümkün olmadığını söylemişti. Fakat gösteri günü sabah, ofisinden telefon ederek, en azından Koisan’ın Kar gösterisini izlemek istediğini söyledi. Sachiko’dan, onun gösterisi başlamadan biraz önce kendisine haber vermelerini istedi. Sachiko saat iki buçuk civarında, kocasını arayarak, “Şimdi çıkarsan tam zamanında ulaşırsın,” dedi. Teinosuke, tam çıkacakken birileri geldi. Yarım saat kadar iş konuştular. Bu defa, O-Haru, “Hemen gelmezseniz, yetişemezsiniz efendim,” diye telefon etti. Bunu duyan Teinosuke, aceleyle müşterisini geçirdi. Gösteri salonu, Teinosuke’nin Sakai Imabashi’deki ofisinden bir adım mesafedeydi. Şapkasını bile başına geçirmeye gerek duymadan, aceleyle asansöre bindi. Yolun karşı köşesindeki Mitsukoshi binasına koşturdu. Sekizinci kattaki salona çıktığında, Taeko çoktan sahneye çıkmış dans ediyordu.</p>

  <p>Sachiko’nun söylediğine göre herkese açık bir gösteri değildi, Hemşeriler Topluluğu üyeleri, Osaka Dōjinkai üyeleri ve topluluğun çıkardığı derginin okurları katılabiliyordu. Bu nedenle, gösteride çok izleyici olmayacağını düşünmüşlerdi. Fakat düşündüklerinin aksine oturma yerleri tamamen dolmuştu. Arkada ayakta durup seyredenler de vardı. Son zamanlarda, siyasi gelişmelerden dolayı böyle gösteriler iyiden iyiye azalmıştı. Bu nedenle gösteriye ilgi daha çok olmuş, tanıdık birileri aracılığıyla davetiye edinenler olmuştu. Teinosuke, boş yer arayacak vakti olmadığı için, ayakta duran izleyicilerin başları arasından gösteriyi izlemeye başladı. O sırada, iki metre kadar ötede izleyicilerin en arkasında ayakta bir adam dikkatini çekti. Leica’sını sahneye doğrultmuş, yüzünü vizöre dayamıştı. Bu adam Itakura’dan başkası değildi! Teinosuke fark edilmemek için hemen uzak bir köşeye çekildi. Belli etmeden bir göz attığında, montunun yakalarını kaldırmış, yüzünü saklayan Itakura’nın, fotoğraf makinesinden yüzünü neredeyse hiç uzaklaştırmadan, durmaksızın Taeko’nun resimlerini çektiğini gördü. Her ne kadar Itakura insanların gözüne çarpmamak için montunu giyerek, yakalarım kaldırsa da; Los Angeles günlerinden kalma bu mont, film yıldızlarının kıyafetlerine benzeyen havalı bir şey olduğu için aksine daha da dikkat çekiyordu.</p>

  <p>Taeko, Kar’ı geçen sene bir kez sergilemişti. Ancak o zamandan beri tekrar etmemişti. Gösteriye çıkacağı belli olduğunda sadece bir ay kadar çalışabilmişti. Birlikte çalıştığı grup, Hemşeriler Topluluğu gibi bir isme sahip olsa da o zamana kadar Taeko böyle büyük bir sahnede dans etmemişti. Merhum Avukat Bay Kamisugi’nin dul eşinin evindeki Japon tarzı odadaki sahnede ve Ashiya’da ablasının evinin salonunda dans etmişti o kadar. Gerçek bir sahnede, böyle kalabalık bir izleyici topluluğu önünde ilk kez dans ediyordu. Buna rağmen sahneyi dolduruyordu. Herhalde sahnede nasıl duracağından kendisi de endişe etmiş, Sachiko’nun <i>koto</i> hocası Kengyō Kikuoka’nın kızından rica ederek sahnede <i>shamisen</i>’le kendisine eşlik etmesini sağlamıştı. Önceki endişelerine rağmen, gergin ya da güvensiz görünmüyordu. Her zamanki sükûnetini sonuna kadar koruyarak dansını tamamladı.</p>

  <p>Teinosuke, Taeko’nun dans edişini seyrederken, sadece bir aylık bir çalışmayla, üstelik ilk defa böyle bir sahnede dans eden birine hiç benzemediğini düşündü. Diğer seyircilerin gözüne nasıl göründüğünü elbette bilemezdi. Fakat Teinosuke’ye, insanlar onu övseler de yerseler de önemsemeyen bir özgüvenle dans ediyormuş gibi geliyordu. Belki de başındaki eski zaman kadınlarını andıran peruk bu hissi veriyordu. Bir yandan da düşününce Taeko’nun artık yirmi dokuz yaşına gelmiş, yaşı kemale ermiş biri olduğunu fark etti. Hani <i>geisha</i> filan olsaydı geçkin denecek bir çağdaydı. Bu nedenle o kadar özgüveni olması şaşılacak bir şey değildi. Gerçek yaşından on yaş genç gözüken Taeko; geçen seneki gösterisinde olduğu gibi, bugün de gerçek yaşını gösteriyordu. Belki de, samuraylar çağının kıyafetleri bir kadının geçkin görünmesine sebep olabiliyordu. Taeko’nun başındaki peruk zaten eski zamanları hatırlatıyordu. Bir de her zaman giydiği Avrupai kıyafetlerin tam zıttı eski zaman kıyafetleri giyince daha büyük gözüküyordu. Bunun yanında Taeko’nun dans ederken kendinden emin hali de böyle bir his veriyordu belki...</p>

  <p>Teinosuke, dans biter bitmez, Itakura’nın aceleyle Leica’sını kolunun altına sıkıştırarak hızla fuayeye geçtiğini fark etti. O kapıdan çıkar çıkmaz, izleyici koltuklarından kalkan bir bey de ardından hızla koşarak çıktı. Sanki o havalı montun gölgesini takip ediyormuş gibi, Itakura’nın çıktığı kapıya çarparak açıp çıktı. Beklenmedik bir hareket olduğu için Teinosuke şaşırdı. Sonra, Itakura’nın arkasından çıkan beyin Okubata olduğunu fark etti. Bunun üzerine kendisi de hemen onların ardından fuayeye çıktı.</p>

  <p>“Koisan’ın fotoğraflarını niçin çektin! Bir daha çekmeyeceğine söz vermemiş miydin!”</p>

  <p>Okubata’nın etraftan çekindiği belliydi. Bir ara sesi yükselir gibi olduysa da hemen sesini alçaltarak karşısındakini azarlamaya devam etti. Itakura’nın kaşları çatılmıştı ama azarları başını önüne eğip sessizce dinledi.</p>

  <p>“O fotoğraf makinesini bana ver!”</p>

  <p>Okubata bunları diyerek tıpkı bir polis memurunun yoldan geçenlerin üzerini aradığı gibi Itakura’nın üzerinde ellerini gezdirerek montun düğmelerini açtı. Ceketin cebine elini sokarak Leica’yı çıkardı. Sonra da kendi cebine koydu. Ne düşündüyse tekrar çıkararak elleri sinirden tir tir titreyerek objektifi var gücüyle beton zemine fırlattı. Sonra arkasına bakmadan çekip gitti. Her şey bir anda olup bitmişti. Oradakiler durumu fark edene kadar Okubata çoktan ortadan kaybolmuştu. Itakura fotoğraf makinesini yerden aldı, süklüm püklüm dışarı çıktı. En başından itibaren hiç kıpırdamamış, eski efendilerinin küçük oğlunun karşısında başını yukarı kaldırmadan durmuştu. Canından çok değer verdiği Leica’sı yerlere atıldığında bile, o kadar hava atıp durduğu bilek gücüne başvurmayı düşünmemiş, kıpırdamadan durmuştu.</p>

  <p>Teinosuke hemen ardından soyunma odasına uğradı. Oradakilerle selâmlaştı. Taeko’ya tebriklerini bildirdi. Gördüklerinden kimseye bahsetmeden oradan ayrılarak ofisine döndü.</p>

  <p>O gece geç saatlerde, Etsuko ve baldızları odalarına çekilince, karısına o gün olanları anlattı. Itakura kendiliğinden mi yoksa Koisan istediği için mi gelmişti bilmiyordu. Kar’ın sahnelenişini çekmek için orada olduğu belliydi. Tam zamanını kollayarak kimseye belli etmeden içeri girmişti. Görevini tamamladıktan sonra, hızla ortadan kaybolacakken, o âna kadar izleyici sıralarında kimsenin dikkatini çekmemeye çalışarak oturan Okubata ile burun buruna gelmişti. Teinosuke, Okubata’nın ne zamandan beri orada olduğunu bilmiyordu. Olasılıkla Itakura ortalarda mı diye bir göz atmak için gelmişti. Itakura’yı bulmuş, dans bitene kadar bir köşeden onu gözlemiş, onun oradan ayrılmasına izin vermeden ensesine yapışmıştı. Tam o sırada Teinosuke de uzaktan olanları görmüştü. Gördüklerinden çıkardığı kadarıyla olan biten bu olmalıydı. Teinosuke’nin fuayede çıkan patırtıyı bir köşeden izlediğini fark etmişler miydi, bilmiyordu. Belki de gördükleri halde nahoş bir durum olduğu için, görmezden gelmişlerdi. Orasını tam anlayamamıştı.</p>

  <p>Bunları duyan Sachiko da, “Aslında ben de Küçük Efendi Kei gösteriyi izlemeye gelir, diye düşünmüştüm,” dedi. Gösteri salonunda Sachiko ile konuşmaya kalkarsa pek hoş olmazdı. Koisan’a sorduğunda, gösteriden Kei’ye hiç bahsetmediğini, olasılıkla haberinin olmadığını, hem hafta içleri öğleden sonra iki-üç saatini mağazada çalışarak geçirmesi gerektiğini, öyle istediği zaman çıkacak durumda olmadığını söylemişti. Kardeşinin bu sözlerine rağmen Sachiko, gösteri haberinin gazetelerin magazin sütunlarında kısa da olsa yer aldığını biliyordu. Belki Küçük Efendi Kei haberleri görmüştü. Eğer gördüyse elbette Koisan’ın gösteride yer alacağı aklına gelecekti. Bir yerden davetiye bulup izlemeye gelebilirdi. Aklında bu endişeyle gösteri boyunca izleyici yerlerine bakıp durmuştu. Kar başlamadan önce görmediğine emindi. Hem de Yukiko da, soyunma odasından çok izleyici bölümünde durmuştu. Kei gelmiş olsaydı mutlaka dikkatini çekerdi. “Yukiko bu konuda bir şey söylemediğine göre, belki Kei de seninle aynı zamanlarda içeri girmiştir. Ya da kim bilir belki de Küçük Efendi Kei’nin de gizli bir niyeti vardı. Biz kendisini fark etmeyelim diye, bir yerlere gizlenip izlemiş de olabilir. Koisan durumdan haberdar mıydı bilmiyorum ama Itakura’nın geleceğini, ne ben ne de Yukiko biliyorduk. Çıkardıkları patırtıdan ise haberimiz bile olmadı,” dedi. “Neyse ki, soyunma odasındakilerden kimsenin haberi olmamış. Duyulsaydı hiç hoş olmazdı,” diye ekledi.</p>

  <p>“Eh, Itakura alttan aldığı için önemli bir şey çıkmadı. Fakat Koisan için iki erkeğin nerede olduklarını bile unutarak kavga etmesi çok yüz kızartıcı olurdu. Bu mesele duyulmadan bir çare bulmak gerek.”</p>

  <p>“Madem öyle, sen de bu işi biraz benim gibi kendine dert ediver!” diye cevap verdi kocasına Sachiko.</p>

  <p>“Dert ediyorum etmesine de, bu işe karışmam uygun olmaz. Yukiko, Itakura meselesini bilmiyor mu?”</p>

  <p>“Yukiko’yu yanımıza çağırmamın sebebi konuyu bir açıp fikrini almaktı. Ama daha konuşamadık.”</p>

  <p>Sachiko, Yukiko’yla, dans gösterisinin telaşı bittikten sonra konuşmayı düşünmüştü. Karıkoca aralarında bu konuşmayı yaptıklarından iki-üç gün sonraydı. Bir sabah Taeko, dans gösterisindeki haliyle fotoğraf çektirmek için ablasından elbiseyi tekrar ödünç istedi. Kâğıt kabındaki kıyafeti hasır bir valize koydu. Peruk kutusu ve o gün kullandığı şemsiyeyi de alarak arabaya binip gitti.</p>

  <p>Böylece Sachiko, Yukiko ile baş başa kalma fırsatını yakaladı. “Koisan, o eşyalarla mutlaka Itakura’nın yanına fotoğraf çektirmeye gidiyordur” diyerek söze girdi. Sonra da, geçen eylülde Okubata’nın kendisini uyarmasının şokundan, son dans gösterisinde fuayede ikisinin çıkardığı hırgüre kadar olanları kısaca anlattı.</p>

  <p>“Demek Leica’sı kırılmış...” Her şeyi baştan sona dinleyen Yukiko’nun ilk söylediği bu olmuştu.</p>

  <p>“Bilmem ki, ne oldu acaba? Teinosuke Enişten en azından objektifi çizilmiştir diyordu.”</p>

  <p>“Film de işe yaramaz hale gelmiş olmalı ki, tekrar çekiyorlar.”</p>

  <p>“Öyle herhalde...” Sachiko, her şeyi büyük bir sükûnetle dinlemiş olan Yukiko’nun yüzünü inceleyerek böyle dedi. Sonra konuşmaya devam etti: “Bu son sefer, Koisan’ın beni arkamdan bıçakladığını hissettim. Aklıma geldikçe hâlâ çok kızıyorum. Konuşmaya bir başlarsam sonu gelmez... Bir ben değil ki, eskiden beri senin de başına ne işler açıyor, öyle değil mi?”</p>

  <p>“Benimle ilgili bir şey yok...”</p>

  <p>“Öyle şey olmaz. Ta o gazete haberinden itibaren, bize ne kadar sıkıntılar verdi... Bunları söyleyince belki seni üzeceğim ama Yukiko’cuğum senin de kısmetine ne kadar zarar verdi! Her zaman onun yanında oldum, korudum yine de insana tek söz edip bir danışmadan, Itakura gibi bir adamla sözleniyor!”</p>

  <p>“Teinosuke Eniştemle konuştun mu?”</p>

  <p>Hı hı. Artık olanları kendime saklayamayacak hale geldiğimde...”</p>

  <p>“Ne diyor peki?”</p>

  <p>“Benim de bir fikrim var, var olmasına; ancak bu konuda dışarıda kalmak istiyorum, diyor.”</p>

  <p>“Niye ki?”</p>

  <p>“Ben Koisan’ın huyunu tam anlayamıyorum, diyor. Yani anlayacağın ‘ona güvenmediğim için karışmak istemiyorum’ demeye getiriyor. Bak aramızda kalsın lütfen, fakat Teinosuke Eniştenin gerçek fikri şu: ‘Eğer Itakura ile evlenmek istiyorsa evlensin, istediği gibi yapsın. Itakura kendi kendine bakabilecek biri, o yüzden daha uygun,’ diyor. Benim düşüncemle taban tabana zıt! Ona danışsam da bana yardımı olamadı o yüzden.”</p>

  <p>“Benim Koisan’la konuşmamı ister misin?”</p>

  <p>“Evet, lütfen öyle yap! Fikrini değiştirmek için ikimizin de ikna etmeye çalışmamızdan başka yol yok. Koisan, sen evlenene kadar bekleyeceğini söylüyor...”</p>

  <p>“Başka biri olsa benden önce evlenmesine aldırmazdım...”</p>

  <p>“Fakat Itakura uç noktada bir durum...”</p>

  <p>“Sence de Koisan’da biraz basitlik yok mu?”</p>

  <p>“Evet, olabilir.”</p>

  <p>“Benim için, Itakura gibi birinin, eniştem olması mümkün değil!”</p>

  <p>Sachiko, Yukiko’nun kendisi gibi düşüneceğinden emindi. Ancak onun kadar ölçülü biri bile fikrini bu kadar açıkça söylüyorsa, bu işe kendisinden çok karşı olduğu açıktı. Itakura olacaksa, onun yerine Okubata’yı seve seve kabul etme konusunda da aynı fikirdeydiler. Yukiko, mutlaka bir şeyler yapmayı, Küçük Efendi Kei’yle evlenmeleri için Koisan’ını ikna etmeyi düşünüyordu.</p>


  <h2 id="sigil_toc_id_56">Yirmi dokuzuncu bölüm</h2>

  <p>Ashiya’daki ev, Yukiko döndüğünden beri daha canlı bir yer olmaya başlamıştı. Ağzından pek laf çıkmayan, varlığı yokluğu belli olmayan sessiz sedasız Yukiko’nun gelmesiyle evin bu kadar neşeli, hareketli olması mümkün değilmiş gibi geliyordu insana. Belki bu hüzünlü kızın kişiliğinin bir yerlerinde neşeli bir yan gizliydi. En önemlisi de üç kız kardeşin aynı çatının altında bir araya gelmesi, evde bahar rüzgârları estirmişti. Üçünden hangisi eksik olursa olsun tüm ahenk kayboluyordu.</p>

  <p>Bu arada, Stolz’lar gittiğinden beri uzun süredir boş duran komşu eve de nihayet bir kiracı çıkmıştı. Geceleyin mutfağın cam kapısından, içeride yanan ateş görülüyordu. Ev sahibinin İsviçreli olduğunu duymuşlardı. Nagoya’da bir şirkette danışmanlık yapıyordu. Hiç evde bulunmuyordu. Evde Batılı edası olan fakat yüzünden Filipinli ya da Çinli olduğu anlaşılan genç bir ev sahibesi, yanında hizmetçilerle yaşıyordu. Yeni komşularının çocukları olmadığı için, ev Stolz’ların zamanındaki gibi canlı değildi. Çoğunlukla evden hiçbir ses soluk çıkmıyordu. Yine de çitlerin hemen ötesinde iyice ıssız bir ev haline gelmiş Batı tarzı binada, tekrar birilerinin yaşamaya başlamış olması çok büyük değişiklik olmuştu.</p>

  <p>Komşu eve Rosemarie gibi bir çocuğun gelmesini uman Etsuko, bu konuda hayal kırıklığına uğramıştı. Bu arada okuldaki sınıfından, yeni arkadaşlar edinmişti. Küçük kızların yaptığı gibi çay partilerine, doğum günü kutlamalarına gidip geliyorlardı. Kendi aralarında küçük bir grup oluşturmuşlardı.</p>

  <p>Taeko her zamanki gibi çok meşgul görünüyor, evden çok dışarıda vakit geçiriyordu. Üç günde bir, akşam yemeğinde görünmüyordu. Evde kaldığında Sachiko’nun ve Yukiko’nun nasihatleri bitip tükenmek bilmiyordu. Teinosuke, Taeko’nun bundan kaçtığını düşünüyordu. Bu olaylardan dolayı, Taeko ile iki ablasının aralarının açılmasından, özellikle de Yukiko ile bir sorun çıkmasından endişe ediyordu. Teinosuke, bir gün akşamüzeri eve döndüğünde Sachiko’yu ortalarda göremedi. Onu aramak için banyonun yanındaki altı <i>tatami</i>’lik odanın sürgülü kapısını açtığında, verandada dizlerini önüne çekip oturmuş Yukiko’nun, ayak tırnaklarını Taeko’ya kestirdiğini gördü.</p>

  <p>“Sachiko nerede?” diye sorduğunda, “Ablam, Kuwayama Hanımlara kadar gitti. Birazdan döner herhalde.”</p>

  <p>Taeko böyle cevap verirken, o arada Yukiko usulca ayaklarını eteklerinin altına çekerek oturuşuna çekidüzen verdi. Teinosuke, Taeko’nun dizlerinin üzerinde durarak, ablasının tırnaklarını keserken sıçrayıp etrafa yayılanları, avucunun içine tek tek toplamaya başladığını gözucuyla gördü. Bunun üzerine hemen kapıyı kapattı. İki kız kardeşin, o bir anlık görüntüsü, o yakın halleri uzun süre aklında kaldı. Bu kız kardeşler ne kadar görüş ayrılığına düşseler de, birbirlerine karşı hisleri değişmezdi. Bunu bir kez daha kendisine kanıtladıklarını düşündü.</p>

  <p class="bosluk"/>

  <p>Martın başlamasının üzerinden çok geçmemişti. Teinosuke bir gece uykusundan karısının gözyaşlarının kendi yanaklarına aktığını hissederek uyandı. Karanlığın içinden karısının belli belirsiz hıçkırıkları geliyordu.</p>

  <p>“Ne oldu sana?”</p>

  <p>Teinosuke böyle sorunca, “Bu gece... bak... bu gece tam bir yıl oluyor...” diyen Sachiko iyice hıçkırmaya başladı.</p>

  <p>“Artık unut bunu... Diyorum ya elimizden bir şey gelmez...” dedi Teinosuke, karısının gözlerinden durmak bilmeksizin akan yaşların tadını ağzında hissederek. Uyumadan önce karısının neşesi yerindeydi. Gecenin bir yarısı onu bu halde görmeyi beklemiyordu. Teinosuke bir an, geçen sene bu ayda, Yukiko’nun Jinba Hanım aracılığıyla Nomura diye birine görücüye çıktığını, o gün karısının ne kadar zorluk çektiğini hatırladı. Demek bugün karısının düşük yapmasının üzerinden tam bir yıl geçmişti. Kendi aklına gelmediği halde, karısının hâlâ kalbinin derinliklerinde bundan acı duymasını anlıyordu. Ama bu halinin durup durup böyle birden nüksetmesine her seferinde şaşırıyordu. Geçen sene çiçek seyrine gittiklerinde de; sonbahardaki Osaka Kabuki Tiyatrosu’nda Ayna Aslan’ı izlemeye gittiklerinde de, Kyoto’da Togetsu-kyō Köprüsü’nün üstünde de, tiyatronun fuayesinde de karısının hiç beklemediği anda böyle gözyaşlarına boğulduğunu görmüş, hemen ardından kendini toparladığına şahit olmuştu. Yine aynı öyle oldu. Ertesi sabah Sachiko gecenin bir yarısı ağladığını unutmuş gibi görünüyordu.</p>

  <p class="bosluk"/>

  <p>Kyrilenko’ların kızı Katharina, o ay, kruz gemisi Schamhost’la Almanya’ya yola çıkacaktı. Teinosuke’ler, evvelsi sene Kyrilenko’ların Shukugawa’daki evlerine misafirliğe gittiklerinden beri, “Biz de onları çağırsak,” diye düşünmelerine rağmen, bir türlü davet etmek kısmet olmamıştı. Arada trende karşılaşmak dışında görüşememişlerdi. Taeko’dan, “teyzecik” ve Kyrilenko kardeşlerin ve ayrıca Bay Vronsky’nin haberlerini alıyorlardı. O zamandan beri, Katharina’nın yapma bebek işine ilgisi azalmıştı. Ancak bırakmış değildi. Taeko’nun aklından tamamen çıktığı bir sıra, pat diye atölyesinin kapsında beliriveriyor, son yaptığı şeyleri göstererek görüşlerini soruyor, kendisine yol göstermesini istiyordu. İki yıl içinde eli bu işe epey yatmaya başlamıştı. Taeko, ilişkilerinin ne zaman başladığını bilmiyordu ama Katharina, Rudolf adında “iyi biri”ni bulmuştu. Adam Alman’dı. Taeko, Katharina’nın erkek arkadaşıyla zaman geçirmeyi tercih ettiğini, bu nedenle bebek yapımına ilgisini yitirmeye başladığını düşünmüştü. Rudolf, bir Alman şirketinin Kobe ofisinde çalışan bir gençti. Taeko da bir keresinde, Kobe Motomachi’de Rudolf u görüp tanışmıştı. Ondan sonra sık sık iki sevgiliyi birlikte yürüyüş yaparken görüyordu. İlk bakışta Rudolf un Alman olduğu anlaşılıyordu. Yakışıklı değildi. Gösterişsiz ama sağlam yapılı, çok uzun boylu bir adamdı. Katharina, Rudolf la tanışıp Almanya’ya sempati beslemeye başladıktan sonra Almanya’ya gitmeye karar vermişti. Rudolf un Berlin’deki ablasının yanında kalacaktı. Bu da gitmeye daha rahat karar vermesini sağlamıştı. Katharina’nın asıl amacı ise, eski kocasından olan kızının yaşadığı İngiltere’ye geçebilmekti. Yol masraftan ve diğer sebepler yüzünden önce Berlin’e gidecekti. Avrupa kıtasına adım attıktan sonra, orayı basamak yaparak İngiltere’ye geçme niyetindeydi.</p>

  <p class="bosluk"/>

  <p>“Hımm, Bay Alman Pastası ile birlikte gitmeyecekler mi yani?”</p>

  <p>Rudolf'a, Taeko şakadan Bay Alman Pastası adını takmıştı. Şimdi Sachiko’lar da hiç tanışmadıkları bu adama Bay Alman Pastası deyip duruyorlardı.</p>

  <p>“Bay Alman Pastası Japonya’da kalacak. Katharina, Bay Alman Pastası’nın ablasından, adına yazılmış bir davetiye aldı. O davetiyeyle tek başına gidecek.”</p>

  <p>“Öyle olsa da İngiltere’ye giderek kızını aldıktan sonra Berlin’e dönüp Bay Alman Pastası ile orada buluşmayacaklar mı?”</p>

  <p>“Şey... herhalde öyle olmayacak bence...”</p>

  <p>‘Yani Bay Alman Pastası ile ilişkileri buraya kadar mı?”</p>

  <p>“Herhalde... öyle değil mi?..”</p>

  <p>“Çok düz mantık görünüyor.”</p>

  <p>“Gerçekten öyle...”</p>

  <p>Bu konunun açıldığı akşam yemeğinde, Teinosuke de söze karıştı:</p>

  <p>“Belki başından beri işin içinde aşk yoktu, sadece birlikte zaman geçiriyorlardı...”</p>

  <p>“Hem bekârlar hem de memleketlerinden ayrı Japonya’da yaşıyorlar. Birbirleriyle olmalarında bir kötülük yok ki!” Taeko onları savunurcasına böyle demişti.</p>

  <p>“Sahi, gemisi ne zaman yola çıkıyor?”</p>

  <p>“Öbürsü gün öğlen demir alıyor,” diye cevap verdi Taeko.</p>

  <p>“Baksana, o gün vaktin var mı?” diye Sachiko kocasına sordu. “Sen de yolcu etmeye gidiver... Ayıp oldu, o zamandan beri bir türlü davet edemedik zaten...”</p>

  <p>“Evet, yemek davetlerine bir karşılık veremedik, ayıp oldu...”</p>

  <p>“Eh işte, sen de yolcu etmeye gidiver. Etsuko’nun okulu var o gelemez. Onun dışında hepimiz gidelim.”</p>

  <p>“Ablacığım sen de gidecek misin?” diye sordu Etsuko.</p>

  <p>“Ben kruz gemisi Schamhost’u görmeye gideceğim.” Etsuko’nun sorusuna Yukiko, omuzlarını çekerek zoraki bir gülümsemeyle böyle cevap verdi.</p>

  <p class="bosluk"/>

  <p>Geminin kalkacağı gün Teinosuke sabah bir saatliğine ofisinden ayrıldı. Doğrudan Kobe’ye gitti. Limana ucu ucuna yetişti. Katharina ile konuşacak pek vakti olmadı. Onu yolcu etmeye “teyzecik” ve ağabey Kyrilenko da gelmişti. Ayrıca Vronsky ve Sachiko’lar üç kız kardeş oradaydı. Taeko’nun, “Bakın oradaki,” diyerek gizlice gösterdiği Rudolf da vardı. Bunun dışında tanımadıkları Japon ve ecnebi birkaç kişi daha bulunuyordu. Gemi kalktıktan sonra Teinosuke’ler, Kyrilenko’larla sohbet ederek rıhtımdan Kaigandori Caddesi’ne kadar birlikte yürüdüler. Orada vedalaşarak ayrıldıklarında, Rudolf da diğerleri de çoktan ortadan kaybolmuştu.</p>

  <p>“Teyzecik kaç yaşında bilemiyorum ama hiç yaşlanmıyormuş gibi gözüküyor değil mi?” Teinosuke, ceylan gibi sekerek yürüyüşüyle arkadan bakınca genç sanılacak “teyzeciği” gözleriyle takip ederek böyle söylemişti.</p>

  <p>“Teyzeciğin Katharina ile tekrar görüşmeye ömrü vefa eder mi acaba?” dedi Sachiko.</p>

  <p>“Çok dinç gözüküyor da, tabii yaşı var...”</p>

  <p>“Yine de vedalaşırken hiç ağlamadılar?” dedi Yukiko.</p>

  <p>“Sahiden! Biz daha çok ağlaştık, pek hoş olmadı...”</p>

  <p>“Tam savaşın arifesinde kalkıp bir başına Avrupa’ya giden kızının gözü çok pek ama onun gitmesine izin veren teyzecik de ondan aşağı kalmaz. İhtilal zamanı onca zorluklar çekip yaşadıklarından olacak, şimdi pek aldırmıyorlar belki de...”</p>

  <p>“Rusya’da doğmuş... Şanghay’da büyümüş... Japonya’ya sürüklenmiş... Bu sefer de Almanya’dan İngiltere’ye geçiyor...”</p>

  <p>“Teyzecik zaten İngiltere’yi pek sevmiyordu. İyice köpürmüştür, değil mi?”</p>

  <p>Taeko, “’Ben, Katharina, her zaman, her zaman kavga ediyor. Katharina gidiyor. Ben, üzgün değil <i>efenim,</i> ben mutlu, diyordu...” diye teyzeciğin taklidini yaptı. Konuşmasını daha şimdi işittikleri teyzeciğin, taklidini duyunca, hepsi yolun ortasında gülmekten iki büklüm oldular.</p>


  <h2 id="sigil_toc_id_57">Otuzuncu bölüm</h2>

  <p>“Katharina, daha önce gördüğümüzden daha hoş gözüküyordu, değil mi? Ben daha önce gördüğümüzde bu kadar güzel olduğunu hatırlamıyorum. Şaşırdım gerçekten.”</p>

  <p>Teinosuke’ler Kaigan-dori Caddesi’nden Ikuta’ya kadar yürüyüp sabah yer ayırttıkları Yohei Balık Lokantası’ndan içeri girdiler. Sırasıyla Sachiko, Teinosuke, Yukiko, Taeko olmak üzere, yan yana bar taburelerine oturdular. Hâlâ Katharina’dan bahsediyorlardı.</p>

  <p>“Yok öyle değil, makyajdan öyle gözüküyor. Bir de bugün daha özel giyinmişti.”</p>

  <p>“Bay Alman Pastası ile arkadaş olduktan sonra, makyajını falan da değiştirince tamamen farklı görünmeye başladı,” diye söyleneni tamamladı Taeko. “Kendisine pek güveniyor. ‘Taeko Hanım, göreceksiniz, ben Avrupa’ya gidersem, mutlaka zengin bir erkek bulup evleneceğim,’ diyor.”</p>

  <p>“Öyleyse yanına çok para almadan gitmiş olmalı, değil mi?”</p>

  <p>“Şanghay’da hemşirelik yapmış. ‘Zorda kalırsam hemşirelik yaparım,’ diyordu. Bir süre yetecek el harçlığından başka parası yoktur herhalde yanında.”</p>

  <p>“Bay Alman Pastası ile ilişkileri bugün sona erdi, öyle mi?”</p>

  <p>“Herhalde öyledir...”</p>

  <p>“Son bir nezaket gösterip ablasının yanında kalması için mektup yazmasına bakılırsa Bay Alman Pastası’nın da iyi tarafları var, değil mi? Güvertedeki Katharina’ya bir-iki el salladı, sonra arkasını dönüp gitti. Bizden bile önce ortadan kayboldu.”</p>

  <p>“Gerçekten bir Japon asla öyle yapmazdı, değil mi?”</p>

  <p>“Eğer bir Japon aynı şeyi yapacak olursa Bay Alman Pastası değil, <i>Bay Fondü Nahoş</i> olurdu herhalde,” diye şakalaştı Teinosuke.</p>

  <p>Sachiko’lar, Teinosuke’nin şakasını anlayamamış görünüyorlardı.</p>

  <p>“Ne dedin şimdi, bir Fransız romanı adı gibi?”</p>

  <p>“Ferenc Molnâr’ın eseri mi?” dedi Teinosuke de.</p>

  <p>Küçük lokantada, L biçimindeki bar tezgâhının çevresine on kadar tabure yan yana sığabiliyordu. Teinosuke’ler dışında, yanına birkaç çalışanını da alıp gelmiş bu çevreden simsara benzeyen biri; onların ötesinde uçta Hanakuma semtinin <i>geisha</i>’ları olduğu anlaşılan hanımlar vardı. Başlarında yaşça kıdemli bir <i>geisha</i>’yla üç kişi gelmişlerdi. Bu kadarıyla bile lokanta tıklım tıklım dolmuştu. Müşterilerin arkasından tek kişinin güçlükle geçebileceği bir boşluk dışında bir yer kalmamıştı. Bu haline rağmen arada sırada dükkânın sürgülü kapısını açıp tıklım tıkış lokantanın içine göz atarak, “Bize bir yer ayarlayamaz mısınız?” diye rica edenlerin, hatta yalvar yakar dil dökenlerin ardı arkası kesilmiyordu. Bu lokantanın yaşlı.sahibinin de tipik bir <i>sushi</i>’ci gibi, suratı sirke satıyordu. Lokantasının müdavimlerinden bile olsa önceden yer ayırtmadıysa, “içeride yer mi var sanki!” dermiş gibi bakarak kabaca kestirip atardı. Durum böyle olunca da oradan geçerken uğrayıp bir şeyler yemek isteyen biri, boş bir zamanına denk gelmezse içeri adımını atamazdı. Telefonla yer ayırtmış düzenli müşterileri bile on beş-yirmi dakika gecikecek olurlarsa içeri giremezlerdi. Yaşlı adam, “Şuralarda bir dolaşın, bir saat sonra gelin,” diyerek yollardı.</p>

  <p>Lokantanın yaşlı sahibi, Tokyo’nun Ryōgoku semtindeki Meiji Dönemi’nin ünlü <i>sushi</i> restoranı Yobei’de bu işi öğrenmişti. Bu restoran artık yoktu. Yohei ismini de buradan almıştı. Fakat <i>sushi</i>’si eskiden Ryōgoku’daki Yobei <i>Sushi</i>’cisinde yapılandan tamamen farklıydı. Sebebine gelince, yaşlı <i>sushi</i>’ci, işi Tokyo’da öğrense de, Kobe’de doğmuştu. Elbette o da <i>nigirizushi</i> sarıyordu. Ama onun sardığı Kyoto-Osaka bölgesinin damak tadına uygun yapılıyordu. Mesela, sirke... Tokyo usulündeki sarı renkli sirke yerine, mutlaka beyaz sirke kullanırdı. Soya sosu olarak da, Tokyoluların elini bile sürmediği, Kansai’nin <i>tamarijōyu</i> adı verilen koyu kıvamlı soya sosunu kullanırdı. Karides, ahtapot, istiridyeye sofra tuzu dökülmesini salık verirdi. Hangi balığın kullanılacağına gelince, hemen burunlarının dibindeki Japon İç Denizi’nden tutulmuş olsun da, ne olursa olsun uygundu. <i>“Sushi</i>’ye uygun olmayan balık yoktur,” derdi. Eskiden Yobei’in sahibi de aynı şeyi söylermiş, bu açıdan Tokyo Yobei usulüne benziyordu. Yılanbalığı, kirpi balığı, Matsubara kırmızı kayabalığı, sarı kuyruk balığı, istiridye, canlı deniz kestanesi, pisibalığı filetosu, kırmızı deniz tarağı içi, balinanın yağsız bölümlerinden başlayarak; <i>shiitake</i> mantarı, çamlıklarda yetişen <i>matsutake</i> mantarı, bambu filizi, Japon hurmasına kadar her şeyi kullanıyordu. Bir tek <i>sushi</i> için aslında en çok bilinen balıklardan biri olan tuna balığını sevmiyor, pek kullanmıyordu. Tirsi balığı, dip istiridyesi, omlet rulosu lokantadan içeri bile giremezdi. Mutlaka, hâlâ canlı, kıpır kıpır eden karides ve istiridyeleri müşterilerin gözlerinin önünde sarıp hazırlar, malzemesine göre <i>sushi</i>’yle birlikte verilen Japon bayır turpundan yapılan <i>wasahi</i> sosu yerine, perilla biftek otu, ağaç filizi ya da Japon biberini soya sosunda haşlayarak tabağın yanına koyardı.</p>

  <p>Taeko, yaşlı adamı epey zamandır tanıyordu. Bir anlamda Yohei Balık Lokantası’nı içlerinde ilk keşfeden oydu. Sık sık dışarıda yemek yediği için, Kobe’de Motomachi’den Sannomiya’ya kadar olan bölgede nerede iyi yemek yeneceğini çok iyi bilirdi. Bu lokantayı henüz şimdiki yerine geçmeden önce, borsanın tam karşısındaki dar bir sokakta, şimdikinden çok daha küçük bir yerdeyken keşfetmişti. Eniştesine ve ablalarına da lokantayı öğreten oydu. Taeko bu yaşlı adamı, <i>Shinseinen</i> kültür ve sanat dergisinde yayımlanan polisiye çizgi romanlardan fırlamış biri gibi görüyordu. Küçücük bir vücudun üstüne, kocaman bir tahta çekicin başı yerleştirilmiş eciş bücüş bir çocuk gibiydi. Teinosuke’ler daha onu görmeden Taeko ondan o kadar çok bahsetmiş; müşteriyi kapıdan yollarken kabaca kestirip atışını, kasap bıçağını eline aldığındaki galeyana gelişini, halini tavrını, el kol hareketleriyle o kadar çok taklit etmişti ki, kendisini tanıdıklarında sahiden de Taeko’nun yaptıklarına şaşılacak kadar benzediğini görmüşlerdi.</p>

  <p>Yaşlı adam önce müşterileri tek sıra halinde yan yana dizip oturturdu. Ne istediklerini sormasına sorardı da, sonunda genellikle kendi istediğini hazırlar getirirdi. Mercanbalığı varsa onu çıkarır, kişi sayısı kadar dilimler, tüm müşterilere önce onu dağıtırdı. Ardından karides, onun ardından da pisibalığı dağıtırdı. İkinci tura geçmeden ilk dağıttıklarını bitirmezlerse suratsızlaşırdı. Önlerine konulanların birkaçını yemeden tabaklarında bırakan olmuşsa, “Tabaktaki bitmemiş!” diye uyardığı bile olurdu. Çeşitler gününe göre değişirdi fakat karides ve mercanbalığıyla pek şişinir, bir kez bile eksik etmezdi. Her şeyden önce mutlaka mercanbalığı çıkarırdı. “Tuna balığı yok mu?” diyecek münasebetsiz bir müşteriyi muhatap almazdı. Hoşuna gitmeyecek bir şey olursa, haince acı <i>wasabi</i> sosunu basar, müşterisini yerinden zıplatır, sonra da sosun acısından gözlerinden yaşlar gelmesine bakarak kıs kıs gülerdi.</p>

  <p>Zaten mercanbalığını çok seven Sachiko’nun, Taeko onlara burayı gösterdikten sonra balığın tadına bayılarak buranın müdavimlerinden biri olması doğaldı. Aslında Yukiko da, buranın <i>sushi</i>’sine Sachiko’dan geri kalmayacak kadar düşkündü. Biraz abartılacak olursa Tokyo’dayken, Kansai’ye onu geri çeken şeylerin arasında buranın <i>sushi</i>’sinin de olduğu söylenebilirdi. Tokyo’da yaşarken düşünceleri kendini Kansai’ye getirdiğinde ilk düşündüğü şeyin Ashiya’daki ev olduğunu söylemeye bile gerek yoktu. Aklının bir köşesinde, ara sıra bu lokanta, yaşlı sahibi, kasap bıçağının altında canlı canlı kıpırdayan mercanbalığı ve jumbo karideslerin görüntüsüyle birlikte canlanırdı. Yukiko seçmesi gerekse Batı tarzı yemekleri severdi. <i>Sushi</i>’ye pek düşkünlüğü yoktu. Fakat Tokyo’da birkaç ay kalıp da, dilimlenmiş çiğ kırmızı balık etinden yapılan <i>sashimi</i>’den başka bir şey yiyemeyince mercanbalığının damağında kalmış tadı aklına gelirdi. Balığın etinin, inci gibi parlayan beyaz, güzel rengi bir an gözlerinin önünde belirirdi. Tuhaf bir şekilde bu görüntü, Osaka-Kobe arasındaki tren yolunun manzarası ve Ashiya’daki ablası ile yeğeninin görüntüsüyle birleşiverirdi.</p>

  <p>Karıkoca Teinosuke’ler, Yukiko’nun, Kansai’de keyif aldığı şeylerden birinin bu olduğunu düşünerek, o yanlarına geldiğinde bir-iki kez buraya yemeğe çıkarırlardı. Geldiklerinde Teinosuke; Sachiko ve Yukiko’nun arasına yerleşir, arada belli etmeden karısının ve baldızının bardaklarına içki koyardı.</p>

  <p>“Çok güzel! Parmaklarımı yiyeceğim!” Taeko deminden beri keyifle iç geçirerek yiyordu. Etraftan utanıp sıkıldığı için önüne konulan kadehin arkasına gizlenmiş Yukiko’nun üzerinden seslenerek, “Teinosuke Enişte,” dedi. “Keşke onları da buraya çağırsaydık ne iyi olurdu, değil mi?”</p>

  <p>“Sahiden...” dedi Sachiko da, “Kyrilenko Teyze’yi davet etsek iyi olurdu.”</p>

  <p>“Benim de aklıma geldi ama önceden haber vermeden sayımız artarsa burada ne olur bilemedim. Bir de belki böyle şeyler yiyemezler, diye düşündüm.”</p>

  <p>“Ne diyorsun, olur mu öyle şey!” dedi Taeko. “Batılılar da <i>sushi</i> yiyorlar. Öyle değil mi amca?” diye sordu lokantanın sahibine.</p>

  <p>“Hıı, yiyorlar.” Yaşlı adam, o anda kesme tahtasının üstündeki canlı canlı zıplayıp duran karidesleri, ıslak tombul parmaklarıyla tutarak, “Arada buraya da geliyorlar,” dedi.</p>

  <p>“Hatırlamıyor musun, Bayan Stolz da <i>chirashi-suji</i> yememiş miydi?” diye cevap verdi Sachiko da Teinosuke’ye.</p>

  <p>“Öyle de, onun içinde çiğ balık yoktu.”</p>

  <p>“Çiğ balık da yiyorlar. Yiyebildikleri ve yiyemedikleri şeyler var yine de. Tuna balığını pek yemiyorlar,” dedi yaşlı adam.</p>

  <p>“Aa, peki neden?” diye araya girip sordu simsar.</p>

  <p>“Nedenini bilmiyorum, tuna balığı, torik, o tür şeyleri pek yemiyorlar.”</p>

  <p>“Tabii, Bay Rootz’u hatırlamıyor musun?” Genç <i>geisha</i>’lardan biri apaçık Kobe aksanıyla kısık sesle yanındaki yaşı büyük <i>geisha</i>’ya böyle dedi. “O bey sadece beyaz etli balıktan yapılanları yerdi. Kırmızı etli balıktan olanlara elini bile sürmezdi.”</p>

  <p>“Hı hı,” dedi yaşı büyük <i>geisha</i> dişine götürdüğü kürdanı diğer eliyle kapatarak. “Batılılara, kırmızı etli balık biraz tuhaf geliyor olmalı, pek yemezler de...”</p>

  <p>“Demek öyle,” dedi simsar.</p>

  <p>Onun ardından Teinosuke de, “Cidden bir yabancının gözünden bakınca, bembeyaz pilavın üzerine ne olduğu anlaşılmayan kıpkırmızı çiğ balık acayip geliyordur,” diye yorumda bulundu.</p>

  <p>“Baksana Koisan...” Sachiko, kocası ve Yukiko’nun diğer yanında oturan Taeko’ya bakarak, “Kyrilenko Teyze’ye buranın <i>sushi</i>’sini yedirirsek ne der acaba?”</p>

  <p>“Yok olmaz, burada yapamam,” dedi Taeko içinde kabaran, “teyzeciği” taklit etme isteğini bastırmaya çalışarak.</p>

  <p>“Bugün gemiye mi gittiniz?”</p>

  <p>Yaşlı adam bunu sorarken, karidesin etini çıkardı. Pirinç topağının üzerine koydu. Ardından kasap bıçağıyla bir-iki parmak genişliğinde böldü. Sonra da Taeko ve Yukiko’nun önüne bir tane, Teinosuke ve Sachiko’nun önüne de bir tane koydu. Büyük bir tane jumbo karidesi olduğu gibi kullanmıştı. Tek başına bir tanesini yeseler, midelerinde başka bir şey yemeye yer kalmazdı. O yüzden Teinosuke’ler bir tanesini iki kişi paylaşarak yemeyi tercih ediyorlardı.</p>

  <p>“Hı hı. Bir tanıdığımızı yolcu ettik. O vesileyle kruz gemisi Schamhost’u da gördük.”</p>

  <p>Teinosuke tuzluğu çevirerek, içine <i>Aji-no-moto</i> da karıştırılmış tozu, hâlâ canlı canlı kımıldayıp duran jumbo karidesin üzerine döktü. Ardından bir lokma alarak ağzına attı.</p>

  <p>“Alman gemileri, lüks transatlantikleri bile, Amerikan gemilerinden çok farklı,” dedi Sachiko.</p>

  <p>“Sahiden...” diye Taeko da onu destekledi. “President Coolidge gemisinden ne kadar farklı. O gemi ne kadar beyaz ve aydınlıktı. Alman gemilerinin rengi insana savaş gemilerini hatırlatıyor.”</p>

  <p>“Küçükhanım, biraz çabuk yiyin lütfen!” Yaşlı adam, her zamanki huyuyla tabağındaki daha elini bile sürmediği <i>sushi</i>’ye bakışlarını dikmiş Yukiko’ya seslendi.</p>

  <p>“Yuki Ablacığım ne oldu?” diye sordu Taeko.</p>

  <p>“Bu karides hâlâ kımıldıyor...”</p>

  <p>Yukiko buraya her geldiğinde, diğer müşterilerle aynı hızda yemekte çok zorlanıyordu. Yukiko, yaşlı adamın fileto yapana kadar karideslerinin kıpır kıpır oynaşmasıyla böbürlendiği “oynayan <i>sushi</i>’ler”e de mercanbalıklarını sevdiği kadar düşkündü. Yine de önündeki yemek kımıl kımılken içi bir tuhaf oluyor, artık kımıldamadıklarından emin olduktan sonra yiyordu.</p>

  <p>“İşin güzel yanı onların kıpır kıpır olması değil mi!”</p>

  <p>“Çabuk ye, yediğin için hortlayıp seni bulmaz!”</p>

  <p>“Jumbo karidesin hortlağı gelse de korkmam,” diye simsar da hafifçe eğlenerek söze karıştı.</p>

  <p>“Jumbo karideste korkacak bir şey yok da, yemeklik kurbağa korkutmuştu değil mi, Yukiko’cuğum.”</p>

  <p>“Ne?! Öyle bir şey mi oldu?”</p>

  <p>“Hı hı siz bilmiyorsunuz da, Shibuya’da ablamlarda kaldığımızda, eniştem benimle Yukiko’yu; Dōgenzaka da tavuk ızgara yapan bir yere götürdü. Tavuk ızgara yerken güzeldi ama en son bir yemeklik kurbağa keserek ızgara yaptılar. O zaman kurbağa vıraklayınca ikimiz de bembeyaz kesildik. O gece boyunca kurbağanın sesi Yukiko’cuğun kulaklarından gitmemiş...”</p>

  <p>“Ay! Bırakın artık bu konuyu...” Yukiko bunları diyerek, karidese son bir kez iyice bir baktı, “oynayan karideslerin” artık oynamadığına emin olduktan sonra yemek çubuklarını eline aldı.</p>


  <h2 id="sigil_toc_id_58">Otuz birinci bölüm</h2>

  <p>Nisan ortalarında bir hafta sonu Teinosuke ve üç kız kardeş, Etsuko’yu da alarak beşi her sene olduğu gibi Kyoto’ya çiçek seyrine gittiler. Dönerken trende birden Etsuko’nun ateşi çıktı. Zaten bir haftadır kendini iyi hissetmediğini söylüyordu. Kyoto’da da keyfi yerinde değildi. O akşam eve dönüp de ateşini ölçtüklerinde kırk bir derece olduğunu gördüler. Hemen Doktor Kushida’yı çağırdılar. Doktor, kızıl olma ihtimali olduğunu, ertesi gün tekrar muayene edeceğini söyleyerek ayrıldı.</p>

  <p>Ertesi gün Etsuko’nun ağzının çevresi dışında her yanı kızarmıştı. Bunu gören Doktor Kushida, kızıl olduğundan hiçbir şüphesi kalmadığını, bunun kızılın belirtisi olduğunu söyledi. Çocuğu, karantina odası olan bir hastaneye yatırmalarını salık verdi. Fakat Etsuko hastaneye yatmaktan nefret ediyordu. Kızıl, her ne kadar bulaşıcı bir hastalık da olsa, büyüklere pek nadir bulaşıyordu. Aynı evden çok kişiye bulaştığı da pek görülmediğinden doktor, hasta için diğer aile fertlerinden uzak kalacağı bir karantina odası hazırlayabilirlerse, evde tedaviyi sürdürebileceklerini söyledi. Neyse ki, Teinosuke’nin müştemilattaki çalışma odası vardı. Teinosuke başta, odasını alırlarsa, kendisi için zor olacağını söyleyerek, itiraz edecek oldu. Fakat Sachiko ne yapıp edip kocasını çalışma odasını ana binaya alma konusunda ikna etti. Orayı da hasta odası yaptı. Beş-altı yıl önce Sachiko ağır bir grip geçirdiğinde de burayı aynı şekilde kullanmışlardı. Burası tamamen ayrı bir yerdi. Ana binadan tahta nalınlarla buraya gelinirdi. Altı <i>taiami</i>’lik bir odanın yanında, üç <i>tatami</i>’lik bir antresi bulunan, gazı ve elektrik sobası olan bir yerdi. Sachiko burada kaldığında su da çektirmişlerdi. Basit birkaç şey pişirebilecekleri tesisatı mevcuttu. Teinosuke, karısıyla yatak odası olarak kullandıkları üst kattaki sekiz <i>tatami</i>’lik odaya çalışmak için bir sehpa, yazı malzemelerinin olduğu bir kutu, kitap dolaplarının bir kısmını getirmiş, gereksiz şeyleri kilere ya da dolaplara kaldırmıştı.</p>

  <p>Etsuko, yanında bir hemşireyle müştemilattaki odaya taşındı. Ana binayla ilişkisinin tamamen kesilmesi gerekiyordu ama bunu tam anlamıyla yapamıyorlardı. Hastanın ve hemşirenin yemeğini ana binadan götürmeleri gerekiyordu. O yüzden içlerinden birini bu işle görevlendirmeleri lazımdı. Bulaşıklarla ilgilenen hizmetçiler için tehlikeliydi. İçlerinde en uygunu O-Haru’ydu. Kendisi de bulaşıcı hastalıktan korkmuyordu. Herkesten daha gözüpekti. İşi kendiliğinden üstlenmişti ama iki-üç gün bu işi yapınca gördüler ki, kendisi korkmadığı için, hastanın yanına girip çıkarken mikroplardan arınma işini atlıyor, hastaya dokunduğu ellerle her bir şeye dokunuyordu. Bu yüzden mikropların yayılmasına sebep olacaktı. Bu duruma ilk önce Yukiko hoşnutsuzluk gösterdi. Sonunda işi O-Haru’dan aldılar, sorumluluğu Yukiko üstlendi. Bu tür şeylere alışık olduğundan, son derece titizdi. Gereksiz yere endişe etmekten çok, her şeye çok iyi ihtimam göstererek yapıyordu. Hasta odasında kullanılan yemek gereçlerine asla hizmetçilerin elini sürdürmüyordu. Yemeğin ocaktan alınıp götürülmesinden, çamaşır, bulaşığa kadar her şeyi kendisi yapıyordu. Etsuko’nun ateşinin henüz düşmediği ilk bir hafta boyunca, geceleri hemşireyle nöbetleşerek iki saat arayla buz torbasını değiştirdiler. Neredeyse gözünü hiç kırpmadığı günler oldu.</p>

  <p>Hastalık normal seyrinde ilerlemiş, bir hafta sonra çocuğun ateşi nihayet düşmüştü. Fakat hastalığın tamamen iyileşmesi için vücudunun her yerindeki benek benek kızartıların kuruyarak kabuklanıp dökülmesi, derisinin soyulması gerekiyordu. Bu da kırk beş gün kadar alıyordu.</p>

  <p>Bu durum, Kyoto gezileri biter bitmez Tokyo’ya dönme fikrinde olan Yukiko’nun yola çıkmasına mâni olmuştu. Tokyo’ya durumu haber vermiş, yedek kıyafet göndermelerini istemiş, kendisini Etsuko’ya bakma işine adamıştı. Böyle bir iş yüzünden olsa bile, Tokyo’ya dönmektense burada olmaktan daha mutlu görünüyordu. Kendisinden başkasının karantina odasına adım atmasına kızıyor, “Ablacığım sen kolay hastalanıyorsun,” diyerek Sachiko’yu bile hastanın odasından uzak tutuyordu. Kızı hasta olmasına rağmen Sachiko’nun hiçbir sıkıntısı yoktu. Yapacak pek bir işi yoktu. “Etsuko’cuğun durumu iyi, endişe edecek bir şey yok. <i>Kabuki</i> tiyatrosuna falan gitsene,” demişti Yukiko. O ay Kigurō Kabuki Tiyatrosu Osaka’ya gelmişti. <i>Dōjōji</i> oyununu sergiliyorlardı. Sachiko, Kigurō’nun danslarının içinde en çok erkeklerin zenne rolüne çıkmasını seviyordu. O yüzden bu gösteriyi ne olursa olsun kaçırmamak niyetindeydi. Yukiko bunları tam da Sachiko böyle bir durum çıktığı için oyunu göremeyeceğine eseflendiği sırada söylemişti. Fakat hasta çocuğunu bırakıp tiyatroya gitmek fazla geniş gönüllülük olacağından öyle yapmadı. Onun yerine altıncı kuşak Kigurō’nun sahnedeki halini hayal etmesini sağlayacak, Japon tarzı <i>Dōjōji</i>’nin kayıtlarını gramofona koyarak nefsini biraz olsun yatıştırmış oldu. Sachiko, Taeko’ya, “Ben vazgeçtim, sen git,” demişti. Herhalde o da bir başına kimseye belli etmeden gitmişti.</p>

  <p>Etsuko giderek iyileşiyordu. İyileştikçe yatakta olmaktan sıkılmaya başlamıştı. Sıkıntısını gidermek için her gün gramofon çalıyorlardı. Stolz’ların eski evine taşınan İsviçrelilerden, gramofonun sesini biraz kısmaları için uyarı gelmişti. İsviçrelinin zor biri olduğu belliydi, bir ay kadar önce de köpeklerinin havlamasından uyuyamadıklarını, bu konuda bir şey yapmalarını istemişlerdi. Her ikisinde de doğrudan kendilerine söylemek yerine, kiraladıkları evin sahibi Satō Bey aracılığıyla durumu bildirmişlerdi. Sachiko’ların iki ev yanında oturan Satō Bey’in hizmetçileri İsviçrelinin İngilizce birkaç satır karaladığı, bir parça kâğıdı getirmişlerdi. Köpek meselesinde şöyle yazıyordu:</p>

  <p class="bosluk"/>

  <p class="p13">Satō Bey,</p>

  <p class="p13">Sizi rahatsız ettiğim için çok üzgünüm. Yan evdeki köpek konusunda yazıyorum. Köpek tüm gece boyunca havladığı için, geceleri uyuyamıyoruz. Sizin bu konuda yan evdekileri uyarmanızı rica ediyorum.</p>

  <p class="bosluk"/>

  <p>Bu seferki kâğıt parçasındaysa şöyle yazıyordu:</p>

  <p class="bosluk"/>

  <p class="p13">Satō Bey,</p>

  <p class="p13">Sizi rahatsız ettiğim için çok üzgünüm. Yan taraftakilerin çaldığı gramofon konusunda yazıyorum. Yan taraftaki evde her gün sabah, akşam gramofonu açıyorlar. Çok gürültü oluyor, bizi rahatsız ediyor. Siz bu konuda yan evdekileri uyararak bir şeyler yapmalarını isterseniz müteşekkir kalırım.</p>

  <p class="bosluk"/>

  <p>Satōların hizmetçileri, her seferinde yüzlerinde kusura bakmayın der gibi bir ifadeyle notları getirmişler, “Bay Bosch böyle bir şey göndermiş, size iletiyorum efendim,” diye mahcup bir gülümsemeyle kâğıdı vererek ayrılmışlardı. Köpek meselesinde, köpekleri Johnny sadece bir ya da iki gece havlamıştı. O notu aldıklarında önemsememişler, bir şey yapmaya gerek duymamışlardı. Ancak bu sefer o şekilde halledemeyeceklerdi. Normalde Teinosuke’nin çalışma odası olan, şimdi Etsuko’nun hasta odası olarak kullandıkları müştemilatın, iki evi birbirinden ayıran demir tellerden başka dışarıdan gözükmesini engelleyecek çitleri vardı. Fakat arka eve daha yakındı. Stolz’lar oradayken Teinosuke de, Peter ve Rosemarie’nin oynarlarken çıkardıkları gürültü patırtıdan epey rahatsız oluyordu. O yüzden orada gramofon çaldıklarında o yaygaracı İsviçrelinin rahatsız olması doğaldı.</p>

  <p class="bosluk"/>

  <p>Yeri geldiği için Bay Bosch’tan biraz bahsedecek olursak daha önce de söylediğimiz gibi işi Nagoya’daydı. Ama bu şikâyetlerinden anlaşıldığı üzere arada bir burada kalıyordu. Fakat nasıl biri olduğuna gelince, Makioka’lardan kimse henüz yüzünü görmemişti. Stolz’ların kaldığı dönemlerde, yan evde Bay Stolz’dan başka eşi, çocukları da her zaman verandada görünür, arka bahçeye çıkarlardı. Bosch’lar geldiklerinden beri, eşini arada şöyle bir gördükleri olmuştu fakat Bay Bosch hiç ortalarda görünmemişti. Aslında arada verandaya sandalye çıkararak, kimseye gözükmeden oturduğunu duymuşlardı. Ancak sandalyesini veranda demirlerinin iç tarafına koyuyordu. Böyle olduğunda demirler adamın yüzü hizasına geliyor, dışarıdan görünmesini engelliyordu. Yani Bay Bosch’un insanların onu görmesinden kaçındığı kesindi. Her halükârda tuhaf biri olduğu belliydi. Satō Bey’in hizmetçilerinin anlattığına göre sağlığı pek yerinde olmayan, sinirli biriydi. Müzmin uykusuzluktan mustaripti. Sachiko’lar ne olduğunu tam bilmiyorlardı ama bir seferinde bir dedektif gelmiş onlara, o ecnebinin kendisini isviçreli olarak tanıttığını ama kim olduğundan emin olmadıklarını, şüpheli davranışlar sergilediğini söyleyerek dikkat etmelerini istemişlerdi. Şüphe çekecek bir durum olursa polise haber vermelerini tembihleyerek ayrılmıştı. Adamın nereli olduğu belli değildi. Sürekli seyahat ediyordu. Karısı melez bir Çinli gibi görünüyordu. Bu halleriyle şüphe uyandırmaları kaçınılmazdı. Ayrıca polis dedektifinin söylediğine göre, melez bir Çinli gibi gözüken kadın, gerçek eşi değil, bir süreliğine birlikte yaşadığı biriydi. Onun da nereli olduğu belirsizdi. Japonların gözünden Çinli gibi görünüyordu. Kendisi Çin’de doğduğunu inkâr ediyor, Güney Pasifik Okyanusundan bir yerlerden olduğunu söylüyordu. Tam olarak nereden olduğunu dile getirmiyordu. Sachiko bir seferinde evlerine davet edilmişti. Eve girdiğinde her yerde Çin tarzında sandal ağacından yapılmış mobilyalar olduğunu görmüştü. Buradan Çinli olduğuna kanaat getirmiş, bunu gizliyor olabileceğini düşünmüştü. Açık olan tek şey Doğulu bir kadının cazibesine ve Batılı bir kadının uyumuna sahip vamp bir kadın olduğuydu. Bir zamanlar Anna May Wong adında Fransız ve Çin melezi olan bir Hollywood film yıldızı vardı. Onu andırıyordu. Bir Avrupalının ilgisini çekecek egzotik bir güzelliğe sahipti. Kocası seyahatteyken çok boş vakti oluyordu. Hizmetçilerini yollayarak, “Hanımefendi buyurun gelin lütfen,” diye çağırıyor, yolda karşılaştıklarında davet ediyor, Sachiko’yla görüşmek istiyordu. Fakat Sachiko polis dedektifinin söylediklerinden sonra onunla bir münasebet kurmaktan çekiniyor, mümkün olduğunca uzak durmaya çalışıyordu.</p>

  <p class="bosluk"/>

  <p>“Küçükhanım böyle hastayken, biraz gramofon dinletmek ona iyi gelir, öyle değil mi? O Batılı adam komşuluk nedir bilmiyor mu?” diyen O-Haru küplere binmişti. “Eh ne yapalım, Bay Bosch tuhaf biri. Ayrıca sabahtan akşama kadar gramofonun sesini açarak dinlemek böyle zor zamanlarda hoş kaçmıyor,” diye Teinosuke durumu yumuşattı. O günden sonra Etsuko her sabah oyun kâğıtlarıyla vakit geçirmeye başladı. Ancak Yukiko kâğıt oynamaya da karşı çıktı. Çünkü kızıl hastalığının iyileşme döneminde yaraların kabukları dökülmeye başlar, başkasına kolayca bulaşırdı. Etsuko da o dönemde olduğu için, şimdi en çok dikkat etmeleri gereken zamandı. Kâğıt oynarken karşısındakine hastalığı bulaştırma tehlikesi vardı. Onunla her zaman ya Hemşire Mito ya da O-Haru oynuyordu. Hemşirenin asıl adı Mito değildi. Film yıldızı Mitsuko Mito’ya benzediği için Etsuko ona bu adı takmıştı. Hemşire daha önce kızıl geçirdiği için bağışıklık kazanmıştı. O-Haru, “Bana geçmez, hiç korkmuyorum,” diyerek, hastanın tabağında kalan çiğ balıktan yapılan <i>sashimi</i>’leri falan hapır hupur yiyip bitiriyordu. Başka hiçbir hizmetçi elini bile sürmezdi böyle bir şeye. Başlarda Yukiko onu çok azarladığından Etsuko’nun yanına yaklaşamıyordu. Sonradan, Etsuko kendini yalnız hissettikçe onu yanına çağırmaya başladı. O zaman hemşire Mito da, “O kadar endişelenmeye gerek yok, çok nadir bulaşan bir şey,” deyince, artık Yukiko’nun azarları da fayda etmedi. O-Haru tüm gününü hastanın yanında geçirir oldu. İş sadece kart oyununda hastaya arkadaşlık etmekle kalsa neyseydi! Ama hemşire Mito ile O-Haru, Etsuko’nun kolunu bacağını tutarak kurumuş yara kabuklarım çıkarmaktan hoşlanıyorlardı. “Küçükhanım bakın, böyle böyle hepsi çıkıp gidecek,” diyerek kabuğun bir ucundan tutup çekince derisi soyulup çıkıyordu. O-Haru, kabukları atmıyor, avucuna koyarak ana binaya mutfağa dönüyor, “Bakın küçükhanımın üzerinden böyle deri çıkıyor,” diye oradaki hizmetçilere göstererek onları iğrendiriyordu. Sonunda hepsi alıştı, korkup çekinmemeye başladılar.</p>

  <p class="bosluk"/>

  <p>Günler böyle geçerken Etsuko giderek iyileşiyordu, mayısın başı gelmişti. Bir gün Taeko ne düşündüyse, “Bu aralar Tokyo’ya bir gidip geleceğim,” dedi. “Gidip orada eniştemle doğrudan konuşacağım. Para meselesini açıklığa kavuşturmadan içim rahat etmeyecek. Yurtdışına gitmekten vazgeçtim. Alelacele evlenecek de değilim. Yine de planladığım başka bir şey var. Alabilirsem paramı bir an önce almak istiyorum. Olur da eniştemin parayı verme gibi bir düşüncesi yoksa, bu düşüncesini değiştirmesi için uğraşacağım. Elbette ablacığım senin başına dert açmadan, sakin sakin oturup konuşma niyetindeyim. Lütfen endişe etme. Öyle bu ay içinde olmak zorunda diye bir şey yok fakat Yuki Ablam buradayken, benim orada kalmam daha rahat olur. Bu aklıma gelince gitmeye karar verdim. O kadar dar bir evde, onca çocuğun patırtısı gürültüsü içinde öyle çok kalmak istemiyorum. İşim bitince hemen döneceğim. Bir oyun olsun seyretmeyi düşünürdüm ama geçenlerde Kigurō Kabuki Tiyatrosu, Osaka’ya geldiğinde <i>Dōjōji</i>’yi daha yeni gördüm. Bu ay olmasa da olur,” dedi. Bunları duyan Sachiko, “İkna edeceğim diyorsun da kiminle konuşacaksın? Peki planladığın şey ne?” diye yokladı. Fakat son zamanlarda Taeko, iki ablası da ona karşı olduğundan, kolay kolay aklındakileri söylememeye başlamıştı. Sachiko’nun sorularına doğru düzgün bir cevap vermedi. İkna etmek için önce büyük ablasıyla konuşmayı düşünüyordu. O şekilde hallolmazsa, eniştesiyle doğrudan konuşmaktan çekinmediğini de laf arasında söyledi. Planladığı şeyin ne olduğunu ise pek söylemek istemiyor gibiydi. Sachiko ağzından kerpetenle laf almayı başardı. Tamaki Hoca’nın desteğiyle küçük bir Batı tarzı kadın konfeksiyon mağazası açmayı düşündüğünü öğrendi. Sermayeye ihtiyacı vardı. Sachiko, Taeko’nun isteğinin kabul edilmeyeceğini biliyordu. Kendi arzu ettikleri gibi bir evlilik yapmadığı müddetçe eniştesi parayı vermeyeceğini zaten söylemişti. Bu düşüncesinin şimdi de değiştiğini düşünmüyordu. Eniştesi, Taeko’nun işkadını olmasına kesinlikle karşıydı. Böyle bir şeyle karşısına çıktığında, farklı bir şey demeyecekti. Söz konusu bile olmayacak böyle bir şey için yine de, küçük bir olasılık vardı. Taeko doğrudan eniştesinin karşısına oturup konuşabilirse olurdu. Eniştesi doğuştan yüreksiz biriydi. Gençliğinden beri, Sachiko ve diğer baldızları onu epey hırpalamışlardı. Arkalarından ne düşündüğünü kendinden emin bir şekilde söylese de, karşı karşıya geldiklerinde yüzü yumuşaktı. Karşısındaki biraz üzerine giderse inadı kırılırdı. Taeko onu biraz sıkıştırabilirse belki bir şey elde ederdi. O da zaten bunu yapmayı düşünüyordu. O yüzden içinde bir umut doğmuş, Tokyo’ya gitmeye karar vermiş olmalıydı. Eniştesi ona yakalanmamak için kaçıp duracaktı. Ama Taeko da altta kalmazdı, onu yakalayana kadar ne kadar geçerse geçsin uğraşmaya kararlıydı olasılıkla.</p>

  <p>Sachiko, küçük kardeşi böyle birden başkente gideceğim, derken aslında kendisinin de, Yukiko’nun da onunla birlikte gidemeyeceğini bilerek böyle bir zamanı seçtiğini tahmin edebiliyordu. Böyle düşününce iyice endişelenmişti. Taeko her ne kadar sakin sakin oturup konuşma niyetinde olduğunu söylemişse de, duruma göre kendisini aileden reddetseler de önemsemeden, sonuna kadar eniştesinin üzerine gitmeyi düşünüyor olamaz mıydı? Kim bilir asıl düşüncesi bu olduğu için ne Sachiko’nun ne Yukiko’nun onunla gelmesini istiyordu. Belki Sachiko aklına en kötüsünü getiriyordu ama neler olabileceği bilinmezdi. Eğer bir sorun çıkarsa eniştesini iyi tanıyordu. Sachiko’nun onun başını ağrıtmak için özellikle Taeko’yla birlikte gelmediğini düşünerek yanlış anlayabilirdi. Böyle bir konuda Sachiko’nun, Taeko’yla başkente gitmemesi konunun dışında kalmak istemesi olarak da görülebilirdi. Fakat bakış açısına göre bunun altında, eniştesinin başını derde sokmak, sonra olanları dışarıdan seyretmek gibi kötü bir niyet yattığı da akıllarına gelebilirdi. Eniştesinin böyle düşünmesi bir yere kadardı ama ablası yanlış anlarsa Sachiko’nun onun yüzüne bakacak hali kalmazdı. Ya ablası, “Sachiko’cuğum, Koisan’ın öyle şeyler söylemek için geldiğini biliyordun da neden gelmesine mâni olmadın?” diye kendisine hınçlanırsa! Diğer yandan eğer Etsuko’yu Yukiko’ya emanet edip de, Taeko’nun arkasına takılarak Tokyo’ya gidecek olursa para yüzünden birbirine giren eniştesi ve kardeşinin arasında kalırdı. Üstelik öyle bir durumda kimin yanında duracağını henüz bilmiyordu. Yukiko’ya göre, Koisan’ın konfeksiyon mağazası açma planlarının arkasında Itakura’nın parmağının olduğu apaçıktı. Art niyet aranacak olursa belki de eniştelerinden para sızdırmak için bir bahaneydi. Para bir kez eline geçince, planlarının değişmeyeceği ne malumdu. Koisan dışarıdan nasıl görünürse görünsün, aslında insanı şaşırtacak kadar yumuşak biriydi. Itakura onu kullanıyor olabilirdi. Koisan, Itakura’dan ayrılmadıkça, parayı vermemek en iyisiydi. Evet böyle de düşünülebilirdi ama Sachiko’ya göre, Taeko’nun sabırsızlığının ardında başkaları ona engel olmadan gerçekleştirmek istediği gizli bir şeyler olmalıydı. Taeko’nun kendi öğütlerine kulak asmayıp Itakura ile birbirlerine verdikleri sözü tutmak istemesinden hoşnut değildi. Fakat kız kardeşinin, genç bir kadın olarak kimseye yük olmadan kendi ayakları üzerinde durmaya çalışmasına hayranlık duyuyordu. Onun hayallerini düşündüğünde hiçbir sebep yokken eniştesinin tarafını tutarak güçsüze zorbalık etmek içinden gelmiyordu. Nasıl kullanacaksa kullansın sonuçta ona bırakılmış bir paraydı. Hem Taeko o parayı iyi bir iş için kullanacak yeteneğe sahipti. O yüzden eniştesine emanet edilmiş bir şey varsa, Taeko’ya verilmesini istiyordu. Buna rağmen Taeko ile birlikte Tokyo’ya giderse el mahkûm kendisini ablasıyla eniştesi ve Taeko’nun arasında bulacaktı. En nihayetinde ablası başının etini yer, istemeye istemeye de olsa ablalarının tarafını tutmaktan başka çaresi kalmazdı. Böyle olmasını istemiyordu ama açıkça Taeko’nun yanında durarak, ablasıyla eniştesine karşı çıkacak cesareti olmadığı da bir gerçekti.</p>


  <h2 id="sigil_toc_id_59">Otuz ikinci bölüm</h2>

  <p>Yukiko, Taeko’nun tek başına başkente gitmesine karşı çıkıyordu. “Ablacığım senin onunla birlikte gitmenden başka çare yok! Etsuko’cuğumun hastalığı da bildiğin gibi zaten. Hiçbir sorun olmaz. Yokluğunda eve ben bakarım merak etme. Öyle alelacele geri dönmene gerek yok. Rahat rahat kal!” bile dedi. Sachiko’nun kendisiyle geleceğini duyunca Taeko’nun yüzü biraz değişti. Sachiko, “Ablamla eniştemin ne diyeceğini düşünerek seninle gelmeye karar verdim. Asla işine karışmak niyetinde değilim. Sen dilediğin gibi davranır, dilediğin gibi istediğin kişinin karşısına çıkarsın. Eniştemle ablam onlara destek çıkmamı isteyeceklerdir. Fakat ben böyle bir şey yapmayı düşünmüyorum. Böyle bir şeyden kaçınmaya çalışacağım. Eğer hayır dememin mümkün olmayacağı bir durum olursa, yanlarına otururum. Ama konunun tamamen dışında kalacağım. Senin aleyhinde bir şey yapmaktan kaçınacağım” dedi. Tokyo’ya ablasına da bir mektup yazdı. Taeko’nun niçin oraya geleceğini ana hatlarıyla anlattı: “Ben de onun yanında geleceğim. Ancak Koisan benim karışmamı istemiyor görünüyor. Ben de bu meseleye karışmak istemiyorum. Lütfen doğrudan kendisiyle konuşun,” diye peşin peşin yazarak gönderdi.</p>

  <p>Sachiko bu sefer de Tsukiji’deki Hamaya Hanı’nda kalmaya karar verdi. Taeko’nun onunla bir şeyler planlıyormuş gibi görünmesinden kaçınmak istiyordu. Kardeşinden konu halledilinceye kadar Shibuya’da, ablasının yanında kalmasını istedi. Osaka’dan Kamome Ekspresi’yle yola çıktılar. Tokyo’ya geldikleri günün akşamı, Sachiko, Taeko’yla birlikte Hamaya Hanı’na gitti. Ablasına oradan telefon etti. “Koisan’ı getirmek istiyorum fakat bugün çok yoruldum, gelemeyeceğim. Koisan tek başına yolu bilmiyor. Teruo ya da başka birilerini almaya gönderir misin?” dedi. Bunu duyan ablası, “Madem öyle ben almaya gelirim. Daha akşam yemeği saati de gelmedi. Üçümüz buluşup yemek yiyelim. Ginza’da bir yerlerde olsun,” dedi. Taeko, “Eğer Ginza’ya gideceksek New Grand Restoranı ya da Lohmeyer Restoranına gidelim. Hep işitiyordum,” deyince Lohmeyer’e gitmeye karar verdiler. Ablası bu restoranı bilmiyordu. “Ben hiç gitmedim. Susayabashi’de inersem nasıl gelirim?” diye Sachiko’ya sorarak restoranın yerini öğrendi.</p>

  <p>İki kız kardeş banyolarını yaptıktan sonra, restorana gitmek üzere çıktılar. Gittiklerinde ablası onlardan önce gelmiş, masalarını ayırtmış, bekliyordu. “Bugün ben ısmarlayacağım, ona göre,” dedi. Dışarıda yemek yediklerinde, eli ablası kadar sıkışık olmadığı için normalde hep Sachiko ısmarlardı. O akşam ablası her zamankinden daha cana yakındı. Taeko’yla da uzun uzun ilgilendi. “Koisan seni unutmuş değiliz ama ev çok küçük biliyorsun. Bir tek Yukiko’yla ilgileniyor gibi görünüyoruz. İnan seni de yanımıza almayı istiyorduk ya bir türlü olmadı, kusura bakma,” deyip durdu. Üçü de yemeğin yanında birer kupa Alman birası ısmarladılar.</p>

  <p>Lohmeyer’den çıktıktan sonra, o bahar akşamının havasının tadını çıkararak Ginza’dan Shinbashi’ye yavaş yavaş yürüdüler. Sachiko, Shinbashi İstasyonu’nun girişinde ikisini yolcu ederek ayrıldı.</p>

  <p>Sachiko, Taeko’nun eteğindeki tüm taşları dökeceği ilk iki-üç gün ablasının evine uğramamaya karar vermişti. Bir şeyler bulup tek başına zaman geçirmesi gerekiyordu. Kız okuluna gittiği zamanlardan bir arkadaşı evlenip Tokyo’ya yerleşmişti. Onun evine misafirliğe gitmeyi düşündü. Ertesi sabah odasında gazetesini okurken Taeko telefon etti. “Uygunsan uğrayabilir miyim?” dedi. Sachiko, “Bir şey mi oldu? Soracağın bir şey mi var?” deyince kardeşi, “Yok ama yapacak bir şey bulamıyorum, canım sıkılıyor,” diye cevap verdi. “Peki konuşabildin mi?” diye sordu. “Sabah ablamla biraz konuştuk fakat eniştem bu hafta çok meşgulmüş. Onunla konuşmak için önümüzdeki haftayı beklemem gerekiyor. O zamana kadar böyle boş boş oturmakla olmaz! Biraz gezmeye yanına geleyim dedim,” diye cevap verdi. Bunun üzerine Sachiko, “Bugün öğleden sonra Aoyama’ya bir arkadaşıma misafirliğe gitmeye söz verdim. O yüzden akşama kadar olmayacağım. Herhalde saat beş-altı gibi dönmüş olurum,” dedi. Sonra vedalaşarak telefonu kapattılar.</p>

  <p>Aoyama’daki arkadaşı Sachiko’yu epey tuttu. Akşam yemeğine de kalması gerekti. Ancak saat yediden sonra hana dönebildi. O sırada Taeko da geldi. O gün Teruo’nun okuldan dönmesini bekleyerek yeğeninden kendisini Meiji Tapınağı’na götürmesini istemişti. Saat beş gibi ikisi birlikte hana uğramışlardı. Fakat Sachiko’nun bir türlü dönmediğini görünce, üstüne karınları da acıkınca bir şeyler yemeye karar vermişlerdi. Gerçi hanın sahibesi bir şeyler sunmayı teklif etmişti ama dün akşamki Alman birasının tadı Taeko’nun damağında kalmıştı. Teruo’yu Lohmeyer’e götürmüştü. Biraz önce Owari-chō’da Teruo’yla vedalaşıp buraya gelmişti.</p>

  <p>Taeko, Sachiko ile birlikte Hamaya Hanı’nda kalmaya karar vermişe benziyordu. Sachiko neler olduğunu iyice sorup anlayınca şunları öğrendi: Shibuya’da ablası da eniştesi de Taeko’yu yere göğe koyamıyor, çok candan davranıyorlardı. Eniştesi sabah çıkarken de, “Koisan madem buralara kadar geldin, bu sefer iyice keyfini çıkar. Evimiz çok küçük kusura bakma. Yine de Yukiko burada olmadığından bir yolunu buluruz. Ne yazık ki bu aralar çok meşgulüm. Beş-altı gün sonra rahatlayacağım. O zaman seni her yere götürür gezdiririm. Öğle tatilinde bir saat vaktim var. İstersen bugün öğlen Marunouchi’ye bir uğra. En azından birlikte bir öğle yemeği yiyelim,” demişti. Sonra, “Bugün Maru binasındaki gişeden Kabuki-za Tiyatrosu’na bilet alacağım. İki-üç güne kadar Tsuruko, Sachiko ile birlikte üçünüz gidersiniz,” diye eklemişti. İnsanın içine fenalık verecek kadar yakın davranmıştı. Eniştesinin bugüne kadar kendisine hiç böyle davranmadığını söylese yeriydi.</p>

  <p>Taeko, eniştesi ve çocuklar çıktıktan sonra hemen ablasını yakalamış, bir saat kadar konuşmuştu. Aklındakileri epeyce anlatabilmişti. Ablasının yüzü biraz bile asılmamış, başından sonuna kadar söylediklerini dikkatle dinlemişti. “Eh, bakalım enişten ne diyecek? Kendisine bir soracağım. Fakat çalıştığı banka, başka bir banka ile birleşiyor. Bu nedenle enişten bu sıralar çok meşgul, geceleri bile eve çok geç dönebiliyor. Biraz beklemeni istiyorum. Önümüzdeki hafta gibi konuşabiliriz herhalde. O zamana kadar kafana bir şey takmadan keyfine bakarsın. Tokyo’ya uzun zamandır ilk kez geliyorsun. Teruo sana her yeri gezdirsin. Ayrıca Sachiko’cuğum da bir başına sıkılıyordun Tsukiji’ye onun yanına da gidiver,” diye konuşmuştu. Taeko, ne olacağını bilmiyordu ama ablasının söylediklerine uyarak beklemeye karar vermişti.</p>

  <p>Bir önceki gün Tokyo yolunda, tren Namazu taraflarından geçerken Fuji Dağı’nın neredeyse tamamen bulutlar altında kaldığını görmüşlerdi. Taeko, bunun hiç de iyiye işaret olmadığım şakayla karışık söylemişti. Buraya geliş amacı gerçekleşir miydi bilmiyordu? O konuda hâlâ kendine inancını kaybetmemişti. Ablasıyla eniştesinin tatlı sözlerle kendisini ikna etmemeleri için tedbiri elden bırakmamaya kararlıydı. Yine de ikisinden de görmeye hiç alışık olmadığı gibi kendini el üstünde tutmalarından şikâyetçi değil gibi görünüyordu. “Böyle şeyler yaparak aklımı çelmeye çalışırlarsa kabul edecek değilim,” dese de görünüşe göre durumdan gayet memnundu.</p>

  <p>Önceki geceyi Hamaya Hanı’nın ikinci katında tek başına geçirmiş olan Sachiko’nun içi, seyahatte olduğunu hissedemeyecek kadar daralmıştı. Tüm gece gözüne uyku girmemişti. Bu durum beş-altı gün daha sürerse kendini ne kadar yalnız hissedeceğini düşünüp durmuştu. Hiç böyle bir şey olacağını düşünmezken, o akşam on <i>tatami</i>’lik Japon tarzı odada, Taeko ile ikisi, kaç yıl aradan sonra abla kardeş yan yana yattılar. Aslında, Senba’da yaşadıkları yıllarda genç kızlık çağına gelene kadar, yıllarca aynı odada yatmışlardı. Sachiko, Teinosuke ile evlenmeden bir gece öncesine kadar bu böyle devam etmişti. O zamanlar en büyük ablalarının kendi odası vardı, orada yatıyordu. Çok eskisini hatırlamıyordu ama kız okuluna gittiği günlerden itibaren Sachiko, iki küçük kız kardeşi ile birlikte üst kattaki altı <i>tatami</i>’lik odada kalmıştı. Taeko’yla baş başa kaldıkları çok olmamıştı. Genellikle ikisinin arasında Yukiko yatardı. Oda küçük olduğu için iki şilte koyarak üçünün birlikte yattıkları da olurdu. Yukiko yattığı gibi kalkan bir kızdı. Sıcak gecelerde bile yorgan yerine kullanılan kollu, pamuk dolgulu kimonoyu göğsüne kadar kapatır, yerinden hiç kıpırdamadan öylece uyurdu. Sachiko, şimdi o zamanları hatırlamış, kendisiyle Taeko’nun arasına sıkışmış kıpırdamadan uyuyan zayıf, cılız Yukiko’nun hayali gözlerinin önünde canlanıvermişti.</p>

  <p>Ertesi sabah genç kızken sık sık yaptıkları gibi, uyanalı epey olduğu halde yataktan kalkmamışlar, havadan sudan konuşmuşlardı.</p>

  <p>“Koisan bugün ne yapalım?”</p>

  <p>“Ne yapalım, bilmem ki?”</p>

  <p>“Görmek istediğin bir yerler var mı?”</p>

  <p>“Herkes Tokyo, Tokyo deyip duruyor da hiç öyle görmek istediğim bir yer yok.”</p>

  <p>“Sahiden bizim için Osaka, Kobe buradan daha iyi değil mi? Dün gece Lohmeyer nasıldı?”</p>

  <p>“Dün başka bir şey yedik. Viyana usulü şinitzel vardı.” “Teruo’cuğum sevinmiştir, değil mi?”</p>

  <p>“Biz yemek yerken karşı köşeye Teruo’nun okul arkadaşı geldi. Yanında annesiyle, babası vardı...”</p>

  <p>“Ya...”</p>

  <p>“Okul arkadaşı bizi görünce Teruo kıpkırmızı kesildi, ‘İyi olmadı, tüh!’ deyip durdu. Ne oldu diye sorunca da, “Senin teyzem olduğuna inanmaz ki!” diye cevap verdi.”</p>

  <p>“Demek öyle!”</p>

  <p>“Garson önce bize, ‘İkiniz misiniz?’ diyerek tuhaf tuhaf sordu. Sonra ben bira isteyince, ‘Ne?’ diye sorup şaşkın şaşkın baktı. Beni küçük zannetti herhalde.”</p>

  <p>“Sen Batı kıyafetlerini giyince Teruo’nun teyzesi gibi durmuyorsun ki! Kötü bir kız gibi görmüşlerdir seni.”</p>

  <p>Öğle olmadan hemen önce Shibuya’dan ablalarının evinden, Kabuki-za Tiyatrosu’na ertesi gün için biletleri olduğunu telefonla haber verdiler. O gün yapacak bir şeyleri olmadığı için öğleden sonra Ginza’ya çıkıp çay içtiler. Owari-chō’dan araba tuttular, Yasukuni Tapınağı’ndan Nagata-chō’ya, Miyakezaka taraflarına kadar dolaştılar. Hibiyaeiga Tiyatrosu’na vardılar. Taeko, Hibiya kavşağını geçerken arabanın camından, dışarıdan geçen insanlara bakarak, “Tokyo’da, kimonolarda, ok tüyü-<i>yagasuri</i> deseni çok moda sanki, değil mi? Daha şimdi bu arada, German Bakery pasta salonundan, Nippon Tiyatrosu’na kadar yedi kişinin üzerinde gördüm.”</p>

  <p>“Sayıyor muydun?!”</p>

  <p>“Bak, orada da birinin üzerinde var, bak şurada da!” derken bir süre sonra aklından ne geçirdiyse, “Ortaokul öğrencilerinin elleri ceplerinde dolaşması iyi değil!” dedi. “Neredeydi ki, Kansai’de bir ortaokulda üniformaların pantolonlarına cep koydurmuyorlardı. Gerçekten iyi bir şey...”</p>

  <p>Sachiko, kız kardeşinin küçüklüğünden beri bilmiş bilmiş konuşma huyu olduğunu zaten biliyordu. Ama o anda artık bu tür konuşmasının yaşına uygun düştüğü bir çağa gelmiş olduğunu fark etti.</p>

  <p>“Sahiden...” diyerek onaylamasına başını salladı.</p>


  <h2 id="sigil_toc_id_60">Otuz üçüncü bölüm</h2>

  <p>Ertesi gün Kabuki-za Tiyatrosu, <i>Domomata</i> eseri için perdelerini açmadan hemen önce sahneden, megafonla düzenli olarak birçok kişinin ismi okunuyordu: “Honjō, Midori-chō semtinden falan filan bey, Aoyama, Minami-chō semtinden bay falan filan,” diye Tokyo bölgesinden isimler, “Nishinomiya’dan filan beyler”, “Shimonoseki’den falan beyler,” diye Japonya’nın ortasından, güneyinden isimler, “Filipinlerden filan beyler,” diye anonslar duyuluyordu. Gerçekten de Kabuki-za Tiyatrosu’nda sadece Japonya’nın her yerinden değil, Güneydoğu Asya’dan da seyirciler olması hayranlık uyandırıyordu. Tam o sırada Taeko, “Şişt,” deyip ablalarını susturarak iyice kulak kabarttı.</p>

  <p>“Ashiya’dan Makioka’lar!” Kendi isimleri anons edilmişti! “Hyōgo eyaletinden Makioka’lar!” Üçüncü kez anons edilirken değiştirerek söylemişlerdi.</p>

  <p>“Ne ola ki? Koisan bir gidip baksana.”</p>

  <p>Sachiko’nun böyle demesi üzerine, yerinden kalkıp giden Taeko bir süre sonra geri döndü. Kendi yerine bıraktığı mendilini ve şalını alarak, “Ablacığım, biraz bakabilir misin?” diyerek Sachiko’yu fuayeye götürdü.</p>

  <p>“Ne oldu?”</p>

  <p>“Hamaya Hanı’ndan bir hizmetçi gelmiş,” diye başlayan Taeko şunları anlattı: Anonsun ne olduğunu anlamak için gittiğinde, “Bir ziyaretçiniz var,” demişlerdi. Ön kapıya çıktığında merdivenlerde Hamaya Hanı’ndan bir hizmetçinin durduğunu görmüştü. Hizmetçi, “Az önce Ashiya’dan, evinizden telefon geldi, onun için geldim efendim,” demişti. Hizmetçinin konuşmasında da Osaka lehçesi hissediliyordu. “Durumu size haber verebilmek için defalarca Kabuki-za Tiyatrosu’na telefon ettik. Fakat telefon sürekli meşguldü, bir türlü size ulaşamadık efendim. Bunun üzerine hanımım bana, ‘Sen bir koşu gidiver,’ dedi,” diye niye geldiğini anlatmıştı. Taeko, telefonun kimden geldiğini sorunca hizmetçi, “Telefona hanımım çıktı. Ben bilmiyorum efendim. Çok ağır hasta biriyle ilgiliymiş. Hasta küçükhanım değilmiş... Yani bahsettiği kişi, geçenlerde kızıl geçiren küçükhanım değilmiş. Hastanede kulak burun boğaz bölümünde yatan kişiymiş. Telefonda, ‘Koisan durumu anlayacaktır. Bir yanlışlık olmasın,’ diye defalarca uyarmışlar. Hanımım, ‘Hanımefendiler şimdi Kabuki-za Tiyatrosuna gittiler. Bu haberi hemen kendilerine ileteceğim. Başka bir şey var mıydı?’ diye sorunca, ‘En azından Koisan’ın bu gece dönmesini söyleyin, vakti olursa bana telefon etsin,’ demiş efendim,” dedi.</p>

  <p>“Itakura mı?” diye sordu Sachiko.</p>

  <p>Itakura’nın kulağından ameliyat olduğunu gelirken trende Taeko’dan duymuştu. O zaman anlattığına göre, dört-beş gün önceden beri ortakulak iltihabından kulağında ödem oluşmuş, Kobe, Nakayamate’de Isogai adlı kulak burun boğaz kliniğine görünmüştü. Taeko’nun ayrılmasından iki gün önceydi. Itakura’ya bir beze oluştuğu için ameliyat olması gerektiği söylenmişti. Ayrılmasından bir gün önce ameliyat olmuştu. Her şey yolunda gitmişti, hasta tamamen iyiydi. Itakura, “Beni düşünme, Tokyo’ya git,” demişti. Zaten her şey önceden ayarlanmıştı. Itakura gücü kuvveti hep yerinde, dokuz canlı biriydi. Taeko endişeye gerek olmadığını düşünerek yola çıkmaya karar vermişti.</p>

  <p>Anlaşılan Itakura’nın durumunda ani bir değişiklik olmuştu. “Telefon açan kız kardeşinizdi herhalde efendim,” demişlerdi. Olasılıkla Itakura’nın kız kardeşi ya da klinikten birilerinden haber gelmiş, Yukiko da görmezden gelememiş, hemen kendilerine bildirmişti. Öyle bir beze ameliyatında endişelenecek bir şey yoktu gerçi. Fakat tedaviye geç kalındığında göğse iniyordu. Hastanın hayatına mal olduğu da oluyordu. Eğer Itakura, Yukiko’nun kendilerine haber vereceği durumdaysa hastalığın seyri pek hoş değil demekti.</p>

  <p>“Peki ne yapacaksın Koisan?” diye sordu Sachiko.</p>

  <p>“Hemen Hamaya Hanı’na dönüp sonra da yola çıkacağım.”</p>

  <p>Taeko’nun yüzü hiç renk vermiyordu. Her zamanki gibi sakin görünüyordu.</p>

  <p>“Ben ne yapsam ki?” dedi ablası.</p>

  <p>“Ablacığım sen gösteri bitene kadar burada kal, seyret. Ablamı yalnız bırakırsak yakışık almaz.”</p>

  <p>“Ablama ne diyeyim?”</p>

  <p>“Nasıl istersen öyle söyle.”</p>

  <p>“Sen ablama Itakura’dan bahsettin mi?”</p>

  <p>“Yok, bahsetmedim,” diye cevap verdi Taeko çıkışın orada krem rengi dantel şalını üzerine atarak. “Sen söylesen de olur, benim için fark etmez,” diye kestirip atarak, merdivenlerden inip gitti.</p>

  <p>Sachiko yerine döndüğünde <i>Domomata</i> gösterisi başlamıştı. Ablası pür dikkat sahneye bakıyordu. Dönüp bir şey sormaması Sachiko için iyi olmuştu. Gösteri bittikten sonra insan kalabalığının içine sıkışarak hemen kapıya yöneldiklerinde ablası, “Koisan’a ne oldu?” diye sordu.</p>

  <p>“Demin arkadaşı geldi, birlikte çıktılar herhalde.”</p>

  <p>Sachiko o an için öyle cevaplayarak geçiştirdi. Ablasını Ginza Caddesi’ne kadar geçirdi, Owari-chō’da ondan ayrılarak hana döndü. Han sahibesi Koisan’ın o gelmeden hemen önce çıktığını söyledi. “Efendim, öyle bir telefon gelince her ihtimale karşı bu akşamki yataklı trene bir bilet alıp hazır etmiştim. Kabuki-za Tiyatrosu’ndan dönünce, o yataklıyla gitmeye karar verdi, büyük bir telaşla ayrıldı. O sırada Ashiya’yla evinizle de telefonla konuştu efendim. Ayrıntılarını pek bilmiyorum. Telefondan tam anlayamasa da, ameliyatta tehlikeli bir mikrop kapmış. Hasta çok acı çekiyormuş. O yüzden trenle Kobe’de Sannomiya Garı’na gidecek, yarın sabah oradan doğruca hastaneye geçecekmiş. Size söylememi istedi. Shibuya’da da küçük bir bavulu varmış. Dönerken onu da götürmenizi istedi.”</p>

  <p>Hanın sahibesinin konuşmasından hastayla Taeko’nun ilişkisini az biraz tahmin ettiği belli oluyordu. Sachiko da bir şey yapmadan duramadı. Yıldırım telefonla Ashiya’yı bağlatarak Yukiko’yu istedi. Yukiko’nun söyledikleri duyulmuyor, hiçbir şey anlaşılmıyordu. Duyamaması telefondan değil, Yukiko’nun alçak sesle konuşmasındandı. Yukiko’ya kalırsa tüm gücüyle gırtlağını paralayarak konuşuyordu. Ancak “cılız” sıfatının en iyi tanımlayacağı ince, çok çıkmayan bir sesi vardı. Hele telefondan hiç duyulmuyordu. Zaten normalde Yukiko’yla telefonda konuşmak kadar asap bozucu bir şey yoktu! Yukiko telefonla konuşmayı sevmez, genellikle başka birinden kendi yerine telefona çıkmasını isterdi. Anlaşılan, bu sefer durum Itakura’yla ilgili olduğu için, O-Haru’ya söyleyememiş, Teinosuke’den de isteyememiş çaresiz kendisi telefona çıkmıştı. Sachiko telefon bağlandığında, sinek vızıltısından farksız ince bir ses duymuş, sanki, “Alo! Duyamıyorum! Alo!” dediği süre, konuştukları süreden daha çok olmuştu.</p>

  <p>Sonunda kesik kesik de olsa anlamayı başarabilmişti. Yukiko, o gün öğleden sonra dört sularında bir telefon almıştı. Telefondaki ses, “Itakura’nın kız kardeşiyim efendim,” diye kendini tanıtarak durumu anlatmıştı. Itakura, kulağından ameliyat olmuştu. Hastanede yatıyordu. Ameliyattan sonra durumu iyi seyrediyordu fakat bir gece önce aniden kötüleşmişti. Bunu duyan Sachiko, “Hastalık göğsüne indiği için mi kötüleşmiş?” diye sordu. Yukiko, “Anladığım kadarıyla göğsünde bir şey yok. Bacağı diyordu. Ne olduğunu tam bilmiyorlar ama çok acı çekiyormuş,” diyerek şöyle anlamıştı: Biraz dokunulsa bile yerinden zıplatacak bir acıymış. ‘Canım çok yanıyor, dayanamıyorum!’ diye tortop olmuş inleyip duruyormuş. Hasta böyle inlemekten başka bir şey demiyormuş. Koisan’ı çağırmalarını da istememiş. Fakat hali hiç iyi değilmiş. Olasılıkla ortakulak iltihabından başka bir sebebi var gibi görünüyormuş. Kız kardeşi başka bir doktora göstermek istemiş. Fakat kendi başına ne yapacağını bilememiş. İhtiyatı bir kenara bırakarak telefon etmiş. Yukiko’nun anlattığına göre Itakura’nın kız kardeşi bunları söylemişti. Sachiko, “Ondan sonra nasıl olmuş biliyor musun?” diye sordu. Yukiko, “Biraz önce Koisan telefon edince, geleceğini haber vermek için aradım. İyice kötüleştiğini söyledi. Acıdan kıvranıyormuş. Kız kardeşi memleketine telgraf çekip haber vermiş. Yarın sabah annesiyle babasının da orada olacağını söylüyordu,” diye cevapladı.</p>

  <p>Sachiko da Yukiko’ya, Taeko kalkıp gidince, kendisinin burada kalmasının bir anlamı kalmadığını, ertesi gün yola çıkmayı düşündüğünü söyledi. Telefonu kapatmadan önce Etsuko’nun halini sordu. Yukiko, “İyice iyileşti. Odasında uslu uslu oturamıyor, fırlayıp dışarı çıkmak istiyor. Yaralarının kabukları da neredeyse tamamen geçti. Sadece tabanlarının altında biraz lekeler kaldı,” diye cevap verdi.</p>

  <p>Sachiko yola çıkacaksa, bir an evvel ablasına uğrayarak vedalaşması gerekiyordu. Ne kadar düşünürse düşünsün, olanları uygun bir şekilde açıklamanın yolunu bulamıyordu. Tüm cesaretini toplayarak ertesi sabah telefon etti. Taeko’nun acil bir işi çıktığını, önceki gece Kansai’ye döndüğünü söyledi. “Ben de bugün ayrılacağım. Ayrılmadan seni görmek istiyorum Shibuya’ya bir uğrayabilir miyim?” diye sordu. Bunun üzerine ablası, “Madem öyle ben gelirim,” diye cevap verdi. Çok geçmeden elinde Taeko’nun bavuluyla Hamaya Hanı’nda beliriverdi. Ablası içlerinde en sakin, soğukkanlı olanıydı. Kız kardeşlerinin ona “sinirleri çelikten” dedikleri kadar vardı. Taeko’nun acil işini sormamıştı bile. Öyle başlarını ağrıtacak bir konuyla çıkagelen kardeşinin, hiçbir şey konuşamadan dönmesinden içten içe rahatlamış olduğu her halinden belli oluyordu. Ablası, “Hemen kalkacağım,” dese de, sonunda biraz daha kaldı. Hanın Japon tarzı odasına öğle yemeği isteyerek abla kardeş birlikte yemek yediler. Ablası Sachiko’nun beklemediği bir anda, “Koisan son zamanlarda Küçük Efendi Kei’yle görüşüyor mu?” diye sordu.</p>

  <p>“Hı hı. Seyrek olsa da görüşüyorlar galiba.”</p>

  <p>“Küçük Efendi Kei’den başka biri de var mı?”</p>

  <p>“Böyle bir şeyi kimden duydun?”</p>

  <p>“Yukiko ile evlenmek isteyen biri var. Bizi sorup soruşturuyordu. Bir sonuç çıkmayınca Yukiko’ya bir şey söylemedik. Evlilik işi için arabuluculuk yapan kişi, nezaketinden bize durumu anlattı. Öyle uzun uzadıya soramadım,” diye devam etti. Arabulucu, kendisine, “Son zamanlarda Koisan, Küçük Efendi Kei dışında başka birine yakınlık gösteriyormuş. Düşük seviyeden bir gençmiş. O adamla, Koisan’ın hakkında tuhaf dedikodular çıktığını biliyor musunuz efendim? Elbette boş bir dedikodudan ibarettir. Yine de size haber vereyim, dedim efendim,” demişti. Ablası, “Yukiko’cuğuma çok yazık oluyor. Belki de Koisan’ın çıkardığı bu dedikodular yüzünden evlilik işi bir türlü olmuyor,” diye konuştu. “Benim sana da, Koisan’a da güvenim tam. Dedikodular nereye kadar doğru, o genç kim, sormak istemiyorum. Aslında ben de, enişten de, olaylar bu noktaya gelince Koisan’ın Küçük Efendi Kei’yle evlenmesi en iyisi olacağını düşünmeye başladık. Bu en büyük arzumuz. Yukiko’yu biriyle baş göz eder etmez Küçük Efendi Kei’le de konuşmak istiyoruz. Para meselesine gelince mektupta söylediğim gibi, öyle bir şey verme düşüncemiz yok. Koisan ısrar ederse, eniştenle bir tatsızlık çıkarabilir diye endişeleniyordum. O yüzden iyice bir düşünüp sonra cevap vereceğiz diyerek, bir an önce kendisini geri göndermek niyetindeydim. Bunun için ne yapmam gerektiğini düşünmekten içim içimi yiyordu. Gitmesinden sahiden rahatladım,” dedi.</p>

  <p>“Gerçekten Küçük Efendi Kei’yle evlenmeleri en iyisi. Ben de, Yukiko da böyle düşünüyoruz. Zaten her zaman ona bu yönde nasihatler ediyoruz.”</p>

  <p>Sachiko’nun söyledikleri biraz alttan almak gibi görünmüş olabilirdi. Fakat ablası pek önemsemeden, yemek boyunca söylemek istediklerini söyleyip bitirdi.</p>

  <p>“Afiyet olsun,” diyerek yemek çubuklarını bıraktı. Üstüne başına çekidüzen vermeye başladı. “İzninle gideyim artık. Bu akşam seni geçirmeye gelemeyebilirim,” dedi. Yemekten sonra şöyle bir istirahat etmeyi bile düşünmeden çıkıp gitti.</p>


  <h2 id="sigil_toc_id_61">Otuz dördüncü bölüm</h2>

  <p>Ertesi sabah Sachiko eve döndüğünde, Yukiko’dan duydukları özetle şöyleydi:</p>

  <p>İki gün önce, akşam saatlerinde hizmetçilerden biri “Itakura Bey’in kız kardeşinden size telefon var efendim,” diyerek yanına gelmişti. Yukiko, Itakura’nın hastanede olduğunu bilmiyordu. Kız kardeşiyle de hiç tanışmamıştı. O yüzden bir yanlışlık olduğunu düşünerek, “Koisan olmasın?” diye sordu. “Hayır efendim, sizi istediler,” diye cevap alınca telefona çıktı.</p>

  <p>Itakura’nın kız kerdeşi, “Koisan’ın Tokyo’da olduğunu biliyorum efendim. Yaptığım saygısızlık için affedin beni,” diye söze başlayarak ağabeyinin durumunu anlattı. Itakura, Taeko’nun yola çıkmasından bir gün önce kulak ameliyatı olmuştu. Taeko, hastanın ziyaretine gittiğinde gayet iyiydi. Fakat o gece bacağım kaşınıyor demeye başlamıştı. Başlangıçta bacağını kaşımakla yetinmişlerdi. Ertesi sabah, “Canım acıyor,” demeye başlamış, ağrısı giderek dayanılmaz olmuştu. Ameliyattan sonraki üç gün böyle geçmişti. İyileşecek gibi görünmüyor, ağrısı daha kötüleşiyordu. Fakat başhekim, bu olanları ameliyattan sonra hastanın durumunun iyiye gitmesine bağlıyor, hiçbir şey yapmıyordu. Bir sabah gazlı bezi değiştirmeye gelmiş, sonra aceleyle çıkıp gitmişti. Hasta günlerdir acı çekiyordu. Tamamen bir kenara bırakılmıştı, hiç ilgilenilmiyordu. Hemşireler bile, “Bu ameliyat başhekimin hatası. Gerçekten çok yazık!” diye konuşuyorlardı. Kız kardeşi, Itakura’nın durumu kötüye gidince Tanaka’daki evlerini kilitlemiş, başından bir an bile ayrılmamıştı. İş bu raddeye varınca ne yapması gerektiğini bir türlü bilememiş, birilerine akıl danışıp sormak istemişti. Olur da kötü bir şey olursa, her şey onun sorumluluğundaydı. Acilen Taeko’nun gelmesini istemekten başka yol bulamamış, Ashiya’ya telefon etmişti. Sesten anlaşıldığına göre, klinik dışından bir yerden arıyor gibiydi. “Olanlar böyle efendim. Sonra belki ağabeyim sizi rahatsız ettiğim için azarlayacak beni...” diyerek, ahizenin diğer ucunda ağlamaya başlamıştı.</p>

  <p>Yukiko’nun aşağı yukarı nasıl davrandığı tahmin edilebilir. Söylenenleri dinlemiş, kendisi pek konuşmamış, sadece arada, “Aa, vah vah!” diyerek dinlediğini göstermekle yetinmişti. Yukiko’nun daha önceden Taeko’dan duyduğu kadarıyla taşrada büyümüş, henüz şehre alışmamış yirmi bir-yirmi iki yaşındaki kızcağızdı telefon açan. Anlaşılan ağabeyinin durumu için endişe ederek tüm cesaretini toplamış, Yukiko’yu aramıştı. Sesinden, konuşmasından anlaşılıyordu bu. Durumu anlayan Yukiko, “Tamam, hemen Tokyo’ya haber vereceğim,” diyerek derhal kızın kendisinden istediği şeyi yerine getirmişti.</p>

  <p>Dün, Tokyo’dan gelir gelmez, Sannomiya Garı’ndan, doğrudan kliniğe geçen Taeko, akşamüzeri Ashiya’ya eve biraz uğramış, bir saat sonra da tekrar çıkmıştı. Eve döndüğünde, Itakura’nın durumunu kısaca Yukiko’ya anlatmıştı. Dediğine göre normalde çok dayanıklı bir insandı. Şimdiye kadar bir kez bile onun yakınıp sızlandığını duymamıştı. Böyle birinin şimdi hiç durmadan haykırarak, “Canım acıyor! Dayanamıyorum!” deyişini görmek bile Taeko’yu çok korkutmuştu. Taeko döndüğü sabah, hastanın odasına girdiğinde, kız kardeşi yatağın başucuna giderek, “Koisan geldi,” demişti. Fakat hasta acı dolu gözlere Taeko’ya şöyle bir bakmakla yetinmişti sadece. “Canım acıyor! Dayanamıyorum!” deyip durmuştu. Acıya dayanmak için tüm gücünü kullanıyor, başkasına dikkat edecek takati kalmıyor gibiydi. Durumu böyleydi. Gece gündüz demeden durmadan inliyor, gözünü bile kırpmıyor, ağzından da bir lokma geçmiyordu. Görünürde şişme, iltihaplanma yoktu. Neyin bu kadar ağrı yaptığı anlaşılamıyordu. Ağrıyan yer sol bacağının dizinden, ayakucuna kadar olan bölümdü. Yerinde dönse bile, hatta tenine biraz dokunulduğunda canı çok acıyor, iyice haykırmaya başlıyordu. Yukiko sebebinin ne olduğunu, kulak ameliyatı ile bacağın ne ilgisi olduğunu sormuştu. Taeko da ne olduğunu anlamamıştı. Başhekim hiçbir açıklama yapmıyordu. Hasta acı çekmeye başladığından beri ortadan toz olmuş, yanına hiç uğramıyordu. Hemşirelerin ağızlarından kaçırdıklarından anladığı kadarıyla ameliyat sırasında kötü bir mikrop kapmıştı. Enfeksiyonu da bacağına vurmuştu.</p>

  <p>Dün sabah erkenden hastanın memleketten gelen yaşlı annesi, babası, yengesi odanın dışında koridorda toplanarak ne olduğunu öğrenmeye çalışmışlardı. Bunun üzerine Başhekim Isogai de artık olanları görmezlikten gelememiş, öğleden sonra başka bir cerraha hastayı muayene ettirmişti. Muayenenin ardından bir odaya çekilerek, baş başa konsültasyon yapmışlardı. O cerrah ayrılınca, bu sefer başka bir doktor gelmişti. Muayene sonrası Başhekim Isogai ile bir süre konuşup ayrılmıştı. Hemşirelerin anlattığına göre, başhekim kendisi yetersiz gelince ilk önce Kobe’nin en tanınmış doktorunu çağırmıştı. Doktor ağrıyan bölgenin kesilmesi gerektiğini, ancak onun için de geç kalındığını söylemişti. Bunun üzerine başhekim büyük telaşla ikinci doktoru çağırmış ancak o da durumun umutsuz olduğunu söyleyerek ayrılmıştı.</p>

  <p>Bunları duyan Taeko, zaten sabah kliniğin durumunu görüp üstüne kız kardeşinden hastalığın seyrini dinlemişken, bir an yitirecek zamanları olmadığını düşünmüştü. Başhekime ayıp olur falan diye düşünecek zaman değildi! Bir an önce güvenilir bir doktor bularak hastayı muayene ettirmeleri gerekiyordu. Fakat Itakura’nın anne babası taşralı ihtiyarlar çok ağır kanlıydılar. Baş başa veriyor, konuşuyor ama sonunda hiçbir karara varamıyor, “Ne yapsak ki?” demekten başka bir şey yapmıyorlardı. Taeko, zamanı boşu boşuna harcamanın, geri dönüşü imkânsız sonuçlara yol açacağını biliyordu. Fakat o insanlarla daha yeni tanışmıştı. Saygısızlık etmemeye çalışarak söyleyebileceği kadarını söylemişti. “Hıı, öyle efendim,” demekten başka bir şey yapmadıklarını görünce sabrı iyice taşmıştı.</p>

  <p>Yukiko tüm bunları dün akşam duymuştu. Taeko o gün sabah altı gibi tekrar eve uğramış, iki saat kadar dinlendikten sonra yine çıkıp gitmişti. Yukiko, o arada Taeko’dan şunları öğrenmişti. Önceki akşam geç saatlerde başhekim, Suzuki adında bir cerrahla çıkagelmişti. Cerrah, sonucun nasıl olacağına dair bir garanti veremeyeceğini, buna olur derlerse, ameliyat yapmayı kabul edeceğini söylemişti. Fakat hastanın annesi ve babası bir türlü karar veremiyorlardı. Her ikisi de özellikle de annesi, “Eğer kurtaramayacaksa boşuna eziyet etmeye gerek yok, her şeyi yerli yerinde öte dünyaya gitsin,” diyordu. Kız kardeşi ise kurtulamayacak olsa bile yapılabilecek her şeyin yapılması gerektiğini söylüyordu. Hastanın kız kardeşinin haklı olduğu apaçıktı. Fakat ihtiyarlar bir türlü rıza göstermemişti. Taeko, Yukiko’ya zaten çok geç kalındığını, yapılacak bir şey kalmadığını söylemişti. Itakura’nın başındaki hemşire, başhekimden hoşlanmıyor gözüküyordu. Bir süre sonra başhekimi kötülemeye başlamıştı. Nereye kadar doğruluk payı olduğunu bilmiyordu ama hemşirenin söylediğine göre başhekim alkolik ve yaşı geçmiş bir doktordu. Elleri titriyor, ameliyatlarının başarısız geçtiği de oluyordu. Şimdiye kadar bir-iki hastasının başına bu tür şeyler gelmişti. Taeko daha sonradan bu olanları Doktor Kushida’ya anlatmıştı. Doktor Kushida’nın söylediğine göre kulak ameliyatında mikrop kapılarak bunun kollara, bacaklara sirayet etmesi, tepeden tırnağa her şeye dikkat eden, işinin ehli en iyi doktorun bile başına gelebilirdi. Sonuçta doktor da Tanrı değildi. Olmayacak şeyler beklenmemeliydi. Ancak ameliyattan sonra hastanın mikrop kaptığı şüphesi varsa, eğer hasta vücudunda en hafif bir ağrı bile hissediyorsa, hiç zaman geçirmeden bir cerrah çağırmak gerekliydi. Doktor, “Hemen bir şeyler yapılmazsa, müdahale için geç kalınabilir. Bu durumda zamanla yarışmak gerekir,” diye konuşmuştu. Bu açıdan bakıldığında Başhekim Isogai’nin ameliyatta başarısız olmasına bir yere kadar anlayış gösterilebilirdi belki. Ama acı çeken hastayı üç gün görmezden gelerek o halde bırakmak ihmalkârlık; büyük bir pervasızlık ve büyük bir düşüncesizlikti. Burada belirtmek gerekirse, hastanın anne babasının hiçbir şeyden anlamayan taşralı ihtiyar bir karıkoca olması, doktorun yakayı ucuz kurtarmasını sağlayacak, bir nevi şansına başı ağrımadan konu kapanacaktı. Itakura’nın nasıl bir doktor olduğunu bilmeden böyle bir kliniğe gitmesi de onun kötü talihi olacaktı.</p>

  <p>Bu konuya daha sonra geleceğiz.</p>

  <p>Sachiko, Yukiko’dan tüm bunları dinledikten sonra, ilk sorduğu şey Yukiko’nun Itakura’nın kız kardeşiyle telefonla hangi odadan konuştuğuydu. Telefonda konuştuklarını başta O-Haru olmak üzere, evdeki hizmetçiler duymuş muydu? Teinosuke durumu biliyor muydu? Yukiko ilk telefon geldiğinde müştemilatta Etsuko’nun yanında olduğunu anlattı. Telefonu oraya bağlamışlardı. Konuşulanları Etsuko, hemşire Mito ve O-Haru duymuştu. Hemşire Mito ile O-Haru bir şey söylememişlerdi ama yüzleri bir tuhaf olmuştu. Etsuko ise, “Itakura’ya ne oldu? Koisan niçin geri gelecek?” diye başının etini yemişti. Yukiko ona hiçbir cevap vermemişti. O-Haru meseleyi duyduğuna göre, diğer hizmetçilere de mutlaka söylemiş olmalıydı. Böyle bir durumda, bir dereceye kadar yapılabilecek bir şey yoktu. Ancak hemşire Mito’nun durumu bilmesinin hoş olmayacağını düşünerek onun yanında bir daha konuşmamaya özen göstermişti, ikinci telefondan itibaren ana binadan konuşmuştu. Teinosuke Eniştesine de durumu anlatarak onayını almıştı. Yukiko bunları anlattı. Teinosuke de açıkça bir şey söylemese de durumdan endişe etmiş, o sabah Taeko’dan durumu ayrıntısıyla sorarak öğrenmişti. Mutlaka cerrahın teklifini kabul ederek ameliyat edilmesini sağlamasını tavsiye etmişti. Bunları söyledikten sonra evden çıkmıştı.</p>

  <p class="bosluk"/>

  <p>“Ben en azından geçmiş olsuna gitmek istiyorum...”</p>

  <p>“Şey... Teinosuke Enişteme telefon açıp bir sorsan?”</p>

  <p>“Neyse önce biraz uzanayım...”</p>

  <p>Sachiko trende uyuyamamıştı. Kendisini biraz toparlamak için üst kata sekiz <i>tatami</i>’lik odalarına çıktı. Uzandı. Kafasına bir sürü endişe üşüşünce bir türlü uyuyamadı. Uyumaya çalışmaktan vazgeçerek aşağı indi. Yüzünü yıkadıktan sonra, öğle yemeğini erken hazırlamaları için mutfağa seslendi. Ardından Teinosuke’ye telefon açtı. Kocasına şunları dedi: “Itakura’nın hastalığı haber verildiğinde Koisan elbette onun yanına koşup gidecek, yapacak bir şey yok! Fakat ben de kalkıp gidersem, ikisinin ilişkisini açıkça kabul etmiş gözükeceğim. Hiç hoş olmayacak. Diğer yandan selde Koisan için yaptıklarını da biliyorum. Şimdi durumu bile bile en azından bir ziyaretine gitmezsem, üstelik bir daha buna fırsat bile olmayacaksa vicdan azabı hissederim gibi geliyor. Belki de Itakura kurtulamayacak, kim bilir? Tamam güçlü bir adam. Ama sanki bu sefer kötü talih onu bulacak...” Karısının söylediklerini duyan Teinosuke de ona hak verdi: “Bana da öyle geliyor. Bir uğramanda mahzur yok aslında,” dedi. Ama hemen ardından, “Ya Okubata da gelirse. O zaman senin gitmemen daha iyi, öyle değil mi?” diye ekledi. Sonunda şu karara vardı: “Okubata ile karşılaşmak gibi bir durum olmayacaksa gidebilirsin. Ancak çok oyalanmadan dönersin. Mümkünse Koisan da artık orada kalmasın. Dönerken onu da alır dönersin.”</p>

  <p>Sachiko, kocasının sözleri üzerine Taeko’yu aradı. Küçük Efendi Kei’nin ortalarda gözüküp gözükmediğini sordu. Taeko şu cevabı verdi: “Şimdilik sadece hastanın ailesi yanında. Başka kimseye haber vermedik. Durumu kötüleşse de Okubata’lara haber vermek gerekmez herhalde. Özellikle Küçük Efendi Kei gelirse, hasta boş yere gerilmiş olur. Başka bir işe yaramaz. Böyle bir şey doğru olmaz, ben mâni olurum.” Bunları söyledikten sonra ekledi: “Ablacığım, ben asıl senin buraya gelmeni istiyorum. Hâlâ işi cerraha mı bırakacaklar, karar veremediler. Ne olacağı belli değil. Kız kardeşiyle ben, hastanın ameliyat edilmesi gerektiğini düşünüyoruz. Var gücümüzle bu konuda diğerlerini ikna etmeye çalışıyoruz. Ama annesi babası hâlâ kararsız. O yüzden hiçbir şey yapılamıyor. Ablacığım sen de gelip bize destek olursan çok makbule geçer,” dedi. Sachiko telefonu kapatırken, “Madem öyle, bir şeyler yiyip geliyorum,” diye cevap verdi.</p>

  <p>Ardından Yukiko ile erkence bir öğle yemeği yediler. Sachiko, kızına bakan hemşire Mito’nun, Taeko ile ilgili sağda solda konuşmasından çekiniyordu. Zaten artık sadece Etsuko’ya oyun arkadaşlığı ediyordu, o kadar. Başka bir işi kalmamıştı. Hemen o gün hemşireyi göndermeyi düşünmüştü. Aklından geçenleri Yukiko’ya da bir sordu. Hemşire Mito’nun da artık yapacak bir işi kalmadığı için, zaten ayrılmayı istediğini öğrendi. Bunun üzerine Sachiko, “Demek öyle. Biraz ani olacak ama bugün ben dönünceye kadar kalıversin. Akşam yemeğini yer, sonra ayrılır. Yukiko’cuğum sen kendisine böyle söyler misin?” dedi.</p>

  <p>Kliniğe gitmek üzere saat on ikide bir araba istetti. Klinik, Nakayamate’de istasyondan Yamate’ye doğru çıkıldığında, daracık dik bir sokaktaydı. Adı klinik olsa da, iki katlı köhne bir yerdi. Üst katta Japon tarzı birkaç hasta odası vardı. Itakura, altı <i>tatami</i>’lik bir odada kalıyordu. Odanın penceresinden dışarı bakıldığında, arkadaki evlerin çamaşır demirlerine kurutulmak için asılmış çamaşırlar görülüyordu. İnsanın içine kasvet veren bir manzaraydı. Havanın ısınmaya başladığı günlerdi. Bu yüzden dört-beş kişinin kâh oturup kâh uzandığı doğru dürüst hava almayan oda ter kokusuyla dolmuştu. Hasta duvara dayanmış demir bir yatakta, yüzü duvara dönük omuzlarını büzmüş yatıyordu. Sachiko içeriye adımını attığı andan itibaren, hastanın iniltisini duydu. Çok kısık ama hiç durmadan, “Canım acıyor!” diye inliyordu. Taeko, Sachiko’yu hastanın annesi babası, yengesi ve kız kardeşiyle tanıştırırken de bu böyle devam etti. Tanıştırma faslı bitince, Taeko yatağın yanına giderek kısık bir sesle, “Yoneyan...” dedi. “Ablam geldi...”</p>

  <p>“Canım acıyor!!!”</p>

  <p>Hasta sırtı dönük, gözlerini duvara dikmiş aynı şeyi tekrar ediyordu. Sachiko, Taeko’nun yanına geçerek endişeli gözlere baktı. Sol yanına yatmış hastanın yüzü yandan o kadar bitmiş tükenmiş görünmüyordu. Yüzünün rengi de tahmin ettiği kadar kötü değildi. Üzerindeki örtü yarı beline kadar geliyordu. İnce bir kimono giymişti. Açıktaki boynu boğazı da, yukarı sıyrılmış yenlerinden gözüken kolları da her zamanki gibi gayet güçlü kuvvetli duruyordu. Kulağında çapraz konulmuş bir bandaj vardı. Bandajın bir yanı tepesinden çenesine kadar uzanıyor, diğeri de alnından başının arkasına gidiyordu.</p>

  <p>Taeko bir kez daha, “Yoneyan...” diye seslendi. “Ablam geldi...”</p>

  <p>Sachiko Taeko’nun, Itakura’ya, ‘Yoneyan...” dediğini ilk kez duyuyordu. Kız kardeşi, kendi yanlarında ondan bahsederken her zaman soyadıyla hitap ederek, “Itakura,” derdi. Sachiko da, Yukiko da, hatta <i>Etsuko</i> bile, bey demeye bile gerek duymadan, “Itakura,” deyip geçerlerdi. Adı “Yūsaku”ydu. Soyadı “Itakura”ydı. Okubata mağazasında çıraklık yaparken ona “Yonekichi” adını takmışlardı. Taeko’nun söylediği “Yoneyan...” oradan geliyordu herhalde.</p>

  <p>“Itakura...” diye seslendi Sachiko. “Çok geçmiş olsun! Senin gibi dayanıklı biri bile böyle ‘canım acıyor’ diyorsa, gerçekten dayanılmaz olmalı,” diyerek yüzüne mendilini götürerek burnunu çekti.</p>

  <p>“Ağabeyciğim, Ashiya’dan Hanımefendi geldiler...” diye seslendi bu sefer kız kardeşi yanına gelerek.</p>

  <p>“Boş ver, söyleme bir şey...” dedi Sachiko. “Ağrıyan yeri solda değil mi?”</p>

  <p>“Evet... Ama sağ kulağı ameliyatlı olduğu için, o tarafın üstte olması gerekiyormuş. Acıyan bacağı altta kalıyor.”</p>

  <p>“Pek fena!”</p>

  <p>“Böyle olunca canı iyice acıyor.”</p>

  <p>Hastanın çektiği acıdan dolayı kırış kırış olmuş alnında, boncuk boncuk ter vardı. Deminden beri bir sinek hastanın yüzüne konup duruyordu. Taeko bir yandan konuşurken bir yandan eliyle sineği kovalıyordu. Birden hastanın, “Canım acıyor!” diye inleyen sesi durdu. Onun yerine, “Çişim var!” dedi.</p>

  <p>“Anne, ağabeyimin çişi gelmiş.” Kız kardeşi böyle seslenince karşı tarafta sırtını duvara yaslanmış oturan annesi yerinden kalktı, geldi. Köylü aksanıyla, “Kusura kalmayın efendim...” diyerek eğildi, yatağın altında gazete kâğıdına sarılı ördeği aldı. Hastanın üzerindeki örtünün arasından içeri soktu. Annesi, “Pek fena...” diye konuşmaya başladığı anda sesi hastanın çığlığıyla kesildi. “Ahh!!! Acıyor!!!” O zamana kadar hastadan derinden gelen inilti sesi keskin bir çığlığa dönüşmüştü. “Canım acıyor! Çok acıyor!”</p>

  <p>“Ne kadar acısa da yapacak bir şey yok, dayanıver!”</p>

  <p>“Canım acıyor! Çok acıyor! Dokunmayın! Sakın dokunmayın!”</p>

  <p>“Dayanıver! Yoksa hacetini yapamazsın.”</p>

  <p>Itakura’nın neresine dokunuluyordu ki bu kadar tüyler ürpertici bir ses çıkarabiliyordu? Sachiko şaşırmıştı. Elinde olmadan hastaya bakıp duruyordu. Hastanın sol bacağını bir-iki karış oynatarak, vücudunu öne döndürmeye çalışması iki-üç dakika sürmüştü. İstediği pozisyona gelince bir süre suspus kaldı, nefesini toparlamaya çalıştı. Sonra çişini yapmaya başladı. Bir yandan ağzı yan açık, kendinde değilmiş gibi bakan gözlerle çevresindekilerin yüzüne bakıyordu.</p>

  <p>“Bir şeyler yiyebiliyor mu?” diye sordu Sachiko, Itakura’nın annesine.</p>

  <p>“Yok! Boğazından bir lokma bile geçmiyor...” diye cevap verdi kadın. “Sadece limonata içiyor. O zaman da çişi geliyor.”</p>

  <p>Sachiko, hastanın ağrıyan bacağının örtüden dışarı çıkmış olduğunu gördü. Görünüşünde hiçbir tuhaflık yoktu. Sadece derisinin altından damarları fırlamış, mavi mavi görünüyordu. Hatta o bile belki, Sachiko’nun kuruntusu olabilirdi. Hasta önceki pozisyonuna dönebilmek için biraz evvelkinden daha büyük bir yaygara kopardı. Bu sefer ağzından düşmeyen, “Canım acıyor! Çok acıyor!” sözlerinin arasında, “Aaahhh! Ölmek istiyorum. Öldürün beni! Bir an önce alın canımı! Öldürün!” diye haykırıyordu.</p>

  <p>Itakura’nın babası sessiz, çekingen bir ihtiyardı. Kendi fikrini dile getirmeyen, kendi halinde, basit, iyi bir adamcağıza benziyordu. Annesi daha tuttuğunu koparan biri gibiydi. Uykusuzluktan mı, ağlamaktan mıydı, yoksa gözlerinde bir sorun mı vardı bilinmez, gözkapakları şiş şiş olmuş, gözünün üstüne düşüyor, gözlerini kırpıştırıp duruyordu. Aynı zamanda boş bakan, bunak yaşlı bir kadın gibi de gözüküyordu. Fakat Sachiko’nun deminden beri izlediği kadarıyla hastaya bakan annesiydi. Hastanın da annesine karşı bir zayıflığı olduğu anlaşılıyordu. Annesi bir şey derse susup dinliyordu. Taeko’nun anlattığına göre hastanın bir cerraha emanet edilmemesinin tek sebebi bu yaşlı kadının ağzından “olur” sözünün çıkmamış olmasıydı.</p>

  <p>Bu durum Sachiko geldikten sonra bile aynı şekilde sürmüştü. Bir yanda hastanın annesiyle, babası; diğer yanda hastanın kız kardeşi ve Taeko, ikiye ayrılmışlar, odanın bir köşesinde, koridorda fısıldaşıp duruyorlardı. Aralarında iki tarafı uzlaştırmaya çalıştığı anlaşılan hastanın yengesi bir bu yana, bir diğer yana gidip duruyordu. Yaşlı karıkoca neredeyse duyulmayacak bir sesle konuşuyorlardı. Sachiko ne dediklerini işitemiyordu. Annesi ağlamaklı bir sesle konuşuyor, babası da onun söylediklerinden etkilenmiş gözükerek dinliyordu. Hastanın kız kardeşi ve Taeko o arada, hastanın yengesini yakalamış, eğer ameliyat edilmez de ölürse, bunda ailesinin suçu olacağını söyleyip duruyorlar, bir şeyler yaparak annesini ikna etmesini istiyorlardı. Yengesi, onların söylediklerini duyunca kendisi de buna kanaat getirmiş görünüyor, diğerlerinin yanına gidiyor, ikna etmek için diller döküyordu. Annesi, “Madem ölecek bari her şeyi yerli yerinde öte dünyaya gitsin,” diyor, ısrar edilince de, “bu kadar korkunç bir şey yapılırsa, mutlaka kurtulacak diye teminat verebiliyor musunuz?” diye hücuma geçiyordu. Yengesi dönüp diğerlerinin yanına geliyor, “Çok dil döktüm ama annem kabul etmiyor. Yaşlılar ne de olsa! Söylesen de anlamıyorlar,” diyerek bu sefer de kız kardeşini teselli etmeye çalışıyordu. Bunu duyan kız kardeşi bu sefer kendisi kalkıp annesinin yanına gidiyor, konuşmaya başlıyordu: “Anne, yazık olacak! Korkunç bir şey yapılacak derken sadece ilk akla gelen zorlukları düşünüyorsun ama bir anne olarak yapman gerekeni yapmıyorsun! Kurtulur mu, kurtulmaz mı bilemeyiz. Ancak içimizde bir pişmanlık kalmaması için elimizden gelen her şeyi yapmak bizim görevimiz değil mi?” diye ağlamaklı bir sesle annesinin inadını kırmaya çalışıyordu.</p>

  <p>Bu durum hiç durmadan tekrar edip duruyordu.</p>

  <p>“Ablacığım...” dedi Taeko sonunda Sachiko’yu çağırarak. Koridorun en uzak köşesine alıp götürdü. “Taşralılar ne de olsa... nasıl o kadar uzatıyorlar her şeyi. Bıktım sahiden!”</p>

  <p>“Öyle diyorsun ama annesinin yerinde olunca başka türlü düşünmek zordur belki,” dedi Sachiko.</p>

  <p>“Artık iyice geç kalındığını düşünüyorum. Ben pes ettim! Ama kız kardeşi, ‘Hanımefendi kendileriyle bir konuşsa,’ diyor. ‘Annemin yakınındaki kişilere dişi geçiyor ama yüksek mevkiden birinin yanına çıkınca, sesi soluğu kesiliyor/ diye anlatıyor. Belki ikna olur diye umuyor,” diye anlattı Taeko.</p>

  <p>“Ben mi yüksek mevkidenmişim!”</p>

  <p>Açıkçası Sachiko, işlerine karışırsa, sonra bir şeyler kötü gittiğinde, o yaşlı kadının ne kadar pişman olacağını kestiremiyordu. Çok büyük olasılıkla başarısız olacağı aşikâr böyle bir ameliyat konusunda, araya girmeyi hiç istemiyordu.</p>

  <p>“Şey bak gör! Şimdi böyle konuşuyor ama herkesin dediği şeyin yapılması gerektiğini de biliyor. Sadece kendi içini rahatlamak için bunları söylüyor...” Sachiko bir yandan bunları söylerken bir yandan da burada işinin bittiğini düşünüyordu. Ne yapsa da Taeko’yu birlikte dönmeye ikna etse diye bir yolunu bulmaya çalışıyordu. Ama aklına iyi bir bahane gelmiyor, ne yapacağını bilemiyordu.</p>

  <p>O sırada hemşire gözüktü. Odaya yönelmişken, Taeko’nun koridorda durduğunu fark ederek yanına geldi: “Doktor Isogai, hastanın yakınlarından biriyle görüşmek istiyor,” dedi. “Birinizin gelmesi mümkün mü?” diye sordu.</p>

  <p>Taeko bunu diğerlerine söylemek için içeri girdi. Hastanın başucunda yengesi ile kız kardeşi çömelmiş, ayakucunda da yaşlı karıkoca duruyordu. Yaşlılar bu sefer de, aralarında kim gidecek diye kıvranıp durdular. Sonunda ikisi birlikte gitmeye karar verdi. On beş dakika kadar sonra geri döndüler. Babası kafası allak bullak olmuş gibi derin bir iç çekerek oturdu. Annesi ağlayarak babasının yanına geldi. Fısıldayarak bir şeyler söylemeye başladı. En başta diğerleri, başhekimin yaşlı çifte neler söylediğini anlayamadılar. Ne olduğunu sonradan öğrendiler. Başhekim, kliniğinde biri ölürse kendisine sorun olacağını düşünüyordu. Hastanın, ameliyat edilmesi gerektiği konusunda yaşlı karıkocayı maharetle ikna etmişti, “Oğlunuzun kulağı konusunda yapılabilecek her şeyi yaptım. Enfeksiyon kapmaması için tüm önlemleri aldım. Bu nedenle tedavide bir kusur olduğu düşünülemez. Oğlunuzun bacağındaki sorun, kulağındaki hastalıktan bağımsız bir şey. Gördüğünüz gibi oğlunuzun kulağı iyileşti. Bu nedenle artık kliniğimizde kalmasına gerek yok. Kliniğimizde bulunan diğer hastalarımızı da düşünerek herhangi bir olasılığa karşı, dün gece Doktor Suzuki’den bizzat rica ettim. Kendisi de gerekeni yapmayı kabul etti. Ama sizler karar vermekte geciktiğiniz için çok kıymetli zamanımız heba oldu. Hatta belki de her şey için çok geç oldu. Daha fazla oyalanırsanız ve durumu daha ciddileşirse, bu konu artık kliniğimizin sorumluluğunda olmayacaktır,” demişti. Ailesi bir türlü karar veremediği için, müdahale etmekte geç kalındığını söyleyerek kendini bu işten sıyırıp çıkarmıştı. Yaşlı karıkoca, başhekimin söylediklerini, “Evet efendim,” diyerek dinlemişler, en sonunda da denileni kabul ederek yanından ayrılmışlardı. Annesi odaya döndükten sonra, başhekimin kendilerini razı etmesinin suçunu kocasına atmış, söylenip durmuştu. Sachiko’nun dışarıdan gördüğü kadarıyla annesi üzüntüden böyle şeyler yapıyordu. Sonunda, ameliyat olması gerektiğini idrak ettiği anlaşılıyordu. Bu vesileyle inadı kırılmıştı.</p>

  <p>Suzuki Kliniği, bir zamanlar Hankyū’nun son durağının olduğu Kamitsutsui’deydi. Hastanın oraya nakline karar verildiğinde hava kararmaya başlamıştı. O andan itibaren Başhekim Isogai tamamen ilgisizleşmişti. Kendisi bir daha ortalarda görünmemiş, onları bir an önce başından atmak istediğini hissettirmişti. Kendilerini geçirmeye bile gelmemişti. Hastanın nakli ile ilgili her şeyi Suzuki Kliniği’nden gelen Doktor Suzuki ve hemşiresi üstlenmişti.</p>

  <p>Hasta, ailesinin saatlerdir kendi bacağının kesilip kesilmeyeceğine dair, birbirlerini yediğinin farkında mıydı, belli değildi? Ağzından, “Canım çok acıyor!” lafından başka bir şey çıkmıyordu. İnsanlıktan çıkmış, durmadan inleyen bir ucubeye dönüşmüştü. Diğer yandan ailesi de karşılarındakinin kendi oğlu, ağabeyi, kardeşi olduğunu unutmuş gibiydi. Onu böyle tuhaf bir yaratık olarak kabullenmiş, ne istediğini sormak, kaderine razı olup olmadığını öğrenmek akıllarına bile gelmemişti. Kendilerini en çok endişelendiren şey, “bu yaratığın” odasından ambulansa taşınırken acıdan nasıl korkunç naralar atacağı olmuştu. Çünkü odanın önündeki koridor, sıradan bir evin koridoru gibi bir metre kadar genişliğinde bir yerdi. Merdivenler de daracıktı. Arada merdiven sahanlığı bulunmuyordu. Daha yattığı yerde, küçük hacetini yaparken bile o kadar yaygaralar koparan hastanın, döne döne inen basamaklardan sedyede indirilirken çok acı çekeceği belliydi. Ailesi hastanın o haline üzülmekten çok, daha hiçbir şey olmadan haykırışlarının nasıl dayanılmaz olacağından korkuyorlardı. Sachiko duruma dayanamamış, hemşireye, “Bir şey yapmanız mümkün mü acaba?” diye sormuştu. Bunu duyan Doktor Suzuki, “Endişe etmenize gerek yok. Sakinleştirici bir iğne yaptıktan sonra taşıyacağız,” diye cevap verince herkes derin bir nefes almıştı. İğneden sonra iyice sakinleşen hasta; doktor, hemşire ve ailesi tarafından ambulansa taşınarak oradan ayrıldı.</p>


  <h2 id="sigil_toc_id_62">Otuz beşinci bölüm</h2>

  <p>Ailesinin hastanın odasını topladıkları ve ödemeyi yaptıkları sırada, Sachiko Taeko’yu bir köşeye çekti: “Ben artık eve dönüyorum. Sen de benimle gelsen? Teinosuke Enişten de böyle istedi,” dedi. Taeko, ameliyatın nasıl geçtiğini görene kadar kalmak istiyordu. Sachiko’ya kabul etmekten başka çare kalmadı. Ashiya’ya gitmek için tuttuğu arabaya dördünü alarak Suzuki Kliniği’ne bıraktı. Araba kliniğin önünde durduğunda inip kapıya doğru ilerleyen Taeko’yu bir kez daha çağırarak durdurdu. “Elbette seni anlıyorum, yanında olman gerektiğini düşünüyorsun. Ancak gördüğüm kadarıyla hasta da, ailesi de bizden çekiniyor. Hem senin bulunmana da pek gerek yok gibi. Uygun bir şekilde ayrılıp gelebilirsen...” diyerek devam etti: “Tabii durumun ne olacağı bilinmez ama... bizim en çekindiğimiz şey hastanın sözlüsü olduğunun duyulması. Senden rica ediyorum bu konuyu aklından çıkarma... Makioka ailesinin adını, Yukiko’cuğu nasıl etkileyeceğini düşünerek davran lütfen!” diye biraz ileri bile giderek sıkı sıkı tembihledi. Sachiko, Koisan’ın Itakura ile evlenmesinin önüne geçilemeyeceğine inanmıştı. Ancak Itakura şimdi ölürse ikisinin arasında bir söz olduğunu kimsenin bilmemesi en iyisiydi. Üstü örtülü olarak bunu ima ediyordu. Taeko’nun, ablasının açıkça dile dökmediği şeyleri anladığı kesindi.</p>

  <p>Başından beri Sachiko’nun en çok içine sinmeyen şey, kendi etinden kanından kardeşinin, ne idüğü belirsiz, çıraklıktan gelme bir gencin eşi olmak istemeseydi. Olayların hiç beklemediği bir şekilde gelişerek, kendiliğinden böyle çözümlenecek olmasına doğrusunu söylemesi gerekirse, içten içe şükran duyuyordu. Belki düşündüğü şey hiç hoş değildi, hatta acımasızcaydı ama böyle hissediyordu. İşler bu noktaya geldiğinde böyle hisseden bir tek kendisi değildi herhalde. Elbette Yukiko da, hatta kocası da aynı hisleri paylaşıyor olmalıydı. Eğer Küçük Efendi Kei olanları bilseydi herkesten çok onun etekleri zil çalardı.</p>

  <p>“Çok geciktin!” Çoktan işten gelmiş olan Teinosuke, salonda karısının dönüşünü bekliyordu. Karısını görür görmez ilk söylediği bu olmuştu. “Öğleyin çıktığını söylediler. Bu kadar geç kalınca şimdi kliniği arattım.”</p>

  <p>“Şey... Koisan’ı da yanımda getirmeye çalışıyordum. O yüzden bu kadar geciktim.”</p>

  <p>“Koisan da seninle döndü mü?”</p>

  <p>“Hayır. Ameliyatın bitmesini bekleyeceğini söyleyince bir şey yapamadım.”</p>

  <p>“Ameliyat olmasına mı karar verdiler?”</p>

  <p>“Evet. Ben yanlarına gittikten sonra da yapalım mı, yapmayalım mı diye bir türlü karar veremediler. Sonunda ameliyat olacağı anlaşılınca ben de hepsini Suzuki Kliniği’ne kadar bıraktım. Öyle döndüm.”</p>

  <p>“Peki kurtulabilecek mi?”</p>

  <p>“Şey... herhalde hayır...”</p>

  <p>“Çok tuhaf... bacağında ne varmış?”</p>

  <p>“Anlamadım...”</p>

  <p>“Ne teşhis konmuş, duydun mu?”</p>

  <p>“Yok, Doktor Isogai’ye ne kadar sorsak da bizden kaçıp durdu. Doktor Suzuki de, Doktor Isogai’den çekinerek açıkça bir şey söyleyemedi. Kan zehirlenmesi gibi bir şey galiba.”</p>

  <p class="bosluk"/>

  <p>Hemşire Mito epeydir hazırlanmış bekliyordu. Sachiko onunla görüşerek kırk günlük çalışmasına teşekkür ederek ayrılabileceğini söyledi.</p>

  <p>Sonra kocası ve Yukiko ile yemek yerlerken Suzuki Kliniği’nden telefon geldi. Sachiko telefona gitti. Teinosuke’nin yemek odasından duyduğu kadarıyla Taeko ile konuşuyor gibiydi. Telefon bir türlü bitmedi. Duydukları kadarıyla telefonda şunları konuştular: Ameliyat bitmişti. Şimdilik hasta sakin görünüyordu. Ancak kan nakline ihtiyaç olacaktı. Yaşlı anne, babası dışında herkesin kan grubunu anlamak için kan testi yapmışlardı. Hastanın kız kardeşi A grubuydu. Taeko da 0 grubu. Kız kardeşinin kanını almaları uygundu. Ancak kan bağışı yapacak başka kişiler de gerekiyordu. Taeko’nun kanı da olabilirdi. Hastanın ailesi buna rıza göstermemişti. Bunun üzerine kız kardeşinin önerisi ile Itakura’nın Okubata mağazasından eski arkadaşlarından bir-ikisine hastanın durumu bildirilmişti. Itakura’nın çıraklık döneminden arkadaşlarıydı. Kız kardeşinin onları durumdan haberdar etmekteki niyeti kan bağışı yapmalarını istemekti. Taeko için pek hoş olmamıştı. Herhalde yakında çıkar gelirlerdi. Taeko onlarla karşılaşmak istemiyordu. Hem Kei de olanları duyarak gelebilirdi. Onunla karşılaşmamak için eve dönmeye karar vermişti. Taeko yorgunluktan perişandı. Ablasından kliniğe kendisini alması için bir araba göndermesini istedi. Döner dönmez hemen banyoya girmek ve sonra bir şeyler yemek istiyordu. Kendisi için bunları hazır ettirebilir miydi?</p>

  <p class="bosluk"/>

  <p>Karısının telefonu kapatıp yemek odasına dönmesini bekleyen Teinosuke sesini iyice kısarak, “Ne dersin?..” dedi, “Itakura’nın ailesi Koisan’la Küçük Efendi Kei arasında olanları biliyorlar mıdır?”</p>

  <p>“Annesi babası bilmiyordur. Bilseler Koisan’ın oğullarıyla evlenmesine asla müsaade etmezlerdi.”</p>

  <p>“Öyledir, bilmiyorlardır,” dedi Yukiko da. “Küçük Efendi Kei’den ailesine bahsetmemişlerdir...”</p>

  <p>“Bilmiyorum ama belki bir tek kız kardeşi haberdar olabilir.”</p>

  <p>“Bu Okubata mağazasında çalışan arkadaşları, Tanaka’ya Itakura’nın yanına sık sık gidip geliyorlar mıydı acaba?”</p>

  <p>“Bilmem ki? Öyle eski arkadaşları olduğunu pek işitmedik...”</p>

  <p>“Eğer böyle arkadaşları varsa, Koisan’la Itakura arasında olanları dünya âlem duymuştur.”</p>

  <p>“Doğru söylüyorsun. Küçük Efendi Kei, ‘Araya tanıdık birilerini koyarak soruşturdum,’ dediği belki de bu adamlardı!”</p>

  <p class="bosluk"/>

  <p>Taeko’yu almak için gönderdikleri araba hemen gitmiş olmalıydı. Ama üzerinden bir saatten fazla geçti, Taeko ancak ondan sonra eve gelebildi. Ne olduğunu sorduklarında onu almaya gelirken yolda arabanın lastiğinin patladığını, klinikte uzun süre beklemek zorunda kaldığını anlattı. Beklemek neyse de, o sırada Itakura’nın Okubata mağazasından arkadaşları ve en kötüsü de Küçük Efendi Kei de çıkagelmişti. Hiç istemediği halde hepsiyle karşılaşmıştı. Aslında haber verildiği saatte Küçük Efendi Kei’nin mağazada olması mümkün değildi. Olasılıkla çalışanlar ona telefon ederek durumdan haberdar etmişlerdi. Taeko elinden geldiğince ondan uzak durmaya çalışmıştı. Küçük Efendi Kei de bir sebepten aynı şeye özen göstermişti. Ancak Taeko ayrılırken yanına gelerek, “Koisan biraz daha kalsan?” diye nazik görünen bir tavırla kulağına fısıldamıştı. Bunda bir istihza ararsa bulunabilirdi elbet. Mağaza çalışanları kendi istekleriyle kan gruplarının ne olduğunun anlaşılması için tahlil yaptıracaklarını söyledikleri zaman, Okubata, “Benimkine de bakın lütfen,” demiş, kan tahlili yaptırmıştı. Aklından geçenleri tahmin etmek güçtü. Taeko, Okubata’nın kafası böyle çalışan biri olduğu için, sadece iş olsun diye yaptırmış olduğunu tahmin edebiliyordu. Taeko’nun kan tahlili yaptırması ise, hastanın yengesi ve kız kardeşi kan tahlili yaptırdığında kendisi de yaptırmaya zorunlu hissetmiş olmasındandı. Ancak hastanın anne babası başta olmak üzere, ailesi, “Koisan lütfen yapmayınız,” diye defalarca söylemişlerdi.</p>

  <p class="bosluk"/>

  <p>“Bacağını nereden kestiler?”</p>

  <p>Banyodan çıktıktan sonra, geceliğiyle sofraya oturan Taeko’nun çevresine toplanmışlardı. Bir süre konuştuktan sonra Sachiko bu soruyu sormuştu.</p>

  <p>“Şuradan...” diye masanın altından bacağını çıkararak, geceliğinin üzerinden eliyle uyluğunu işaret etti. Sonra telaşla kötü ruhları uzaklaştırmak ister gibi bir hareket yaptı.</p>

  <p>“Koisan sen gördün mü?”</p>

  <p>“Biraz...”</p>

  <p>“Ameliyatta yanında mıydın?”</p>

  <p>“Ameliyat olurken yan odada bekledim. Arada cam kapı vardı. Yaptıkları her şey görülüyordu.”</p>

  <p>“Görülse bile, bakmaya iyi dayanmışsın Koisan!” “Bakmamaya çalıştım. Çok korkunç olduğunu düşünsem de, elimde olmadan gözüm kaydı. Itakura’nın kalbinin hızla attığı derisinin altından bile görülüyordu. Karnı bir inip bir kalkıyordu. Anestezinin etkisi altında olduğu için mi böyleydi acaba? Ablacığım sen ona bile bakamazdın.”</p>

  <p>“Kapat artık bu konuyu!”</p>

  <p>“En başta o kadarı bana etki etmedi ama böyle böyle derken korkunç şeyler gördüm.”</p>

  <p>“Dur artık! Dursana!”</p>

  <p>“Bir süre et yiyemem herhalde!”</p>

  <p>“Yeter artık, Koisan!” diye bağırdı Yukiko.</p>

  <p>“Hastalığın ne olduğunu anladık,” dedi Taeko, Teinosuke’ye. “Kangrenmiş... Doktor Suzuki, Doktor Isogai varken hiçbir şey söylemedi. Kendi kliniğine vardığımızda ne olduğunu anlattı.”</p>

  <p>“Hımm... Kangrense ağrısı çoktur. Kulağından mı sirayet etmiş?”</p>

  <p>“Şey... orasını bilmiyorum...”</p>

  <p class="bosluk"/>

  <p>Suzuki Kliniği’nin başhekimi Doktor Suzuki’nin, meslektaşları arasında iyi bir şöhretinin olmadığını sonradan öğreneceklerdi. Bölgenin en tanınan iki cerrahının reddettiği bir ameliyatı yapmayı kabul ederken, başarılı olacağına dair bir garanti vermemesi tuhaftı aslında. Bu tür şeyler başhekimin pek tutulmamasının sebebi olmalıydı. Taeko o akşam bunları fark etmemişti. Fakat geniş binasına karşılık klinikte tek hasta yokmuş gibi ses seda çıkmadığını görünce, pek iş yapmayan bir yer olduğunu aklından geçirmişti. Batı tarzı bir bina olmasından mıydı bilmiyordu, koridorlardaki adım seslerinin yüksek tavanlarda yankılanması, insana bomboş hayaletlerle dolu bir yer hissini veriyordu. Taeko içeri adımını attığı ilk anda bir ürperti hissetmiş, iç daraltıcı bir his her yanını sarmıştı.</p>

  <p>Hasta, ameliyathaneden çıkıp kendine geldikten sonra, bakışlarını yatağının başucunda duran Taeko’ya kaldırarak, “Ah! Ben artık sakat biriyim!” diyerek derin bir üzüntü nidası koparmıştı. Yine de Isogai Kliniği’nde böğürüp duran hastanın ağzından ilk kez anlamlı bir şeyler çıkmıştı. Sadece bu da değildi. Hastanın, böğürüp duran bir yaratık gibi gözüktüğü sırada da, aslında ne durumda olduğunun, yanında sürüp giden tartışmaların tamamen farkında olduğu anlaşılıyordu. Taeko en çok hastanın artık, Canım acıyor!” diye bağırmamasına, öncekine göre daha sakin görünmesinden büyük bir rahatlama duymuştu. Bir bacağını kaybetse de belki kurtulur diye aklından geçirmiş, iyileştikten sona koltuk değneğiyle yürürken nasıl gözükeceğini bile düşünmüştü. Hasta sadece iki-üç saat böyle kalabilmişti. Okubata mağazasından çalışanlar ve Küçük Efendi Kei, tam o arada apar topar çıkıp gelmişlerdi. Taeko da, hastanın durumunu görüp içi rahat ettiğinden, çıkmak için uygun bir zaman olmuştu. Sadece Itakura'nın kız kardeşi Taeko, Küçük Efendi Kei ve ağabeyi arasında olanlardan haberdardı. Taeko’nun bir an evvel ayrılabilmesi için elinden geleni yapmıştı.</p>

  <p>Taeko, kendisini kliniğin kapısına kadar geçirmeye gelen hastanın kız kardeşine, durumunda ani bir değişiklik olursa ne zaman olursa olsun mutlaka haber vermesini tembihledi. Kendisini almaya gelen arabanın şoförüne de, duruma göre o gece belki kendisini uyandırıp çağırması gerekebileceğini söyleyerek hazır olmasını istedi.</p>

  <p>Taeko yorgunluktan perişan olduğunu söylese de, ablaları ve eniştesiyle epeyce konuştuktan sonra yatağa gidebildi. Ertesi sabah dörtte, tahmin ettiği gibi klinikten gelen telefonla uyandı. Kliniğe geri gitti. Sachiko gün ağarırken arabanın kapının önünden yola çıkarkenki homurtusunu uykusunun arasında duydu. “Aaa, Koisan gidiyor demek,” diye düşünerek uyuklamaya devam etti. Üzerinden ne kadar geçtiğini bilmiyordu, sürgülü kapı biraz aralandı. O-Haru, “Hanımefendi...” diye seslendi. “Koisan, şimdi telefon etti. Itakura Bey vefat etmiş. Onu haber vermek için aramış efendim.”</p>

  <p>“Saat kaç oldu?”</p>

  <p>“Altı buçuk efendim.”</p>

  <p>Sachiko tekrar uyumaya çalıştı. Fakat uykuya dalamadı. Teinosuke de gelen telefondan haberdar olmuştu. Müştemilatta kalan Yukiko ve Etsuko, sabah sekiz gibi kalktıklarında, durumu O-Haru’dan duydular.</p>

  <p>Öğleyin geri dönen Taeko olanları anlattı. Kendisinin ayrılmasının ardından hasta tekrar kötüleşmişti. Kız kardeşi, arkadaşları sırayla kan vermişler ama bir sonuç elde edilememişti. Hastalık, bacağının acısından kurtulmuş hastanın, göğsüne ve başına sirayet etmişti. Hasta korkunç acılar çekerek bu dünyadan ayrılmıştı. Taeko hayatında bu kadar acı çekerek son nefesini veren kimseyi görmemişti. Bilinci son âna kadar yerindeydi. Yatağının ucunda toplanmış herkesle, anne babası, kardeşleri, arkadaşlarıyla tek tek vedalaşmıştı. Küçük Efendi Kei’ye de, Taeko’ya da ölmeden önce onlara duyduğu vefa borcuyla teşekkür etmiş, her ikisine de ayrı ayrı gelecekleri için mutluluk temenni etmişti. Makioka’lara da, beyefendi, hanımefendi, Yukiko Abla, Küçükhanım Etsuko hatta O-Haru Kalfa diye adlarını söyleyerek hepsine son bir kez veda etmişti.</p>

  <p>Gece boyunca yanından ayrılmayan Okubata mağazasından arkadaşları, sonunda işlerine gitmek için ayrılmışlardı. Küçük Efendi Kei, merhumun ailesi ile birlikte Tanaka’daki evine kadar naaşının yanında gitmişti. Taeko da naaşla birlikte gitmiş sonra oradan ayrılıp dönmüştü. Ayrıldığında Küçük Efendi Kei hâlâ oradaydı. Merhumun ailesi kendisine, “Genç efendi, genç efendi,” dese de o, konumunu unutarak her işe koşmuştu.</p>

  <p>Hem bu akşam hem yarın akşam ölünün başında beklenerek yas tutulacaktı. Ertesi gün Tanaka’daki evinde, cenaze töreni yapılacaktı. Bunları anlatan Taeko’nun yüzünden yorgunluk ve uykusuzluk aksa da, tamamen sakin gözüküyordu. Bir tek damla gözyaşı bile akıtmamıştı.</p>

  <p>Taeko ertesi gün sabah ölünün başında beklenerek yas tutma merasimine bir saat kadar katıldı. Biraz daha kalmak istiyordu ama bir gece önceden beri Küçük Efendi Kei de orada bulunuyordu. Bir fırsatını bulduğunda kendisiyle konuşmaya çalışacağı belliydi. Bundan kaçınmak için erken ayrılmıştı.</p>

  <p>Teinosuke cenaze törenine katılmazlarsa hoş olmayacağını düşünüyordu. Ama işler bu noktaya geldiğinde her şeyden önce, iki baldızının da geleceklerini düşünmeleri gerekiyordu. Cenaze töreninde bir sürü insanla yüz yüze geleceklerdi. Üstelik o gazete meselesinden sonra, Okubata ailesiyle öyle bir yerde burun buruna gelmek hoş olmayacaktı. Bu nedenle kendisi katılmamaya karar verdi. Sadece Sachiko’dan özellikle herkesin gitmeyeceği bir saati seçerek baş sağlığına gitmesini istedi.</p>

  <p>Taeko cenaze törenine katıldı ancak naaşın yakılacağı krematoryuma gitmedi. Törenden döndüğünde hiç tahmin etmediği kadar kalabalık olduğunu anlattı. Hiç ummadığı insanlar da vardı. Itakura’nın tüm bu insanlarla ne zaman tanıştığına Taeko da şaşırmıştı. Küçük Efendi Kei de her zamanki sersemliği ile, merhumun Okubata mağazasından arkadaşlarıyla birlikte orada bulunmuştu.</p>

  <p>Ailesi, merhumun küllerinin memleketi Okayama’daki aile tapınağına gömülmesine karar vermişti. Cenazeden sonra Tanaka’daki, “Itakura Fotoğraf Stüdyosu’nu kapatırlarken Makioka’lara haber vermediler. Bu haberi başka yerden duyan Teinosuke’ler merhumun ailesinin kendilerini daha fazla rahatsız etmekten çekindikleri için böyle yaptıklarına kanaat getirdiler.</p>

  <p>Taeko ölümünün otuz beşinci gününe kadar anma törenlerinin yapıldığı her yedi günde bir, tek başına merhumun memleketine sessiz sedasız giderek mezarını ziyaret etti. Ailesinin evine uğramadan oradan ayrılmayı tercih etti. Sachiko bu durumun farkındaydı.</p>

  <p class="bosluk"/>

  <p>Yukiko ve Etsuko, hemşire Mito ayrıldıktan sonra, müştemilatta ikisi kalınca kendilerini yalnız hissettiler, O-Haru’nun da onlarla kalmasını sağladılar. Ama o da sadece iki gün sürdü. Itakura’nın cenazesinden önceki gece, Etsuko’nun hastalığı tamamen iyileştiği için ana binadaki odalarına döndüler. Ardından müştemilat formalinle dezenfekte edildi. Teinosuke de çalışma odasını tekrar oraya taşıdı.</p>

  <p>Tüm bunlar olurken yani mayısın sonlarına geldiklerinde, bir gün Makioka’lara Almanya’dan gönderilen, Sibirya üzerinden gelen bir mektup ulaştı. Onu da burada aktaralım. Manila’dan Hamburg’a dönen Bayan Stolz’un, Sachiko’ya hitaben yazdığı İngilizce bir mektuptu.</p>

  <p class="bosluk"/>

  <p class="p22">2 Mayıs 1939, Hamburg</p>

  <p class="p13">Sevgili Bayan Makioka,</p>

  <p class="p13"> Ben, sizin çok nazik mektubunuza daha önce cevap veremedim,
kusura bakmayın efendim. Fakat ben Manila’dayken de, gemide de hiç vaktim olmadı. Ben, kız kardeşim hasta olduğundan hâlâ Almanya’da olduğu için onun yerine çok eşyalar toplamam gerekti. Ayrıca ben, onun üç çocuğunu da buraya getirdim. Yani beş çocuğa baktım. Ben, Cenova’dan Bremerhaven’e ulaşana kadar hiç dinlenmeye vaktim olmadı. Benim kocam, Bremerhaven’e geldi. Bizler hepimizin sağ salim ülkemize geri döndüğüne sevindi. Benim,kocam iyi görünüyordu. Peter de öyleydi. O benim annem babam, arkadaşlarımla birlikte Hamburg Garına karşılamaya geldi. Ben, benim yaşlı babamı ve diğer kız kardeşlerimi henüz görmedim. Bizler ilk önce evimizi kurmak istiyoruz ancak çok vakit alıyor. Bizler, çok ev gezip gördük, sonunda bize uygun olan bir yer bulduk. Şimdi mobilyalar, mutfak eşyaları alıyoruz, iki hafta içinde her şey tamam olacak herhalde. Bizim oradan gönderdiğimiz kargolar henüz gelmedi. On güne kadar gelmesini umuyorum. Peter ve Fritz hâlâ arkadaşların yanında kalıyorlar. Peter okulda çok çalışıyor. Hepinize çok selam söylüyor. Mayısta bizim arkadaşlarımızdan Japonya’ya dönecek birileri var. Onlar Etsuko için, küçük bir hediye getirecekler. Bunu sizlere, bizim dostluğumuzun bir nişanesi olarak kabul edin. Sizler ne zaman Almanya ya geleceksiniz? Sizlere Hamburg’un gezdirip gurur duymak istiyoruz. Harika bir şehir!</p>

  <p class="p13">Rosemarie de, Etsuko’ya mektup yazdı. Etsuko, sen de bir şeyler yaz lütfen. İngilizce yazarken hata yapacağım diye endişelenmeye gerek yok. Ben de çok hata yapıyorum. Satō Bey’in o evinde şimdi kim oturuyor acaba? Ben, o çok güzel yeri sürekli hatırlıyorum. Satō Beye bizden çok selam söyleyin lütfen. Ayrıca sizin ailenize de çok selam söyleyin lütfen. Etsuko, Peter’ın ona gönderdiği ayakkabıları aldı mı acaba? Ben senin, onun için gümrük ödemek zorunda kalmadığınızı umuyorum.</p>

  <p class="p22">Sevgiler<br/>Hilda STOLZ</p>

  <p class="bosluk"/>

  <p>Bu Bayan Stolz’un mektubuydu. Onun dışında aynı zarfta, üzerine “Bunu ben Almancadan İngilizceye çevirdim, Rosemarie’nin mektubu” notu düşülmüş bir mektup daha vardı.</p>

  <p class="bosluk"/>

  <p class="p22">2 Mayıs 1939, Çarşamba</p>

  <p class="p13">Sevgili Etsuko,</p>

  <p class="p13">Ben çok uzun süredir sana mektup yazmadım. Şimdi, ben sana mektup yazıyorum. Ben Bayan Von Pustan’ın evinde kalan Japonları tanıyorum. O, Yokohama Bankası’ndan biri, Onun karısı ve üç çocuğu da şimdi burada. Onların isimleri Imai. Manila’dan, Almanya’ya yolculuk çok ilginçti. Bizler sadece bir kez Süveyş Kanalı’nda çöl fırtınasına yakalandık o kadar. Benim kuzenlerim Cenova’da gemiden indiler. Sonra onların anneleri trenle onları Almanya’ya götürdü. Biz gemiyle Bremerhaven’e kadar gittik.</p>

  <p class="p13">Bizim kaldığımız pansiyonda, bizim odamızın penceresinin altında bir tane siyah kuş yuva yapmış. Önce o yumurta doğurdu. Sonra şimdi, o kuluçkaya yatmak zorunda. Bir gün ben bakarken, kuşun babası gagasında bir sinek getirdi. Kuşun babası bunu kuşun annesine vermeye çalıştı. Fakat kuşun annesi uçup gitti. Kuşun babası çok akıllıydı, sineği yuvaya bırakıp uçup gitti. Kuşun annesi bir süre sonra döndü. Sonra o sineği yedi. Sonra tekrar yumurtanın üzerine oturdu.</p>

  <p class="p13">Çok yakında bizim yeni evimiz olacak. Adresimiz: 14 No. zemin kat, sol taraf. Overbeck Strasse.</p>

  <p class="p13">Sevgili Etsuko, bana hemen mektup yaz.</p>

  <p class="p22">Herkese selamlar<br/> Rosemarie</p>

  <p class="bosluk"/>

  <p class="p13">Not: Dün biz Peter’ı gördük. O da herkese selam söylüyor.</p>
</body>
</html>