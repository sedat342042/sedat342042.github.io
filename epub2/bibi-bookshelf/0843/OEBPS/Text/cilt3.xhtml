<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/StyleM.css" rel="stylesheet" type="text/css"/>
</head>

<body>
  <h2>Birinci bölüm</h2>

  <p>Yukiko, şubatta, İmparatorluğun Kuruluş Günü olan <i>Kigensetsu</i>’da Kansai’ye geldiğinden beri, mart, nisan, mayıs derken dört aydan fazla olmuştu. Artık dönmeyi tamamen aklından çıkarmış, Ashiya’ya iyice yerleşmişken haziran başında hiç ummadıkları bir şey oldu. Tokyo’daki ablalarından, Yukiko’nun evlilik meselesiyle ilgili bir haber geldi. “Hiç ummadıkları” bir şeydi; çünkü evvelsi sene mart ayında Jinba Hanım’ın bulduğu Nomura’dan beri çıkan ilk kısmetti. Üzerinden tam iki sene, üç ay geçmişti. Yıllardır Yukiko’nun kısmetiyle ilgili bir şey olursa önce Sachiko işitir, büyük ablalarını durumdan haberdar eden o olurdu. Büyük eniştesinin ağzı bu konuda bir kez yandığı için, onlar ailecek bu işe doğrudan karışmamaya çalışıyorlardı. Bu sefer evlilik konusu büyük eniştesinden çıkmıştı. Eniştesi konuyu karısına anlatmış, o da durumu Sachiko’ya bildirmişti. Bu açıdan da, hiç “ummadıkları” bir şey olmuştu. Yine de Sachiko’lar, büyük ablasından gelen mektubu okuduklarında pek içlerine sinmemiş, anlatılanı öyle havalara uçacak bir kısmet olarak görememişlerdi.</p>

  <p>Bu kısmeti Tatsuo Eniştelerinin büyük ablası Sugano Hanım bulmuştu. Bu hanım, Ōgaki’li varlıklı bir çiftçi ailesi olan Sugano’ların geliniydi. Sugano’lar, Nagoya’nın önde gelen ailelerinden Sawazaki’leri uzun yıllardır tanıyorlardı. İşte o sülalenin başında olan bey, eniştesinin ablası aracılığıyla Yukiko’yla hayırlı bir iş için tanışmak istiyordu. Sachiko’lar, Sawazaki’lerin seleflerinin Soylular Kamarası’nda yer aldıklarını, üstelik en çok vergi ödeyenlere ayrılan özel bir mevkiye sahip olduklarını duymuşlardı. Bu aile hakkında bildikleri bundan ibaretti.</p>

  <p>Tatsuo’nun ailesinde, Sachiko ile kardeşlerini en iyi tanıyan bu Sugano Ablasıydı. Sachiko yirmi yaşlarındayken Tatsuo, Tsuruko, Yukiko ve Taeko’yla birlikte Nagara Nehri’ne <i>ukai</i> denilen balık avına gitmişlerdi. Yüzlerce yıllık bir gelenek olan <i>ukai</i>’de boynuna ip bağlanan karabataklar kullanılarak teknede balık avlanırdı. İşte o avdan dönüşte kız kardeşler Sugano’ların evinde bir gece kalmışlardı. Ondan iki-üç sene sonra da hep birlikte <i>takegari</i>’ye [mantar toplama] davet edilmişler, yine Sugano’ların evinde kalmışlardı.</p>

  <p>Sachiko o eve giderken Ōgaki şehrinden sonra yarım saat kadar bozuk taşra yollarından geçmiş olduklarını hatırlıyordu. Sugano’ların evi tenha bir köydeydi. İki tarafında çalıdan çitler olan dar ve uzun bir köy yolunun sonunda, yakınlarında kasvetli birkaç köy evi bulunan büyük kapılı malikâneye ulaşmışlardı. 1600’lerden, Sekigahara Muharebesinden kaldığı söylenen malikânenin muhteşem bir görünüşü vardı. Malikânenin uzaktan bile dikkatlerini çeken büyük kapısından girince bahçenin öte yanında dik çatılı iki bina görünüyordu. Bunlardan biri ana bina, diğeri ataların ruhlarına adanmış Budist levhalarının bulunduğu bina idi. Evin arkasında, taşları yosun tutmuş bir gölet, daha ötede bostanlar vardı. Sonbaharda gittiklerinde, dalları kestane dolu ağaçlara çıkan küçük kızların onlar için kestaneleri aşağıya düşürdükleri Sachiko’nun hâlâ aklındaydı. O zaman kendilerine, çoğu ev yapımı sebze yemekleri ikram edilmişti. Soya püresinden yapılan <i>miso</i> çorbalı kulkas kökünün ve soya sosunda pişirilmiş lotus kökünün pek lezzetli olduğunu da hatırlıyordu.</p>

  <p>Gittikleri bu evin sahibesi olan Sugano Hanım, yani Tatsuo Eniştesinin ablası şimdi dul kalmıştı. Kendine yapacak bir şeyler aradığından olacak, Yukiko’nun hâlâ evlenmediğini duyunca ona iyi bir kısmet bulmayı aklına koyduğu, Sachiko’nun kulağına kadar gelmişti. Bu seferki teklif, işte o dul kadının kendilerine yardım etme isteğinden kaynaklanmış gibiydi.</p>

  <p>Sawazaki sülalesinin şimdiki reisi nasıl biriydi? Yukiko’yla hayırlı bir iş için görüşmek istemesi nasıl olmuştu? Tsuruko, Sachiko’ya gönderdiği mektupta bunlardan üstünkörü bahsetmişti. Sugano Abla’dan, “Sawazaki Bey’i, Yukiko ile bir araya getirmek istiyorum. Yukiko’nun Ogaki’ye kadar gelmesini istiyorum,” diye haber geldiğini yazmış, şunları eklemişti: Sawazaki ailesinin onlarca milyon yene varan mal varlığıyla Makioka’ların bugünkü hali arasında dünyalar kadar fark vardı. Birbirlerine hiç denk olmadıkları için böyle şeyin söz konusu olması şaka gibi gözüküyordu. Fakat talibin önceki eşi vefat etmişti. İkinci evliliği olacaktı. Şimdiden Osaka, Kobe’ye birilerini göndererek Makioka ailesini de, Yukiko’nun nasıl biri olduğunu, nasıl göründüğünü de iyice araştırmış, sonrasında onunla tanışmak istemişti. O yüzden tamamen boş bir şey gibi de gözükmüyordu. Sugano Abla o kadar uğraşmıştı, onun bu nezaketini görmezden gelirlerse, Tatsuo Enişteleri zor durumda kalırdı. Ardından mektupta şunları yazmıştı.</p>

  <p class="bosluk"/>

  <p class="p11">Sugano Abla, “Şimdilik Yukiko’yu gönderin, taliple ilgili detayları sonradan haber vereceğim,” dediği için durumun tam olarak ne olduğunu bilmiyorum. Yine de hiç mırın kırın etmeden görüşmeye gitmesini istiyorum. Hem Yukiko’nun sizin yanınızda kalışı epeyce uzadı. Ben de zaten geri çağırmayı düşünüyordum. Tokyo’ya gelirken yol üzerinde oraya uğramış olur. Sugano Abla özellikle kimin eşlik etmesini istediğini söylemedi. Hem enişten çok meşgul. Benim durumumu da biliyorsun. Yukiko’ya senin eşlik etmen mümkün mü? Öyle resmî bir şey olmayacak. Sadece tanışmış olacaklar. Bu nedenle sanki gezmeye gidiyormuş gibi düşünün.</p>

  <p class="bosluk"/>

  <p>Ablası öyle çalakalem yazmış gibi gözükse de, aslında, “Yukiko ne olursa olsun gidecek!” diyordu. Sachiko önce mektubu Teinosuke’ye gösterdi. O da işin çok aceleye getirildiğini düşünüyordu. Ablasının her zamanki sağduyulu haline hiç benzemiyordu. Biraz düşüncesizce davranılıyor gibiydi. Nagoya’lı Sawazaki’ler Osaka civarında bile tanınmış bir aileydi. Öyle ne idüğü bilinmedik birileri değildi. Yine de, Yukiko ile tanışmak isteyen kişinin nasıl biri olduğunu öğrenmeden, diğer tarafın sözüne uyarak Yukiko’yu göndermekle düşüncesiz, aceleci görünmekten kurtulamayacaklardı. Karşı taraf zaten kendilerinden yüksek mevkide, varlıklı kişilerdi. Onların gözünde de kendi yerlerini bilmiyor gözükeceklerdi. Zaten iki aile arasında böyle bir farklılık olmasa bile, şimdiye kadar taliplerini son anda bir sebep yüzünden reddeden Yukiko kendilerinden, görücüye çıkmadan karşı tarafı iyice araştırmalarını istemişti, değil mi? Ablalarının da bunu çok iyi biliyor olması gerekirdi.</p>

  <p>Teinosuke durumu biraz garip bulduğunu önceki akşam ofisten eve döndüğünde tekrar söyledi. O gün tanıdığı birkaç kişiye sormuş, Sawazaki’lerin aile reisi hakkında öğrenebildiği kadar bilgi edinmeye çalışmıştı. Sawazaki Bey, kırk dört-kırk beş yaşlarındaydı. Waseda Üniversitesi Ticaret Bölümü’nden mezundu. Eşini iki-üç yıl önce kaybetmişti. Eski karısı saraydan soylu bir ailedendi. Ondan iki ya da üç çocukları olmuştu. Ekonomik durumları halen çok iyiydi, Nagoya’nın önde gelen varlıklı ailelerinin arasında sayılıyorlardı. Soylular Kamarasında yer alan babasıydı. Aşağı yukarı bunları anlamıştı. Fakat daha detaylı şeyler öğrenememişti. Adamın nasıl biri olduğuna, huyuna suyuna dair kimse açık bir cevap verememişti. Soylu bir kadınla evlenebilecek kadar multimilyoner birinin, ikinci evliliği için bile olsa, şaşaalı günlerini çoktan geride bırakmış Makioka ailesinin kızını gelin almayı düşünmesine aklı yatmıyordu. Eğer gerçekten durum böyleyse, o zaman insan ister istemez talibin evlenmesine mâni olan bir kusuru olduğunu düşüyordu. Fakat dul Sugano Hanım, Yukiko’yu öyle bir yere gelin göndermeye kalkışmazdı, değil mi? Herhalde adam Yukiko’dan hoşlanmıştı. Belki, onun gibi bir Japon kızı, eski zaman kızları gibi tam bir ev kızı arıyordu. O sırada Yukiko’yu duymuş, kendisiyle tanışmak istemişti. Yahut Makioka’ların evinde, öz annesinden çok teyzesi Yukiko’yu seven bir yeğeni olduğunu duymuştu. Yukiko’nun, annesinin yerine her zaman yeğenine baktığı kulağına gitmiş, öyle birinin önceki eşinin çocuklarını seveceğini düşünmüş olabilirdi. Kim bilir, belki kendi çocuklarıyla arasının iyi olabileceğini yeterli görmüş, başka hiçbir şeyi önemsememişti. Olasılıkla Yukiko’yu tanımak istemesinin nedenlerinden biri, hatta en önemlisi buydu. Ya da Makioka’ların kızlarının methini duymuş, içinde bir merak uyanmış, tanışmak istemişti. Belki ciddi bir düşüncesi yoktu. Tokyo’dakiler bu konuya yeterli özeni göstermemişlerdi. Bu isteği Yukiko’ya kabul ettirmeye çalışmaları olasılıkla Tatsuo’nun, Sugano Ablasına “hayır” diyememesinden kaynaklanıyordu.</p>

  <p>Taneda ailesinin en küçük çocuğu olarak dünyaya gelen Tatsuo, her ne kadar Makioka’lara iç güveysi gelmişse de hâlâ kendi kardeşlerinin önünde başını dik tutamıyor görünüyordu. Tüm kardeşlerinin içinde en büyükleri olan Sugano Ablası, Tatsuo’nun gözünde tıpkı bir anne ya da teyze gibiydi. Onun istekleri Tatsuo için neredeyse bir emir gibiydi. Tsuruko da mektubunda, “Yukiko’nun kolayca evet diyeceğini sanmıyorum. Sachiko’cuğum, sen onu ikna eder, kabul etmesini sağlarsın. Bu işten bir şey çıkıp çıkmaması çok önemli değil. Ancak gitmezse enişten zor durumda kalır,” diye yazmış ve şöyle eklemişti: “Bu seferki iyice uç noktada bir şey, o yüzden bir yere varamayacak gibi geliyor. Yine de insanın kısmetinin nerede olduğu bilinmez. Hem Sugano’ların teveccühlerini kabul etmenin, Yukiko için fena bir tarafı yok.”</p>

  <p>Bu mektubun hemen ardından Sugano Hanım’dan da bir mektup geldi:</p>

  <p class="bosluk"/>

  <p class="p13">Meseleyi Tatsuo’ya açtığımda, Yukiko’nun sizin yanınızda olduğunu öğrendim, işi dolaştırmadan doğrudan size açmaya karar verdim. Ne olduğunu aşağı yukarı Tsuruko’dan duyduğunuzu tahmin ediyorum. Açıkçası bu işi pek ciddiye almadan düşünelim, bu yapacağınızı bana bir ziyaret olarak görün isterseniz. Son geldiğinizden beri yıllar geçti. Uzun zamandır sizinle görüşmedik. Sachiko’cuğum, Yukiko, Taeko ve daha henüz hiç görmediğim küçük kızınız Etsuko’yu da alarak buraya gezmeye gelmenizi rica ediyorum. Bizim buralar on küsur yıl sene öncesine göre pek değişmedi. Çok kişi buranın bu özelliğini bilmez ama ateşböceklerinin peşine düşeceğimiz mevsim yine yaklaştı. Bir haftaya kadar ateşböceklerinin en güzel zamanı olacak. Çevredeki çeltik tarlalarının içinden geçen, adı bile olmayan küçük dere boyunca karanlığın içinde uçuşup duran ateşböceklerinin görünüşleri pek güzeldir! Mantar toplamaktan ya da hazan yapraklarını seyretmekten çok farklı. Mutlaka sizin için de özel bir seyir olacaktır. Ateşböceği mevsimi çok kısa olur. Şimdi başlar, önümüzdeki hafta boyunca en iyi zamanı. Ondan sonra pek olmaz. Havanın nasıl olduğu da önemli tabii. Üst üste güzel hava sürüp giderse ateşböceği seyretmek için iyi değildir. Ama yağmur yağarsa da öyle. Yağmurun ertesi günü en iyi zamandır. Önümüzdeki hafta sonu iki gününüzü buna ayırmanız mümkün mü? Cumartesi akşamüzerine kadar burada olabilirseniz memnun olurum. Sizin gelmeniz vesile olur, Yukiko’yla Sawazaki Bey’in görüşmelerini de ayarlayabiliriz. Şimdiden nasıl olacağını bilemiyorum ama olasılıkla Sawazaki Bey buraya gelir, benim evimde görüşürler. En fazla yarım saat ya da bir saat kadar süreceğini tahmin ediyorum. Belki o gün Sawazaki Bey’in bir manisi vardır, bilemem. Bu nedenle o işin nasıl olacağına aldırmadan, asıl “hotaru-gari” için, yani ateşböceği seyretmeye gelmenizi istiyorum.</p>

  <p class="bosluk"/>

  <p>Mektupta Tokyo’dan gelen haberden farklı bir şey yoktu. Sachiko, ablasıyla eniştesinin her ne kadar, “Bu seferki iyice uç noktada bir şey, o yüzden bir yere varamayacak gibi geliyor,” deseler de, içten içe bu düş gibi şeyin gerçekleşmesini umduklarını düşünüyordu. Son zamanlarda Sachiko, Yukiko’nun evlilik işinin olacağına dair inancını yitirmeye başlamıştı. Bu nedenle şimdi bu öneriyi kestirip atmayı göze alamıyordu. Bundan dört-beş sene kadar önce de bu duruma benzeyen bir şey olmuştu. Konum olarak onlardan üstte biri Yukiko’ya talip olmuş, hepsi sevinçten havalara uçmuştu. Fakat işi iyice araştırdıklarında, aile içinde çok yakışıksız bir olay geçtiğini öğrenmiş, şaşkınlıktan donakalmışlardı. Teinosuke bu sefer de benzer bir durum olmasından şüpheleniyordu. Dul Sugano’nun iyi niyetini anlıyordu, yine de biraz aptal yerine konulduklarını düşünüyordu. İş usulüne uygun da yapılmıyordu. Öyle damdan düşer gibi, onları bir araya getireceğim demek ayıp olmuyor muydu? İçinde biraz da öfkeyle böyle düşünüyordu.</p>

  <p>Fakat ne olursa olsun bu, tam iki yıl üç ay aradan sonra çıkan ilk kısmetti. Sachiko, iki-üç yıl öncesine kadar yağmur gibi yağan kısmetlerin birden kesilmesinin nedenlerini düşünüyordu. Bir nedeni geçmişteki debdebeli dönemlerinin etkisiyle çok yüksek beklentileri olduğu için tüm kısmetleri geri çevirmeleriydi. Bir diğer nedense Taeko’nun adının dillere düşmesi olmalıydı. Sachiko her iki konunun da kendi sorumluluğunda olduğunu düşünüyor, elinde olmadan suçluluk duyuyordu. Böyle duygular içinde bocalarken bu mesele açılmıştı. Bir süredir, çevrelerinde bulunanların desteklerini yitirdiklerini, artık kimsenin kapılarını hayırlı bir iş için çalmadığını düşünmeye varacak kadar karamsarlığa düşmüştü. Bu işin olması ne kadar uzak görünse de, en başından reddederlerse bunun herkesin kendilerine daha da yüz çevirmelerine neden olacağından endişe ediyordu. Bu seferkini kabul edip giderlerse, en azından başka kısmetlerin çıkmasını sağlayabilirdi. Bunu reddederlerse belki yine bir süre kimseden ses soluk çıkmazdı. Üstelik bu sene Yukiko için uğursuz bir yıldı. Ablasının, eniştesinin bu konudaki tavırlarını tuhaf bulan Sachiko bile, böyle bir şeyi erişilmesi güç bir “düş gibi” diyerek kestirip atamazdı. Kocası ihtiyatı elden bırakmamaları gerektiğini söylüyordu ama gerçekten öyle mi olmalıydı? Sawazaki’ler ne kadar zengin olurlarsa olsunlar sonuçta karşılarındaki ikinci evliliğini yapacak, iki-üç çocuklu bir adamdı. Yukiko’yu bu kadar hakir mi görüyordu? Makioka’lar da köklü bir aileydi! Sachiko, kocasına bunları söylemeden edememişti. Teinosuke bunları duyunca ne söyleyeceğini bilemeyip susmuştu. Kendisini merhum kayınpederine karşı mahcup hissetmiş, Yukiko için üzülmeden edememişti.</p>

  <p>Karıkoca tüm bir gece düşünmüşler, sonunda Yukiko ne isterse onu yapmaya karar vermişlerdi. Ertesi gün Sachiko kardeşine, gelen iki mektuptan bahsederek ne düşündüğünü sormuştu. Tahmin ettiğinin aksine istemiyor görünmemişti. Kardeşi yine her zamanki gibi açık açık “olur” ya da “olmaz” demeden, “hı hı”, “ya” gibi cevaplarla geçiştirmesine rağmen Sachiko onun halinden, gitmeye gönüllü olduğunu bir şekilde anlamıştı. Bu mağrur kız kardeşinin bile gizliden gizliye artık sabırsızlandığını, bu nedenle görücüye çıkmak için işi her zamanki gibi yokuşa sürmemeye karar vermiş olabileceğini hissetmişti. Ayrıca, Sachiko ona konuyu açarken gururunu kıracak bir şeyler söylememeye özen göstermişti. Yukiko bu kısmetinin kendisine denk olmadığını da, ortada tuhaf bir durum olduğunu da hissetmemiş, gayriciddi bir şey olduğunu aklından geçirmemişti. Talibin çocuklarının olduğunu duyduğunda, mutlaka çocukların iyi yetişip yetişmediğini, yaşlarını, nasıl göründüklerini sorardı. Fakat bu sefer o konuya da pek girmemişti. Madem Tokyo’ya gitmesi gerekiyordu, hep birlikte onu yolcu etmeye Ōgaki’ye gelirlerse ateşböceklerinin peşinde dolaşmaktan rahatsız olmazdı.</p>

  <p>Sonradan Yukiko’nun bu sözlerini duyan Teinosuke, “Yukiko’cuk, zengin bir eve gelin gitmek istiyor demek,” diye yorum yapmıştı.</p>

  <p>Sachiko, dul Sugano’ya şu minvalde bir mektup yazdı:</p>

  <p class="bosluk"/>

  <p class="p13">İyi niyetinize sığınıp davetinizi kabul ediyoruz. Kendisi beyefendiyle görüşmeyi kabul ediyor. Ben, Yukiko, Taeko, Etsuko dördümüz sizi rahatsız edeceğiz. Eğer mümkünse bir şey istirham edeceğim. Etsuko çok uzun süre hasta yattı. Daha yeni ayağa kalktı. O yüzden devamsızlığı çok oldu. Okulunu aksatmaması için cuma, cumartesi günleri daha uygun. Bir de görücü İşini Etsuko’nun bilmesini istemiyoruz. Siz de, sadece bizim ateşböceklerini seyretmeye geldiğimizi düşünürseniz seviniriz.</p>

  <p class="bosluk"/>

  <p>Aslında bir gün önceye almasının sebebi Yukiko’yu Ōgaki’den doğrudan Tokyo’ya yolcu etmek yerine hep birlikte Gamagōri’ye kadar giderek onu geçirmek istemesindendi. Cuma akşam Sugano’ların orada kalır, cumartesi Tokiwakan Hanı’na geçerlerdi. Sonra da pazar öğleden sonra Gamagōri’de vedalaşır, aynı gün içinde Yukiko, Tokyo’ya, kendileri de Kansai’ye dönerlerdi. Etsuko’yu da pazartesi okula gönderebilirlerdi. Sachiko böyle planlamıştı.</p>


  <h2 id="sigil_toc_id_63">İkinci bölüm</h2>

  <p>Sachiko aslında bu yaz günü, buharlı trene Batı tarzı kıyafetlerle binmeyi tercih ederdi. Fakat görücü meselesi olduğu için kıyafetine özen göstermişti. Kimonosuna ve çift kat dokuma Hakata kuşağının sıcağına tahammül etmeye çalışırken, bir yandan da üzerinde Etsuko’nun giydiklerinden pek farkı olmayan düz bir Batı giysisi olan Taeko’ya içten içe imreniyordu. Yukiko da, aslında, böyle zor zamanlardan geçilen bir dönemde, dikkat çekecek bir şey giymek istememiş, kimonosunu bavuluna koyup yanına almayı düşünmüştü. Fakat ne olacağı konusunda hiçbir şeyi kararlaştırmamışlardı. Oraya vardıklarında adam kendisini bekliyor olabilirdi. Hazırlanıp gitmek daha iyi olurdu. Bunun üzerine o da özenle hazırlanmıştı.</p>

  <p>Teinosuke, Osaka’ya kadar Devlet Demiryolları treniyle onlarla birlikte geldi. Yol boyunca, karşısında oturan Yukiko’ya bakıp hayranlıkla iç geçirerek Sachiko’nun kulağına, “Çok genç görünüyor!” diye tekrar etti. Gerçekten de uğursuz olduğuna inanılan otuz üç yaşında birine hiç benzemiyordu. Makyajı, ince yapılı, hüzünlü yüzünün hatlarını ortaya çıkarmıştı. Jorjet benzeri yazlık kumaştan yapılmış kimonosunun deseni çok hoştu: mor zemin üzerine bambu hasır örgüsüne benzeyen <i>kagome kuzushi</i> deseni, yer yer serpiştirilmiş Japon tırfıllarının çiçekleri ve beyaz konturlu dalgalar... Kimononun yarım metreyi bulan yenleri ise ipek kumaştan yapılmıştı. Buraya gelecekleri kesinleşir kesinleşmez ona en yakışan kimonolarından bir tanesi olan bu kimonoyu, Tokyo’ya telefon ederek acele kargoyla göndermişlerdi.</p>

  <p>Sachiko da papağan gibi, “Genç görünüyor, değil mi,” diye tekrarladı. “Onun yaşında başka biri öyle bir kıyafeti taşıyamaz.”</p>

  <p>Yukiko neden bahsedildiğini anlamış olacak, başını önüne eğdi. Gözünün yanındaki leke, son zamanlarda hiç yok olmuyordu. Sachiko geçen sene ağustosta Yukiko’nun Etsuko’yla birlikte, Peter’ları yolcu etmek için Yokohama’ya yola çıkmalarından bir gece önce lekenin tekrar çıktığını görmüştü. O zamandan beri leke arada koyulaşıp açılıyor ancak tamamen yok olmuyordu. Azaldığında bilmeyen birinin fark etmeyeceği gibi oluyordu. Kafasına takan birisi için ise belli belirsiz kaldığı anlaşılıyordu. Eskiden menstrüasyondan önce ve sonra belirginleşir, sadece belli bir dönemde ortaya çıkardı. Artık iyice düzensizleşmiş, herhangi bir zamanda koyulaşıp açılmaya başlamış, menstrüasyonuyla ilgisi kalmamıştı. Durumu fark eden Teinosuke endişelenmiş, iğne yaptırmayı önermişti. Sachiko da bir uzmana göstermek istiyordu. Geçen sene Osaka’da muayene ettirdiklerinde iğnenin defalarca tekrar edilmezse bir sonuç vermeyeceğini, evlendiğinde geçeceğini söylemişlerdi. Alışınca gözü rahatsız etmiyordu aslında. Yakınındakiler endişe etse de, başkaları önemsemiyor görünüyorlardı. En önemlisi Yukiko bundan etkilenmiyordu. Sonunda bu konuyu bir kenara bırakmışlardı. Ne yazık ki bugünkü gibi makyaj yaptığında pudranın altından belli oluyor, tıpkı termometrenin içindeki civa gibi belli bir açıdan bakıldığında açıkça görülüyordu. Teinosuke, Yukiko sabah makyaj odasında hazırlanırken lekeyi zaten fark etmişti. Şimdi trende baktığında her zamankinden daha belirgin olduğunu görüyordu. Ne kadar iyi niyetle bakılırsa bakılsın insanların dikkatini çekecekti. Sachiko hiçbir söze gerek kalmadan, kocasının aklından geçenleri anladı. Zaten karıkoca en başından beri bu seferki işe sıcak bakmıyorlardı. Bir de bunu görünce içlerinde uyanan karamsarlığı ellerinden geldiğince yüzlerine yansıtmamaya çalıştılar. Ama ikisi de aynı hisleri paylaştıklarını bitiyorlardı.</p>

  <p>Etsuko bugün Ōgaki’ye gidişlerinin tek sebebinin ateşböceklerini seyretmek olmadığını çoktan anlamış görünüyordu. Osaka’da buharlı trene binerken, “Anneciğim, neden kimono giydin?” diye sordu.</p>

  <p>Sachiko çocuk diliyle cevap verdi: “Aslında ben de Batı kıyafetleri giymek istedim ama cicilerimi bicilerimi giymezsem ayıp olur diye düşündüm.”</p>

  <p>Etsuko hiç ikna olmamış bir ifadeyle, “Yaa...” dedi. “Peki neden anneciğim?”</p>

  <p>“Neden olacak... Taşralı bir teyzenin yanına gidiyoruz. O tür insanlar böyle şeylere dikkat ederler.”</p>

  <p>“Bugün özel bir şey yok mu yani?”</p>

  <p>“Ne olduğunu biliyorsun. Ateşböceği seyrine gideceğiz öyle, değil mi?”</p>

  <p>“Tamam ama ateşböceği seyri için sen de ablam da çok fazla süslüsünüz!”</p>

  <p>“Etsuko’cuğum, ateşböceği seyri var ya...” diye Taeko, ablasının imdadına yetişti. “Biliyor musun eskiden, çok güzel resimlerini yapmışlar. Prenses bir sürü nedimesini yanına alır, uzun kollu cicili bicili kimonosunu giyermiş,” diye elleriyle kollarıyla tarif ederek anlatmaya başladı. “Hepsi ellerinde ateşböceği tutmaya yarayan yelpazeleriyle göletin çevresinde, topraklı köprünün üzerinde gezinir, ateşböceklerini takip ederlermiş... Ateşböceği seyrine <i>yūzen</i> desenli cicili bicili kimonolar giyerek zarif bakımlı gitmezsen, tadına varamazsın.”</p>

  <p>“Peki sen niye öyle giyinmedin?”</p>

  <p>“Benim bu mevsime uygun gezmelik cici bicili kıyafetim yok ki! Bugün ablan prenses, ben de onun modern nedimesiyim!”</p>

  <p>Taeko birkaç gün kadar önce, ölünün yirmi birinci günü için Okayama’ya gitmişti. Şimdi, üzerinden, o elim olayın izi gitmiş görünüyordu. İyiydi. Yol boyunca arada şapşalca şeyler söyleyerek Etsuko’yu, ablalarını kahkahalara boğup durdu. Arada içinde şekerlemeler dolu bir kutudan usulca bir şeyler çıkararak ağzına atıyor, diğerlerine de veriyordu.</p>

  <p>“Ablacığım bak! Mikami Dağı görünüyor!”</p>

  <p>Kyoto’nun doğusuna çok az gelmiş olan Etsuko, ikinci kez geçtiği Ōmi-ji gezi hattının manzarasını seyrederken, geçen sene başkente giderken Yukiko’nun kendisine öğrettiği şeyleri tek tek hatırlıyordu: <i>Seta no Nagahashi</i> [Uzun Seta Köprüsü], Mikami-yama Dağı, Azuchi’de Sawayama-jō Kalesi’nin kalıntıları...</p>

  <p>Buharlı tren Notogawa İstasyonu’ndan çıktıktan biraz sonra güm diye bir ses duyuldu. Ardından tren olmadık bir yerde durdu. Yolcular pencereden başlarını çıkarıp baktılar, tarlaların içinde tren yolunun biraz kavis yaptığı bir yerde set üzerinde duruyorlardı. Tren yerinden kıpırdamıyordu. Ne olduğu bulundukları yerden anlaşılmıyordu. Lokomotiften birkaç görevli inerek geldi, trenin altına göz atarak şöyle bir dolaştı. O sırada herkes, “Ne oluyor? Ne oluyor?” diye soruyordu. Fakat adamlar sebebini bilmediklerinden mi, bilseler de söylemediklerinden mi, “Şey...” diye geçiştirdiler. Üzerinden on dakika kadar geçmiş hâlâ hareket etmemişlerdi. O arada arkalarında bir tren daha durdu. O trendeki görevliler de inip duruma baktılar. Sonra Notogawa İstasyonu tarafına aceleyle gittiler.</p>

  <p>“Ne oldu acaba anneciğim?”</p>

  <p>“Ne oldu sahiden?”</p>

  <p>“Bir şeye mi çarptık?”</p>

  <p>“Pek öyle gözükmüyor.”</p>

  <p>“Bir an önce hareket etse keşke.”</p>

  <p>“Aptal tren, böyle bir yerde kaldı.”</p>

  <p>Tren durduğunda, Sachiko’nun aklına ilk gelen birine çarptıkları olmuştu. Neyse ki öyle fena bir şey yoktu. Belki böyle ücra yerlerin banliyö trenleri böyleydi. Ya da özel hat treni olduğu için böyle olmuştu. Seyahat etmeye pek alışık olmayan Sachiko durumu garipsese de, trenin böyle bir ana demiryolu hattı üzerinde bile, uzun süre, belki otuz dakikadan fazla ne olduğu belli olmadan kalması sık sık olan bir şeydi. Sachiko için, dışarıdan bir şey olmamış gibi gözükmesine rağmen giderek yavaşlamaları en sonunda da güm diye durmaları ne kadar saçma sapan, anlamsız bir şeydi. Sanki buharlı tren bugün görücüye çıkma işini altüst ediyormuş gibiydi. Gerçekten de Yukiko’nun görücüye çıkacağı gün hep bir talihsizlik olur, hiç beklenmedik bir şey çıkardı. Sachiko, “Bu sefer bir şey çıkmasa bari,” diye endişelenip duruyordu zaten. Bugün şanslarına bir mâni olmadan trene bindiklerinde, “Bu işi atlattık,” diye derin bir iç geçirmişti. Şimdi böyle bir şey çıktığı için yüzünün iyiden iyiye asıldığını kendisi bile fark ediyordu. Bunu gören Taeko, “Nasıl olsa acelemiz yok. Tren şöyle bir nefes alsın canım. Biz de o arada bir şeyler yeriz,” diye işi şakaya vurdu.</p>

  <p>Sachiko da kendini toplayarak, “Evet, hazır durmuşken daha rahat yeriz,” dedi. “Hem bu sıcakta bir an önce yemezsek yemeklerin tadı da kaçar.”</p>

  <p>Sachiko bunları söylerken, Taeko çoktan ayağa kalkmış trenin bagaj rafındaki sepeti, bohçaları indirmeye başlamıştı.</p>

  <p>“Koisan, omlet rulolarına bir şey olmamış, değil mi?”</p>

  <p>“Asıl klüp sandviçler ne halde bilmiyorum. Önce onları açayım mı?”</p>

  <p>“İştahın yerinde Koisan. Deminden beri ağzın hiç boş durmadı zaten!” dedi Yukiko. Ablasıyla kardeşinin dile getirmeden kendisi için endişelendiklerini fark etmemiş gözüküyordu. On beş dakika sonra, yeni gelen bir lokomotife bağlanan tren ağır ağır yola koyuldu.</p>


  <h2 id="sigil_toc_id_64">Üçüncü bölüm</h2>

  <p>Kız kardeşler buraya son kez geldiklerinde kestane toplamaya davet edilmişlerdi. 1925’in sonbaharıydı. Sachiko henüz bir genç kızdı, o sıralar Teinosuke ile nişanlıydılar. Zaten iki-üç ay sonra da düğünleri olmuştu. Gitmelerinin üzerinden on dört yıl geçmişti. Sachiko o zaman daha yirmi üç yaşındaydı. Yukiko on dokuz, Taeko ise on beş. Son geldiklerinde dul kadının kocası henüz sağdı. Adamın çok belirgin bir aksanı vardı. O bölgenin aksanıyla sözcükleri yaya yaya konuşuyordu. Kalın olması gereken sesleri ince, ince olması gerekenleri kalın telaffuz ediyordu. Yaşlı adamın ağzından o sesler her çıktığında üç kız kardeş birbirlerine bakıyor, gülmemek için kendilerini güç tutuyorlardı. Bir keresinde atalarının ruhlarına adanan Budist levhalarından bahsederken, “Atalarımızın ruhları,” diyeceğine, “Atalaarimizin ruhileriii,” dediğinde gülmelerini tutamamışlardı. Tatsuo Eniştelerinin kendilerine nasıl ters ters baktığını Sachiko hâlâ hatırlıyordu. Tatsuo, 1600’de yapılan Sekigahara Savaşı kayıtlarında adları geçen, çiftçi samuraylardan olan Sugano’larla akraba olmaktan pek gurur duyardı. Fırsatını bulur bulmaz karısı Tsuruko’yu ve baldızlarını buralara sürükleyip getirmişti. Sonra da yakınlardaki eski savaş meydanını, Fuwa no Sekiato Kapısı’ın büyük bir kıvançla gezdirmişti. İlk geldiklerinde yazın en sıcak günleriydi. Tozlu, sıcak taşra yollarında hurda bir arabayla oradan oraya sürüklenmekten bitip tükenmişlerdi. İkinci gelişlerinde de onları yine aynı yerlere götürmüşlerdi. Aynı şeyleri ikinci kez görmenin ilginç bir yönü de kalmadığı için çok sıkılmışlardı. Başka yerlerden olanların anlamayacağı bir şeydi ama doğma büyüme Osaka’lı olmaktan gurur duyan Sachiko, çocukluğundan beri yaşadığı yerlerin tarihinde etkisi olmuş, on altıncı yüzyılda yaşamış ünlü general ve <i>daimyō</i> Hideyoshi Toyotomi ve ikinci eşi Yodogimi’ye hayranlık duyardı. O yüzden Toyotomi sülalesinin düşüşüne neden olan bu savaş pek ilgisini çekmiyordu.</p>

  <p>İkinci gelişlerinde, bahçede ana evden ayrı Japon tarzı bir köşk yeni tamamlanmıştı. Onun açılışı vesilesiyle davet edilmişlerdi. Yaşlı adam burayı arada öğle uykusu çekmek, kimi zaman <i>go</i> oyunu oynamak ya da özel misafirlerini ağırlamak için yaptırdığını anlatmıştı. Buraya Ranka Köşkü adını vermişti. Köşkün, sekiz <i>tatami</i>’lik bir odası ve altı <i>tatami</i>’lik bir girişi vardı. Ana bina ile burayı, iki yanı açık, üzeri çatıyla örtülü, v şeklinde uzun bir geçit bağlıyordu. Köşk, Zen geleneğine dayalı <i>sukiya</i> tarzında yapılmıştı. Alımlı gözüküyor ama bayağıya kaçmıyordu. Yine de bir çiftçi samurayın evi olduğunu hatırlatan hafif bir kabalık seziliyordu. Buna rağmen, insanda hoş duygular uyandırıyordu.</p>

  <p class="bosluk"/>

  <p>Bu gelişlerinde, onları Ranka Köşkü’ne götürdüklerinde üzerinden geçen on dört senenin izi yansımış olacak, o zamana göre daha sakin, sessiz bir yer olarak bulmuşlardı.</p>

  <p>“Ah, hoş geldiniz!”</p>

  <p>Dördü, sekiz <i>tatami</i>’lik odada bahçeyi seyrederek soluklanırken dul kadın gelini ve torunlarıyla yanlarına geldi. Kendilerini defalarca selamladı. Ōgaki’de bir bankada çalışan, ailenin şimdiki reisinin hanımını Sachiko’lar ilk kez görüyorlardı. Kollarında yeni doğmuş bebeğini taşıyordu. Bir de ardına utangaç utangaç yapışan altı yaşlarında bir erkek çocuğu vardı. Gelinin ismi Tsuneko’ydu. İki torunundan büyüğü Sōsuke, küçük kız da Katsuko’ydu. Dul kadın onları tek tek tanıştırdı.</p>

  <p>Uzun süredir görüşmüyorlardı ama burada da kız kardeşlerin ne kadar “genç” göründüğü konusu açıldı. Dul kadın, az önce arabanın sesini duyup onları karşılamaya çıktığında, gözleri artık o kadar iyi görmediği için olacak, arabadan ilk inen Taeko’yu Etsuko zannetmişti. Ardından Yukiko’yu Taeko, Sachiko’yu da Yukiko sanmış, sonra da Sachiko gözükmüyor, diye düşünmüştü. Başka bir küçük kız olmasını tuhaf bulmuştu. Yine de yanıldığını fark etmemişti. Buraya onları selamlamaya geldiğinde, yüz yüze konuşurken, durumu yavaş yavaş anlamaya başlamıştı. Gelini Tsuneko da onunla ağız birliği etmiş gibi, “İlk kez karşılaşıyoruz fakat eskiden beri hakkınızda çok şey duydum. Yaşlarınızı da duymuştum. Yine de arabadan indiğinizde, ben de hanginizin hanginiz olduğunu hiç anlayamadım. Yukiko Hanım, benden bir-iki yaş büyük diye biliyordum...” derken sözünü yarıda kesti. Peşinden dul kadın, “Tsuneko otuz bir yaşında,” diye ekledi. Yıllar önce evlenmiş, iki çocuk annesi bir kadının Yukiko’dan daha büyük gözükmesi normaldi. Tsuneko, bugün kendisine daha özen göstermiş görünüyor ancak Yukiko’nun yanında çok farklı duruyordu. Dul kadın, “Genç gösteriyor demişken, Taeko da gerçekten çok genç gösteriyor. Buraya ilk geldiğinde bu küçükhanımdan,” diye Etsuko’yu göstererek, “biraz daha büyüktü. İkinci kez geldiğinde 1925 yılıydı. Herhalde on beş yaşlarındaydı. Görünce gözlerime inanamadım. Üzerinden on dört yıl geçmemiş sanki. Şaşırdım kaldım. Az önce Taeko’yu Etsuko sanmam benim dikkatsizliğimden, tamam. Ama şimdi şöyle iyice bir bakıyorum da, en fazla bir-iki yaş daha büyümüş, olsa olsa on yedi-on sekizinde genç bir kız gibi!” dedi.</p>

  <p>İkindide atıştırmak için birer kâse soğuk Japon eriştesi ikram ettiler. Ardından dul kadın Sachiko’yu baş başa konuşmak için ana binaya davet etti. Diğerlerinden ayrılıp oraya geçtiler.</p>

  <p>Sachiko, dul kadınla karşılıklı oturup da anlatılanları beş-on dakika dinlediğinde bu daveti kabul ettiklerine pişman olmak için yeterince sebebi olmuştu. Dul kadının anlattıklarının arasında Sachiko’nun en beklemediği şey, zaten kendileri için başından beri soru işareti olan talibin nasıl biri olduğu konusunda onun da hiçbir fikrinin olmamasıydı. Üstelik Sawazaki’lerin şimdiki aile reisi olan bu adamla tanışmıyordu bile. Dul kadının anlattığına göre, talibin ailesi Sawazaki’ler ve kendi ailesi Sugano’lar, eskiden beri, köklü aileler olarak birbirlerine karşılıklı sevgi ve saygı beslerlerdi. Merhum kocası da, Sawazaki’lerin önceki aile reisiyle çok yakındı. Kocasının vefatından sonra, Sawazaki’lerin oğlu Sugano’lara pek ilgi göstermemişti. Öncesini bilmiyordu ama aile reisi olduğundan beri bir kez bile evlerine ziyarete gelmemişti. Kendisi de adamı tanımıyordu. Bu vesileye kadar birbirleriyle yazışmamışlardı bile. Ancak geçmişten gelen ilişkileri nedeniyle iki tarafın da evlerine girip çıkan epeyce ortak tanıdıkları, akrabaları vardı. Sawazaki Bey’in iki-üç sene kadar önce eşini kaybettiği, son zamanlarda ikinci bir eş aradığı, bu konuda iki-üç kişi çıktığı ancak bir sonuca varmadığı, kırk yaşını aşkın olduğu, önceki eşinden çocukları olmasına rağmen, yeniden evlenmek için hiç evlenmemiş yirmili yaşlarda birini aradığına kadar pek çok şey dul Sugano Hanım’ın kulağına ulaşmıştı. Aklının bir yerinde her zaman Yukiko’nun evlilik konusu vardı zaten. Yirmi yaşlarında olması koşuluna uymasa da, bir sormaktan bir şey çıkmaz diye düşünmüştü. Uygun bir arabulucu bulmak daha doğru olurdu belki. Fakat öyle birini bulacağım derken günler geçip gidiyordu. Ne kadar erken olursa o kadar iyi olacağına karar vermiş, sonunda biraz sıra dışı olsa da, kendisi bizzat Sawazaki Bey’e yazarak konuyu açmıştı: “Akrabalarımız içinde böyle böyle bir kız var. Bir kere görüşüp konuşmayı düşünür müsünüz?” mealinde bir şeyler yazmıştı. Sonrasında diğer taraftan hiç ses soluk çıkmamıştı. Dul kadın da adamın bu konuya sıcak bakmadığına kanaat getirmişti. Meğer o arada adam, kendisine bir şey söylemeden Yukiko’yu sorup soruşturuyormuş. Nihayet geçenlerde, kendi yazdığı mektubun üzerinden iki ay geçtikten sonra, mektubuna cevap almıştı.</p>

  <p>Dul kadın bunları anlattıktan sonra gelen mektubu çıkarıp gösterdi. Sachiko okuduğunda çok kısa bir mektup olduğunu gördü.</p>

  <p class="bosluk"/>

  <p class="p13">Ranka Köşkü’nün saygıdeğer sahibinin sağlığında çok yakın ilişkilerimiz vardı. Ancak sizinle şimdiye kadar tanışma fırsatım olmadı. Kusuruma bakmayınız lütfen. Geçenlerde nazik mektubunuzu aldım, inceliğinize nasıl teşekkür edeceğimi bilmiyorum. Size bir an önce cevap yazmam gerekirdi ama dünya işleriyle o kadar meşguldüm ki, bugüne kadar yazamadım, bağışlayın lütfen. Konuya gelecek olursam, madem sizden böyle bir mektup aldım. Kendisiyle görüşmek isterim. Bana iki-üç gün önceden haber verebilirseniz sevinirim. Genellikle cumartesi günleri uygunum. Sonra detayları telefonda görüşüp kararlaştırırız.</p>

  <p class="bosluk"/>

  <p>Rulo şeklinde bir mektup kâğıdına, <i>sōrōbun</i> denilen artık kaybolmaya yüz tutmuş eski usul nazik mektup diliyle yazılmıştı. İfadeler de, bu tür mektupların kalıplarına göreydi. Basmakalıp birkaç sözcükten öteye gitmiyordu.</p>

  <p>Sachiko, mektubu okuduğunda şaşkınlıktan ağzı açık kalakalmıştı. Madem köklü ailelerdi, Sugano’ların da, Sawazaki’lerin de, bu tür şeylerde herkesten daha çok usulüne uygun davranmaları gerekmez miydi? Bu olanlar neydi o zaman? Özellikle de dul Sugano’nun, en başından Makioka’lara bir sorup danışmadan kendi kafasına göre hiç görmediği birine böyle bir mektup göndermesi, yaşına hiç uymayan bir hareketti! Çok ayıp etmişti doğrusu! Sachiko şimdiye kadar yaşlı kadının bu kadar düşüncesiz olduğunu bilmiyordu. Yaşlandıkça mı böyle olmuştu, yoksa zaten yüzünden de otoriter, dediğim dedik biri olduğu anlaşılan kadın hep böyle miydi anlamamıştı? Eniştesi de en çok bu ablasından çekinirdi. Hem sonra Sawazaki Bey’in bu isteğe karşı tavrı da tamamen abesle iştigaldi. Yine de onun Sugano’lara karşı saygısızlık etmemeye özen gösterdiğini anlamıyor değildi.</p>

  <p>Sachiko hoşnutsuzluğunu elinden geldiğince gizlemeye çalışırken dul kadın, “Ben sabırsız biriyim, öyle resmiyete gelemem,” diye bahane bile sayılmayacak bir şeyler söyledi. “Durum böyle. Önce ikisini görüştürürsek zaten ne olacağı belli olur. Kalanı sonradan hallolur. Diğer tarafı henüz sorup soruşturmadık ama Sawazaki Bey’in nasıl biri olduğuna dair de, ailesine dair de şimdiye kadar kötü bir şey çalınmadı kulağıma. Öyle dile getirilmeye değecek bir noksanı olduğunu düşünmüyorum. Kafanıza takılan başka bir şey olursa doğrudan kendisine sormak işi hızlandırır,” dedi. Sawazaki’nin önceki eşinden iki mi, yoksa üç çocuğu mu olduğunu, çocukların erkek mi kız mı olduklarını bile bilmiyordu.</p>

  <p>Dul kadın planlarının buraya kadar yürümesinden pek memnun gözüküyordu. “Sizden cevap alır almaz, hemen kendisine telefon açtım. Yarın saat on birde buraya gelecek. Burada biz üçümüz; Yukiko, sen ve ben olacağız. Özel bir hazırlığım yok ama gelinim Tsuneko’nun kendi elleriyle hazırladığı yemeklerle öğle yemeği yeriz, diye düşündüm. Ateşböceği seyrine gelince, bu gece gideriz. Yarın sabah da oğlum, Taeko ve Etsuko’yu, Sekigahara ve diğer ören yerlerine gezmeye götürür. Yanlarına yiyecek bir şeyler de alırlar. Saat iki gibi dönerlerse biz de o zamana kadar işimizi bitirmiş oluruz,” diye kendinden çok memnun bir şekilde konuştu. “İşin sonu ne olur bilemiyorum. Doğrusunu söylemek gerekirse benim kafamda sadece Yukiko’nun uğursuz kabul edilen yaşta olduğu vardı, bu kadar genç gözüktüğünü tahmin bile etmiyordum. Onu gören herkes yirmi dört-yirmi beş yaşlarında sanır. Bence görünüşü Sawazaki Bey’in istediğine uyuyor,” diye konuşmaya devam etti.</p>

  <p>Sachiko o sırada içinden iyi bir bahane bulup bu işten sıyrılsam, bu sefer sırf ateşböceği seyri için gelmiş olsak, görücü işini ertelesek, diye düşünmeden edemiyordu. Açıkçası Sachiko’nun, dul kadının tek bir mektubuyla Yukiko’yu alıp buralara gelmesi kadına güvenmesindendi. İş buralara kadar gelmişse mutlaka bir şeyler yapılmıştır, diye ummuştu. Fakat duyduğu şeylerden, Sugano’ların da, Sawazaki’lerin de, Yukiko’ya hak ettiği özeni göstermedikleri anlaşılıyordu. Kardeşi bunları duysa kim bilir ne kadar üzülürdü. Hem Teinosuke’nin de çok kızacağı belliydi. Multimilyoner olduğu söylenen Sawazaki Bey’in ortada bir arabulucu bile olmadan, öylesine bir mektupla kendisine önerilen birini ne kadar hafife aldığını, işi ciddiye almayacağını hayal etmek zor değildi. Birinin o kadının karşısına çıkıp, “Biraz zaman alsa da Yukiko görücüye çıkmadan önce durumu iyice araştıralım; işi usulüne uygun bir arabulucuya bırakalım,” demesi gerekirdi. Kim olursa olsun, mantıklı bulurdu bunu. Ama bu durumda Teinosuke burada olsa bile elinden bir şey gelmezdi herhalde. Bu kadar gayrete gelmiş dul kadının karşısında o da bir şey söyleyemezdi. Yukiko’ya yazık olsa da Tokyo’daki eniştesini düşünerek, “Dediğiniz gibi olsun,” demek ve her şeyi dul kadına bırakmak dışında bir şey yapamazdı.</p>

  <p class="bosluk"/>

  <p>“Yukiko’cuğum sıcaksa üzerini değiştir. Ben de çıkaracağım.”</p>

  <p>Sachiko bahçedeki köşke döndüğünde, işin bugün olmadığını kaşıyla gözüyle anlatarak üzerindekileri çıkarmaya başladı. Hayal kırıklığıyla öfleyip püflemesine bahane olarak sıcağı göstermesi gerekmişti. “Dul kadının söylediklerinden uygunsuz yerleri Yukiko’cuğa da, Koisan’a da söylemeyeyim. Zaten düşündükçe tepem atıyor o yüzden bugünlük aklımdan çıkarmaya çalışayım. Yarın ola hayrola. Bugün ateşböceği seyrinin keyfini çıkaralım,” diye içinden geçirdi. Sachiko bu tür durumlarda çok düşünmemeye çalışır, bir an evvel kafasını dağıtmaya bakardı. Ama hiçbir şeyden habersiz Yukiko’ya bakınca içi parçalanıyordu. Bu duygusunu bastırmak için kıyafetlerin olduğu bavuldan astarsız ince yazlık bir kimono ve astarsız bir kuşak çıkararak üzerini değiştirmeye başladı. Çıkardıklarını da kimono askısına asıyordu. Bu sırada Etsuko, annesinin üzerindekileri beğenmemiş gibi, “Bu kimonoyu ateşböceği seyrine giderken giymeyeceksin, değil mi?” diye sordu.</p>

  <p>Sachiko, “Biraz sıcak geldi, terledim o yüzden böyle giyineceğim,” diyerek elindekini astı.</p>


  <h2 id="sigil_toc_id_65">Dördüncü bölüm</h2>

  <p>Bir türlü uykuya dalamamıştı. Zaten yerini yadırgamıştı. O gün çok yorulmasının etkisi de vardı bunda. Sabah her zamankinden erken kalkmış, o sıcakta, trendi, arabaydı derken günün yarısını yolda geçirmişti. Akşam olunca da zifirî karanlık çeltik tarlaları arasındaki patikalarda, çocuklarla birlikte oradan oraya koşuşturmuş, saatlerce yürümüştü.</p>

  <p>Ateşböceği seyri, sonradan hatırlandığında insanda özlem uyandıran bir şeydi. Sachiko’nun aklına ateşböceği seyri deyince, <i>bunraku</i> kukla tiyatrosunda seyrettiği <i>Asagao Nikki</i>’den [Asagao Günlüğü] bir sahne geliyordu. <i>Uji Hotaru-gari</i> [Uji Nehri’nde Ateşböceği Seyri] adındaki bu bölümde kuklalardan Miyuki ve Komazawa, seyrüsefa yapılan bir <i>yakatabune</i> teknesindeydiler. Birbirleriyle fısıldaşıyorlardı. Tıpkı Taeko’nun anlattığı gibi <i>yūzen</i> desenli, uzun yenli kimonolar giyerek akşam rüzgârı kimononun yenlerini ve eteklerini uçuştururken, yuvarlak kâğıt yelpazelerle ateşböceklerinin peşinden oradan oraya gitmek... Bunda bir zarafet vardı!</p>

  <p>Oysa gerçeği tamamen farklıydı. Dördüne de yaşlarına uygun desenlerde, astarsız, muslin kumaştan kimonolar vermişler ve şöyle demişlerdi: “Karanlık tarlaların içindeki tümseklerle ve çukurlarla dolu dar patikalarda, otluklarda dolaşacağız. Üzerinizdekiler kirlenir, bunları giyin.” Bu akşam için özel hazırlanmış kıyafetler miydi, yoksa her zaman ödünç vermek için el altında tuttukları bir şeyler miydi, tam anlamamışlardı. “Gerçekten de ateşböceği seyri öyle resimlerdeki gibi değil,” diye güldü Taeko. Eh, zifirî karanlıkta giydiklerinin saraylara layık zarafetini birbirleriyle yarıştırmanın ilginç bir yanı kalmıyordu elbette.</p>

  <p>Evden çıktıklarında hava tam kararmamıştı, birbirlerinin yüzünü az da olsa seçebiliyorlardı. Ateşböceklerinin olduğu küçük derenin kıyısına vardıklarında birdenbire gece inivermişti. Küçük dere, tarlaların arasından geçen su kanallarından birazcık büyük, özelliği olmayan bir su akıntısıydı. Derenin iki yanında tüy kamışları upuzun büyümüş, neredeyse suyun görülmesine engel olacak kadar her tarafı kaplamıştı. En başta sadece yüz metre kadar ötelerinde, üstü toprak bir köprü olduğunu biliyorlardı. Ateşböcekleri insan sesini ve ışığı sevmiyorlardı. O yüzden fenerlerinin ışığının uzaktan görünmemesine dikkat ettiler. Ses çıkarmamaya çalışarak yaklaştılar. Derenin yanı başına kadar gelmelerine rağmen tek ateşböceği görünmüyordu. Tam umutlarını kesip, “Belki şimdi çıkmazlar,” diye fısıldaşıyorlardı ki, ev sahiplerinin, “Hayır! Burada çok var! Bu tarafa gelin,” diye seslendiklerini duydular. Onların ardından derenin kıyısındaki otlukların içine girdiler.</p>

  <p>Havada kalan son loş ışık da giderek kayboluyor, karanlık anbean iniyordu. Ateşböcekleri, iki kıyıdaki otlukların arasından çıkıyor, usulca, tıpkı tüylü kamışların yaptığı gibi alçak kavisler çizerek derenin üzerinde uçuşuyorlardı. Bu görüntü dere boyunca bitip tükenmek bilmeden göz alabildiğine devam ediyordu. Şimdiye kadar onları fark etmemiş olmalarının sebebi, kamışların çok yüksek olmasındandı. Hem ateşböcekleri de yukarılara çıkmadan, aheste aheste suyun üzerinde uçuşuyorlardı. Her yanı zifirî karanlığın sarmasından hemen önceki anlardı. Biraz aşağıdaki dere yatağından gecenin koyu siyahı yükseliyordu. Hâlâ yakınlardaki sazların hafifçe salındığı hissediliyordu. Uzaklarda, çok uzaklarda, derenin akmaya devam ettiği yönde, ateşböceklerinin sanki bu dünyadan değilmiş gibi görünen ışıkları, suyun iki kıyısı arasında birbirine dolaşmış çizgiler şeklinde göz kırpıp duruyorlardı.</p>

  <p class="bosluk"/>

  <p>Sachiko, uykuya dalarken gözlerini kapattığında tüm canlılığıyla hâlâ bunları görüyordu. Tüm gün boyunca onu en çok etkileyen şey o görüntü olmuştu. Sırf böyle bir şey yaşamak bile ateşböceği seyrine gelmeye değerdi. Demek ateşböceği seyri çiçek seyrinden farklıydı. Çiçekleri seyretmek bir resme bakmak gibiydi. Ateşböceklerini seyretmekse bir tefekkür hali... Peri masallarını hatırlatan, çocuksu bir yönü de vardı. Öyle bir dünyanın resmini değil, müziğini yapmak gerekirdi. <i>Koto</i> ya da piyanoyla o hisleri verecek bir beste olsaydı...</p>

  <p>Kendisi gecenin bir yarısı aklından bunları geçirerek gözlerini kapatmış yatarken, sayısız ateşböceğinin o küçük dere boyunda tüm bir gece kırpışan ışıklarla sessizce uçtuğunu düşündüğünde kalbi anlatılmaz hülyalı duygularla doluyordu. Sanki ruhu bedeninden ayrılmış, o ateşböceklerinin arasına karışıp suyun üzerinde bir yükselip bir alçalarak salınıyordu...</p>

  <p class="bosluk"/>

  <p>Onlar ateşböceklerinin peşinde dolaştıkları süre boyunca küçük dere de sanki bitmeden, dümdüz uzanıp gidiyordu. Derenin üzerindeki toprak yollu köprülerden bir oraya bir buraya geçerek... dereye düşmemeye dikkat ederek... gözleri ateşböcekleri gibi parlayan yılanlardan korkarak ilerlemişlerdi. Sugano’ların erkek torunu olan altı yaşlarındaki Sōsuke, oraları çok iyi biliyor, bir adım ötesi görünmeyen zifirî karanlıkta pire gibi oradan oraya zıplayıp duruyordu. Bu akşam onları gezdiren Sugano ailesinin reisi Kōsuke endişeyle, “Sōsuke, Sōsuke!” diye oğlunun ardından sesleniyordu. Her yer ateşböceğiydi. Artık onları kaçırmaktan çekinmeden yüksek sesle konuşuyorlardı. Fakat her biri başka bir ateşböceğinin peşine düşmüş, birbirlerinden uzaklaşmışlardı. Karşılıklı seslenmeseler karanlık onları içine alıp götürecek gibiydi. Sachiko o arada Yukiko’yla baş başa kalmıştı. Karşı kıyıdan, “Koisan, Koisan,” diye bağıran Etsuko’nun sesiyle ona cevap veren Taeko’nun sesi rüzgârda kesik kesik duyuluyordu. Ne olursa olsun iş çocuksu bir eğlenceye geldi mi üçünün içinde Taeko en çocuksu olanıydı. Gücü de yetiyordu. Böyle zamanlarda Etsuko’nun oyun arkadaşı hep o olurdu.</p>

  <p class="bosluk"/>

  <p>Derenin diğer yanından rüzgârın taşıdığı sesler yattığı yerde Sachiko’nun kulaklarında hâlâ yankılanıyordu. “Anneciğim... anneciğim neredesin?” “Buradayım!” Ablam?” “O da burada!” “Anneciğim, biliyor musun, tam yirmi dört ateşböceği yakaladım!” “Dereye düşmemeye dikkat et!” Kōsuke’nin yol kenarındaki otları kopararak süpürge gibi bir bağ yaptığını uzaktan görünce ne olduğunu merak etmiş, sonradan ateşböceklerinin bunun üzerine konmasını sağlayarak yakaladığını anlamıştı. Ateşböcekleriyle ünlü yerler Gōshū’da Moriyama çevresi ve Gifu şehrinin banliyöleriydi. Oralarda bölgeye has bir şey olarak görülen ateşböcekleri genellikle yörenin ileri gelenlerine sunulurdu, o yüzden yakalanması yasaktı. Burası bu konuda öyle ünlü bir yer olmadığı için ne kadar yakalarlarsa yakalasınlar kimse bir şey demezdi. Kōsuke bunları anlatmış, en çok ateşböceği yakalayan da kendisi olmuştu. Onun ardından da Sōsuke geliyordu herhalde. Baba oğul, korkmadan suyun iyice yanına kadar yaklaşıyorlardı. Kōsuke’nin elindeki ot bağı, ipekböceği kozasından ip yapmak için kullanılan o fırça süpürgelere benziyordu; üzeri ışık parçalarıyla doluydu. Sachiko'lar nereye kadar devam edeceklerini bilmiyorlar, Kōsuke’ler de bir türlü dönelim demiyorlardı. Sonunda dayanamayıp, “Hava biraz serinledi, yavaş yavaş dönelim mi?” dediklerinde, “Çoktan dönüş yoluna girdik. Geldiğimizden farklı bir yoldan dönüyoruz,” cevabı geldi. Buna rağmen bir türlü eve ulaşamıyorlardı. Fark etmeden çok uzaklaştıklarını o zaman anladılar. Sonra birden, “İşte geldik,” dediklerini duydular. Sugano’ların evinin arka kapısına varmışlardı. Her biri, ellerindeki ateşböceklerini sakladıkları kaplarda bir sürü ateşböceğiyle dönmüştü. Sachiko ve Yukiko ise kimonolarının yenlerini kıvırarak içine ateşböceği saklamışlardı.</p>

  <p class="bosluk"/>

  <p>O akşam olanlar, öncesi sonrası, sırası belli olmadan Sachiko’nun kafasının içinde ateşböcekleri gibi dolaşıyordu. Bir ara aklından, “Tüm bu olanlar rüya mıydı?” diye geçirerek gözlerini açtı. Başının üzerinde yukarıda, küçük bir lambanın aydınlattığı, gündüz gördüğü çerçeve asılıydı. Çerçevede “Ranka Köşkü” yazan bir kaligrafi bulunuyordu. Aslında üzerinde Kont Keidō’nun eseri olduğu yazıyordu ve bir mühür vardı. Ancak Keidō’nun kim olduğunu bilmeyen Sachiko, kaligrafinin içinden sadece “Ranka Köşkü” yazısını okuyabilmişti. O sırada, yan odanın karanlığından bir ışığın yanına doğru süzüldüğünü hissetti. Başını yattığı yerden kaldırıp dikkatle baktığında, yolunu kaybetmiş bir ateşböceği olduğunu gördü. Sinekleri kovmak için koydukları tütsünün dumanından kaçacak bir yer arıyordu. Ateşböceği seyrinde yakalayıp yanlarında getirdikleri ateşböceklerini, döndüklerinde bahçede serbest bırakmışlardı. O zaman bir çoğu uçup eve girmişti. Yatmadan önce tahta kepenkleri indirirken hepsini tekrar bahçeye yollamışlardı. Bu ateşböceği içeride kalmıştı herhalde. Ateşböceği yavaşça tavana doğru uçtu. Artık gücü kalmamış gibi ışığı iyice zayıflamıştı. Sonra odanın diğer köşesine süzülerek Sachiko’nun askıya asılı kimonosunun üzerine kondu. Işığı, <i>yūzen</i> deseninin üzerinde ilerledi, bir süre sonra daha soluk görünmeye başladı. Kimononun yeninin içine girmişti galiba. Gri lacivert kumaşın ardından belli belirsiz görünüyordu. Sinek için koydukları tütsünün dumanı Sachiko’nun boğazını yaktı. Kalkıp seramik rakun köpeği şeklindeki tütsüdanlıktaki tütsüyü söndürdü. Ardından o ateşböceğini yakalayarak kepenklerin deliklerinin arasından dışarı saldı. Eliyle dokunmak istememiş bir parça kâğıt alıp katlayarak yavaşça onun üzerine koymuştu. Dışarı baktığında ateşböceklerinin hiç gözükmediğini gördü. Halbuki döndüklerinde göletin kıyısında yanıp sönüyorlardı. Ne çoktular. Derenin kıyısına mı dönmüşlerdi acaba? Bahçe zifirî karanlığa bürünmüştü. Tekrar yatağına döndü. Bir türlü uykuya dalamadı. Bir o yana, bir bu yana dönüp durdu. Mışıl mışıl uyuyan diğerlerinin nefes alışlarına kulak verdi. Sekiz <i>tatami</i>’lik odada yer yatağında yatıyorlardı. Sachiko’nun yatağı nişin yanındaydı. Hemen yanında Taeko’nun yatağı vardı. Yukiko ile Etsuko, başlarını onların başuçlarına vermiş, öyle uyuyorlardı. İçlerinden biri hafiften horulduyordu. Sachiko, horlayanın kim olduğunu anlamak için kulak kabarttı. Yukiko’ydu. İnce, belli belirsiz bu sesin ne kadar sevimli bir horultu olduğunu içinden geçirerek sesi dinledi. O sırada uyuduğunu sandığı Taeko, “Ablacığım uyanık mısın?” diye yerinden kıpırdamadan usulca sordu.</p>

  <p>“Hıı... Uyuyamadım.”</p>

  <p>“Ben de uyuyamadım.”</p>

  <p>“Deminden beri uyanık mısın?”</p>

  <p>Hı hı. Yerim değişince kolay kolay uykuya dalamıyorum.”</p>

  <p>“Yukiko’cuk ne güzel uyuyor, değil mi?”</p>

  <p>“Yuki Ablamın horultusu kedi mırıltısı gibi.”</p>

  <p>“Sahiden, bizim kedicik Suzu da aynen böyle mırıldıyor!”</p>

  <p>Ne kadar tasasız, değil mi? Yarın görücüye çıkacak halbuki...”</p>

  <p>Sachiko, uyku konusunda Yukiko’dan çok Taeko’nun hassas olduğunu hatırladı. İnsan dışarıdan bakacak olsa tam tersi, diye düşünürdü ama Taeko’nun oldum olası uykusu çok hafifti. En ufak bir çıtırtıda hemen gözlerini açıverirdi. Tam aksine Yukiko dışarıdan göründüğü gibi değildi, kolayca uykuya dalardı. Yorulunca trende bile, oturduğu yerde mışıl mışıl uyurdu.</p>

  <p>“Yarın adam buraya mı gelecek?”</p>

  <p>“Hı hı, on bir gibi gelecek. Birlikte öğle yemeği yiyeceğiz.”</p>

  <p>“Peki, biz ne yapacağız?”</p>

  <p>“Kōsuke, seni ve Etsuko’yu Sekigahara’ya gezmeye götürecek. Görüşmede ben, Yukiko, Sugano Abla olacağız.”</p>

  <p>“Yuki Ablama söyledin mi?”</p>

  <p>“Biraz anlattım.”</p>

  <p>Sachiko gün boyunca Etsuko yanlarından ayrılmadığı için Yukiko’yla ertesi gün ne yapacaklarını konuşacak fırsatı bir türlü bulamamıştı. Ateşböcekleri seyrinde baş başa kalınca, “Yukiko’cuğum yarın öğlen görüşüyoruz,” diye çıtlatmıştı. Yukiko, “hım” diye kestirip atınca, Sachiko nasıl devam edeceğini bilememiş, susakalmıştı. O andan itibaren karanlık iyice sessizliğe bürünmüştü. Taeko’nun dediği doğruydu, böyle rahat rahat horuldamasına bakılırsa yarın için endişe etmiyordu herhalde.</p>

  <p class="bosluk"/>

  <p>“Yuki Ablam gibi kaç kez görücüye çıkmış biri artık bu konuda rahattır herhalde.”</p>

  <p>“Belki de öyledir ama pek kaygısız canım,” dedi Sachiko.</p>


  <h2 id="sigil_toc_id_66">Beşinci bölüm</h2>

  <p>“Anneciğinle ablacığın Sekigahara’yı defalarca gördü Etsuko’cuğum, o yüzden biz burada kalacağız. Koisan küçükken gittiği için tam hatırlamıyor, bir kez daha görmek istiyor. Sen de onunla gidersin.” Etsuko bu sözleri duyduğunda, bir şeyler olduğunu anlamış, her zamanki gibi, “Ablam da gelsin!” diye tutturmamış, uslu uslu kabul etmişti. Taeko ile Etsuko, baba oğul Kōsuke ve Sōsuke’yle birlikte, bir de yanlarında kumanyalarını taşıyan yaşlı bir amcayla beş kişi, onları almaya gelen arabaya binip gitmişlerdi.</p>

  <p>Sachiko, diğerleri ayrıldıktan sonra “Ranka Köşkü”ndeki altı <i>tatami</i>’lik bölümde Yukiko’nun üstünü başını hazırlamasına yardım ediyordu. O sırada evin gelini Tsuneko, “Geldiler,” diye haber verdi. Kendilerini ana binanın en ucunda on iki <i>tatami</i>’lik eski tarz Japon odasına götürdü. Odanın bahçe yönündeki duvarında, sürgülü bir kâğıt pencere vardı. Oradan bakınca parlak, koyu renkli tahta verandanın ötesinde, sadece bu odaya ait olduğu belli olan özel bir bahçe görünüyordu. Karşıda yaşlı bir akça ağacın yeşil yapraklarının arasından ataların ruhlarına adanan Budist levhalarının korunduğu binanın Japon tarzı hafif kavisli dik, gri çatısı gözüküyordu. Yakınlarda, içine nar ağacının çiçeklerinin düştüğü küçük bir taş yalak, daha ilerde kıyısı <i>nachi</i> denilen siyah çakıltaşlarıyla kaplı bir gölet vardı. Taş yalakla göletin arası hasır otlarıyla doluydu. Sachiko, “Burada böyle bir yer mi varmış?” diye içinden geçirerek manzaraya bakarken eski anılar yavaş yavaş canlandı. Yirmi yıl kadar önce bu eve ilk geldiğinde burayı görmüş olduklarını hatırlamaya başladı. O zaman ana binanın dışındaki köşk henüz yapılmamıştı. Ablası ve eniştesiyle birlikte kaldıkları yer burasıydı herhalde. Sachiko diğer şeyleri hatırlamıyordu ama yuvarlak küçük taş yalağın çevresindeki hasır otlarının görünüşü tanıdık gelmişti. Hasır otları o kadar çoktu ki, yeşil ince sapları sanki sağanak gibi her yeri kaplıyor, insanın aklından çıkmayacak bir manzara oluşturuyordu. İlk gördüğü zamanki hisleri hâlâ silinmemişti.</p>

  <p>Sachiko ve Yukiko evin bu bölümüne geçtiklerinde, birbirleriyle ilk kez tanışmakta olan dul kadınla misafir adam karşılıklı selâmlaşıyorlardı. Sachiko’lar da adamla tanıştırıldıktan sonra sıra yerlerine oturmaya geldi. Odanın başköşesindeki nişin önü Sawazaki’ye ayrılmıştı. Dul kadın da onun tam karşısına oturacaktı. Sachiko ve Yukiko ise yandaki sürgülü kâğıt kapıya sırtları dönük, bahçenin aydınlığının vurduğu tarafa oturacaklardı. Sawazaki yerine oturmadan önce nişe doğru döndü. Dizlerinin üzerinde durarak, ayaklı pirinç bir <i>usubata</i> vazodaki geleneksel Mishō ekolü tarzında düzenlenmiş aspidistra <i>ikebana</i>’sının arkasında asılı kaligrafi rulosuna dikkatle baktı. Sachiko ve Yukiko bu fırsattan yararlanarak onu incelediler. Kırk dört-kırk beş yaşlarında olduğunu söylemişlerdi, gerçekten dış görünüşü öyleydi. Zayıf, ufak tefek, lenfatik bünyeli gözüken bir beydi. Konuşması, hali tavrı normaldi. Öyle zenginliğini yansıtan bir tarafı yoktu. Her ne kadar şekli bozulmamışsa da, üzerindeki, kullanılmaktan her yeri aşınmış kahverengi takım elbisesi, eskiden açık mavi olduğu anlaşılan, yıkanmaktan sarıya dönmüş Fuji ipeğinden gömleği, çizgilerinin rengi atmış ipek çoraplarıyla, Sachiko’ların kıyafetleriyle karşılaştırıldığında fazla basit kaçıyordu. Bugünkü görücü işini ne kadar hafife aldığını gösteriyordu. Diğer yandan bu görünüşü ne kadar sade ve idareli bir yaşamın insanı olduğunu anlatıyordu.</p>

  <p>Sawazaki’nin baktığı rulodaki şiirin tamamını okuyacak vakti olmuş muydu anlaşılmıyordu ama şöyle diyerek yerine oturdu: “Seigan’ın bu eseri gerçekten pek hoş efendim.” Sözünü ettiği Seigan, yüz elli yıl kadar önce yaşamış, Çince <i>kanshi</i> şiirleri yazan bir Japon şairiydi. “Evinizde pek çok Seigan kaligrafisi var galiba, değil mi efendim?”</p>

  <p>Dul kadın mütevazı bir şekilde gülümsedi. Yaşlı kadına böyle iltifat etmesi iyi sonuç vermiş görünüyordu, dostane bir bakışla, “Merhum kocamın büyükbabası, Seigan Usta’dan dersler almış efendim,” diye cevap verdi.</p>

  <p>Yine bir <i>kanshi</i> şairi olan Seigan’ın eşi Kōran’ın yelpazelerde, resimli paravanlarda yazılmış pek çok eserine sahip olduklarından bahsetti. Ardından, aynı dönemlerden ünlü sanatçı ve filozof Rai Sanyō’nun kız öğrencilerinden ünlü Ema Saikō’nun elyazmalarının da olduğundan konuştular. Sonra konu Ōgaki sülalesinin tabipliğini yapan Saikō’larla, Sugano’lar arasında bir münasebet olduğuna ve Saikō’nun babası Ransai’ın bir mektubunun da Sugano’larda bulunduğuna geldi. Dul kadın ve Sawazaki’nin arasında bir süre bu konuşmalar hararetle devam etti. Sawazaki bir sürü şeyden bahis açtı. Saikō ve hocası Rai Sanyo arasındaki aşktan; Sanyö’nun eski eyaletlerden Mino’daki günlerinden; Saikō’nun <i>Shoōmu Ikoō</i> şiir antolojisinden bahsetti. Dul kadın, az konuşsa da uygun cevaplar vererek tamamen boş olmadığını gösteriyordu. Aralarında nazik, standart bir Japonca konuşuyorlardı.</p>

  <p>“Merhum kocam, Saikō’nun <i>sumi-e</i> bambu resminin üzerindeki kaligrafisini çok severdi. Gelen misafirlerimize mutlaka gösterir Saikō’dan bahsederdi. Söyledikleri kulağımda kalmış efendim.”</p>

  <p>“Evet, evet. Kendisi çok zevkli biriydi gerçekten. Ben de defalarca kendisiyle <i>go</i> oynama şansına erişmiştim efendim. Defalarca ‘Ranka Köşkü’nü görmem için davet etti, ben de görmeyi hep istedim ancak...”</p>

  <p>“Aslında ben de bugün size ‘Ranka Köşkü’nü göstermek istiyordum efendim. Ne yazık ki Makioka hanımlar orada kalıyorlar. Dul kadın bunları söyleyerek o zamana kadar ne söyleyeceklerini bilemeden oturan Sachiko’ların söz almasını sağlamaya çalışmıştı.</p>

  <p>Sachiko sonunda konuşmaya katılarak, “Gerçekten, burası da çok güzel ancak...” dedi. “Orası ayrı bir yapı olduğundan mı bilemem, gerçekten sessiz sakin, çok hoş bir yer. Öyle bir yerde kalmak en lüks yerde konaklamaktan çok daha güzel efendim.”</p>

  <p>Dul kadın güldü:</p>

  <p>“Ha ha ha... O kadar değil efendim, eğer rahat ettiyseniz dilediğiniz kadar kalınız. Kocam son zamanlarında sükûneti seviyordu. O yüzden ‘Ranka Köşkü’nden dışarı adım atmıyordu.”</p>

  <p>“Madem konu açıldı, sorayım Ranka adı nereden geliyor acaba efendim?” diye sordu Sachiko.</p>

  <p>“Aa, benim yerime Sawazaki Bey’den bunu açıklamasını rica etmek daha uygun olur.” Dul kadın imtihan eder gibi sormuştu. Sawazaki’nin yüzünün rengi bir anda değişti.</p>

  <p>“Şey...” Yüzü iyiden iyiye asılmıştı.</p>

  <p>Durumu gören dul kadının onun yerine açıklamaya başladı: “Efsaneye göre Shin no Ōjitsu denilen bir oduncu varmış. Bir gün dağda <i>go</i> oynayan dört rahip yamağı görmüş onları izlemeye dalmış. Sonra bir fark etmiş ki baltasının sapı çürümüş. Meğer gidişinin üzerinden o kadar uzun zaman geçmiş. Bunu anlatan bir şey değil miydi efendim?”</p>

  <p>“Şey...” Sawazaki’nin yüzü iyice kararmıştı. Kaşları çatılmıştı.</p>

  <p>Dul kadın sormaktan vazgeçmiş, “Ha ha,” diye gülerek konuyu kapatmıştı. Ama gülüşü hiç hoş kaçmamış, aniden içeride buz gibi bir hava esmişti.</p>

  <p>“Pek bir şey hazırlayamadık ama,” diyen Tsuneko, yeşil Kutani porselen içki şişesini alıp Japon geleneklerine uygun şekilde dizlerinin üzerinde oturarak Sawazaki’ye sıcak <i>sake</i> sundu.</p>

  <p>Bugün ev yemekleri olacağını söylemişlerdi fakat sehpaların üzerilerine konan yiyeceklerin çoğunun Ōgaki yakınlarından bir ikram servisi şirketinden getirtilmiş olduğu görünüyordu. Sachiko aslında bu sıcak günde taşralı bir yemek dükkânında yapılmış çiğ yiyeceklerin olduğu vasat hazır yemekler yerine, bu evin mutfağında soya sosunda pişirilmiş taze sebzeler yemeyi tercih ederdi. Yemek çubuklarıyla mercanbalığından alıp tadına baktı. Ağzının içinde şöyle bir çevirdiğinde sahiden de göründüğü gibi pörsümüş, fazla yumuşak olduğunu anladı. İş mercanbalığına gelince iyice hassas olan Sachiko, ağzındakini bir bardak içkiyle aceleyle boğazından aşağı yuvarlayıverdi. Bundan sonra bir süre yemek çubuklarına elini uzatmadı. Gördüğü kadarıyla iştahını kabartacak tek şey alabalık tuzlamasıydı. Demin dul kadının teşekkür etmesine bakılırsa bunu Sawazaki buza koyup getirmiş, burada ızgara yapılmıştı. Hazır yemeklerden farklı görünüyordu.</p>

  <p>“Yukiko’cuğum, alabalığın tadına baksana.”</p>

  <p>Sachiko az önce kendi beceriksiz sorusu yüzünden ortamın buz kestiğini düşünerek yumuşatmak için bir şeyler yapma gereğini hissetmişti. Sawazaki hâlâ mesafeli durduğundan çaresiz Yukiko’yla konuşmuştu. En başından beri ağzından bir söz çıkma fırsatı olmamış, önüne bakıp duran Yukiko başını belli belirsiz “evet” anlamında salladı.</p>

  <p>“Alabalık sever misiniz efendim?” diye Yukiko’ya sordu dul kadın.</p>

  <p>“Hı hı...”</p>

  <p>Yukiko bir kez daha başıyla onaylayınca onun yerine Sachiko cevap verdi.</p>

  <p>“Alabalığı ben de severim efendim. Fakat kız kardeşim daha çok sever...”</p>

  <p>“Çok sevindim. Bugün her şey taşra yemeği. Size uygun bir şey yok diye endişeleniyordum. Sawazaki Bey’in alabalık getirmesi pek iyi oldu efendim.”</p>

  <p>“Böyle taşrada olunca bu kadar taze bir alabalık bulmak zor oluyor efendim,” diye Tsuneko da araya girdi.</p>

  <p>“Öyle buzlara koyup getirince size de ağır olmuştur efendim.”</p>

  <p>“Bu balık Nagara Nehri’nden,” dedi Sawazaki yavaş yavaş eski haline dönerek.</p>

  <p>“Dün telefonla sipariş verdim. Az önce Gifu İstasyonu’na, trene kadar getirdiler efendim.”</p>

  <p>“Size ne kadar zahmetler olmuş,” dedi dul kadın.</p>

  <p>“Sayenizde bu sezon ilk alabalığımızı yiyoruz efendim,” diye devam etti Sachiko</p>

  <p>Bu sayede yavaş yavaş sohbet tekrar açıldı. Gifu eyaletinin görülecek yerlerinden bahsettiler. Japonya’nın Ren Nehri olarak adlandırılan Kisō Nehri, Gero Kaplıcaları, Yōrō Şelalesi, bir önceki geceki ateşböcekleri seyri gibi şeylerden konuştular. Ancak konuşmalar önceki gibi kendiliğinden değil, güçlükle ilerliyor, her iki tarafın da birbirinden tedirgin olarak yemekte konuşulacak bir şeyler bulmak için kendilerini zorladıkları hissediliyordu. Sachiko içkiye dayanıklıydı. O sırada biraz daha içki servisi yapılmasını isterdi açıkçası. On iki <i>tatami</i>’lik geniş odada dördü ayrı ayrı oturmuştu. Yine de tek bir erkek konuk olduğu için servisi yapan Tsuneko’nun, Sachiko’nun bulunduğu yere dikkat etmesi zor değildi aslında. Belki sıcak yaz günü öğle yemeği olduğu için ikram edilse de o kadar içilmiyordu. Dul kadının ve Yukiko’nun önlerindeki <i>sake</i> bardakları konulduğu gibi dokunulmadan duruyor ve soğuyordu. Sachiko az önce mercanbalığını yutmaya çalışırken önündeki içkiyi bitirdiğinden bardağı boşalmıştı. Tsuneko sadece Sawazaki’ye içki sunuyor, hanımlara içki koymaya gerek duymuyordu. Sawazaki de, ağırdan aldığından mı, çekindiğinden mi yoksa gerçekten içkiyle arası iyi olmadığından mı nedir, kendisine üç kez içki sunulsa ancak birinde bardağına içki konulmasına izin veriyordu. Kendisine defalarca, “Lütfen rahat oturunuz,” denilmesine rağmen, “Böyle daha iyi efendim,” diyerek bacaklarını sımsıkı birleştirmiş dizlerinin üzerinde dimdik oturuyordu.</p>

  <p>“Şey... Osaka-Kobe civarına geldiğiniz oluyor mu efendim?”</p>

  <p>“Evet. Kobe’ye pek uğrayamıyorum ama Osaka’ya yılda bir-iki gez gidiyorum.”</p>

  <p>Sachiko ne kadar düşünürse düşünsün, bu “multimilyoner” adamın Yukiko ile görüşmek isteme sebebini anlayamıyordu. Bugün en başından beri adamın bir eksiğini, noksanını arıyor, dikkatle inceliyordu. O âna kadar dikkatini çekecek tuhaf bir şey görememişti. Tek tuhafına giden şey, adamın cevabını bilmediği bir şey sorulduğundaki tavrıydı. Bilmediğini söylese bitip gidecek bir şeyde o kadar keyfinin kaçması, suratının asılması onun zengin evin küçük efendisi gibi büyüdüğünü, asıl karakterini ele veriyordu. Şakaklarında dışarı fırlamış damarlar adamın ne kadar kolay öfkelenen bir tabiatı olduğunu gösteriyordu. Kendi mi uyduruyordu bilmiyordu ama adamın bakışlarında bir tuhaflık vardı. Aksi, tedirgin birine benziyordu. Saklı gizli işler çevirebilecek biri gibi gözüküyordu. Sachiko, adamın Yukiko’ya ilgi duymadığını hissetmişti. Sawazaki’nin, en başta dul kadınla sohbet ederken arada bir Yukiko’ya baktığı Sachiko’nun gözünden kaçmamıştı. Adamın aksi ve soğuk bakışları, o tatsız konuşmalardan sonra bir daha Yukiko’ya çevrilmemişti. Dul kadın da, Tsuneko da bir konu açarak ikisinin karşılıklı bir iki çift laf etmesini sağlamak için çok uğraşmışlardı. Böyle anlarda Sawazaki durum icabı bir-iki laf etmiş, sonra söz hemen başkasına geçmişti. Bunda Yukiko’nun kendisine ne denilirse denilsin, “hı hı,” demekten başka bir şey söylememesinin payı vardı ama Sawazaki’nin Yukiko’ya ilgi duymadığı da belliydi. Olasılıkla bunun asıl sebebi Yukiko’nun sol gözünün yanındaki lekeydi. Sachiko dünden beri o lekeyi dert ediyor, bugün hafiflemesi için dualar ediyordu. Ne yazık ki umduğunun aksine iyice belirginleşmişti. Yukiko bunu pek önemsememiş, sabah her zamanki makyajını yapmaya başlamıştı. Bunun üzerine Sachiko, “Yukiko’cuğum, biraz koyu oldu,” diye yardım ederek makyajını hafifletmiş, allığını yanakların üstüne yaymış, bir sürü şey denemişti. Yine de gizlemeyi başaramamıştı. Sachiko buraya adımlarını attıklarından beri bu konuda diken üzerindeydi. Dul kadınla, Tsuneko fark etmişler miydi, bilmiyordu. Hallerinden bir şey anlaşılmıyordu. Sawazaki’nin, Yukiko’nun sol tarafını göreceği şekilde oturtulmuş olması büyük bir talihsizlikti. Yaz güneşinin bahçeden gelen aydınlığı da Yukiko’nun yüzüne vuruyordu. Yukiko bunu sorun etmediğinden utanmış, tedirgin olmuş görünmüyor, doğal davranıyordu. Bu, durumu biraz kurtarmış olsa da Sachiko lekenin dün trende olduğundan daha çok göze çarptığını düşünüyor Yukiko’nun oraya oturmasından rahatsızlık duyuyordu.</p>

  <p>Sawazaki yemek biter bitmez, “Kusuruma bakmayın efendim, tren saati geldi, izninizi isteyeyim,” diyerek kalktığında Sachiko derin bir nefes aldı.</p>


  <h2 id="sigil_toc_id_67">Altıncı bölüm</h2>

  <p>“Buralara kadar geldiniz, bir gün daha kalsanız. Hem yarın pazar. Şu bahsettiğimiz Yōrō Şelalesi’ne götürürüz sizi,” diyen dul kadını kibarca geri çevirip Etsuko’lar döner dönmez toparlanarak, saat 15.09 trenine yetiştiler. Tren Gamagōri’ye saat 17.30’da varacaktı. Cumartesi öğleden sonra olduğu için bindikleri ikinci mevki vagon boştu. Böylece dördü karşılıklı oturabildiler. Yerlerine oturduklarında dünden beri birikmiş yorgunlukları çıkmış, birbirileriyle konuşacak halleri bile kalmamıştı. Hava, yağmur mevsiminin habercisi gibi, basık ve kasvetliydi. Vagonun içi de yapış yapış sıcaktı. Sachiko ile Yukiko arkalarına yaslanır yaslanmaz uyuklamaya başlamışlardı. Taeko ile Etsuko da haftalık <i>Asahi</i> ve <i>Sunday Mainichi</i> dergilerini açmış okuyorlardı. O sırada Taeko, “Etsuko’cuğum, ateşböceklerin kaçıyor!” diyerek pencereye asılmış ateşböceği kutusunu aldı, Etsuko’nun dizlerine koydu. Dün akşam Sugano’ların hizmetlisi yaşlı amca, Etsuko için boş bir konserve kutusunun altını da açarak bu ateşböceği kutusunu hazırlamıştı. Ateşböceklerinin hava alması içinde açık kalan üst ve alt kısımlarım ince sargı bezi ile kapatmıştı. Etsuko kendisi için hazırlanan bu şeyi pek önemsemiş, buraya kadar taşıyıp getirmişti. Şimdi sargı bezini tutan ipler açılmış olmalı ki, ateşböcekleri oradan birer-ikişer kaçmaya başlamışlardı.</p>

  <p>“Dur bakayım, bırak ben yapayım.”</p>

  <p>Teneke kutu Etsuko’nun elinden kayıyor, açık yeri kapatmayı beceremiyordu. Taeko kutuyu alarak kendi dizine koydu. Gündüz olmasına rağmen, ateşböcekleri sargı bezinin arkasında loş gölgede yeşil yeşil yanıp sönüyorlardı. Taeko sargı bezinin aralığından içeri bakar bakmaz, “Ay! Etsuko’cuğum, baksana!” diyerek kutuyu Etsuko’ya gösterdi. “Ne olduğunu anlamadım ama ateşböceğinden başka şeyler de var içeride!”</p>

  <p>Etsuko kutunun içine bakarak, “Koisan! Örümcek bunlar!” dedi.</p>

  <p>“Sahi mi söylüyorsun!?” Böyle konuşurlarken ateşböceklerinin ardından, pirinç tanesi kadar ufacık sevimli örümcekler kutudan dışarı çıktı.</p>

  <p>“Ah çok fena!”</p>

  <p>Taeko teneke kutuyu elinden koltuğa fırlatıp ayağa kalkar kalkmaz Etsuko da onunla birlikte yerinden fırladı. Sachiko ve Yukiko gözlerini açtılar.</p>

  <p>“Ne oldu Koisan?”</p>

  <p>“Örümcekler!”</p>

  <p>Artık dördü de ayaktaydı. O küçük örümceklerle birlikte kocaman bir örümcek de çıkmıştı.</p>

  <p>“Koisan kutuyu al, bir yerlere at!”</p>

  <p>Taeko kutuyu parmaklarının ucuyla alıp yere fırlattı. İçinden bir çekirge fırlayınca iyice şaşırdılar. Çekirge yerde zıp zıp ilerleyerek koridorun öbür ucuna kadar gitti.</p>

  <p>“Ay, çok yazık oldu ateşböceklerine!” dedi Etsuko kutuya üzgün üzgün bakarak.</p>

  <p>“Gösterin bakalım, örümcekleri çıkarmanıza yardım edeyim.”</p>

  <p>Hallerine gülerek bakan, çaprazlarında oturan bir adam böyle diyerek kalkıp teneke kutuyu aldı. Elli yaşlarında görülüyordu. Üzerinde bu yöreden olduğu anlaşılan Japon kıyafetleri vardı.</p>

  <p>“Firkete gibi bir şey verebilir misiniz?” diye sordu. Sonra Sachiko’nun kendine uzattığı firketeyi aldı. Ardından teneke kutunun içindeki örümcekleri firketeyle tek tek alıp yere atarak her birini tahta nalınlarıyla ezip öldürdü. Firketenin ucunda örümceklerle birlikte otlar da yapışıp geliyordu. Neyse ki ateşböcekleri pek kaçmamıştı.</p>

  <p>Adam gazlı bezi düzeltip teneke kutuyu yana yatırarak bakarken, “Küçükhanım, ateşböceklerinin çoğu ölmüş,” dedi. “Lavaboda biraz su serpin üzerlerine.”</p>

  <p>“Etsuko’cuğum ardından ellerini iyice yıka gel. Ateşböceklerine dokundun, zehirli olabilir.”</p>

  <p>“Ateşböcekleri kokuyor, değil mi anneciğim?” dedi Etsuko kendi ellerini koklayarak. “Çim gibi kokuyor, değil mi?”</p>

  <p>“Küçükhanım ölmüş ateşböceklerini atmak olmaz. Saklarsanız ilaç niyetine kullanılır.”</p>

  <p>“Ne için kullandır peki?” diye sordu Taeko.</p>

  <p>“Kurutup saklayın. Yanıklara, yaralara haşlanmış pirinçle birlikte koyun.”</p>

  <p>“İşe yarıyor mu gerçekten?”</p>

  <p>“Ben kendim yapmadım ama işe yaradığını biliyorum.”</p>

  <p>Buharlı tren salına salına Ōwari, lehi no Miya’yı henüz geçmişti. Sachiko’lar buralardan daha önce hiç trenle geçmemişlerdi. Hiç tanımadıkları küçük istasyonlarda dura dura ilerlemek sıkıcı gelmiş, Gifu-Nagoya arası bitip tükenmek bilmemişti. Yeniden uyuklamaya başlamış olan Sachiko ve Yukiko çok geçmeden Etsuko’nun, “Nagoya’ya geldik anneciğim. Bak şato görünüyor, ablacığım!” diyen sesiyle biraz gözlerini araladılar. İçeri yolcular binmeye başlamıştı. Sonra ikisi de, tren Nagoya’dan çıkar çıkmaz yine uykuya daldılar. Ōbu civarlarında yağmur yağmaya başladı. Bunu bile fark etmeden uyumaya devam ettiler. Taeko yerinden kalkarak trenin penceresini kapattı. Sağdan soldan da pencereleri kapatınca, vagon iyiden iyiye sıcak olmuştu. Yolcuların çoğunun sıcaktan içi geçmişti.</p>

  <p>O sırada Sachiko’ların oturduğu yerin dört sıra kadar önünde koridorun diğer tarafındaki koltukta arkası dönük bir subay, Schubert’in serenadını söylemeye başladı.</p>

  <p class="bosluk"/>

  <p class="p10">Şarkılarım seni çağırıyor</p>

  <p class="p10">Usulca gecenin içinde...</p>

  <p class="bosluk"/>

  <p>Subay düzgün bir şekilde oturuyor, yerinden kımıldamadan şarkısını söylüyordu. Sachiko’lar bu sesle gözlerini açtıklarında önce kimin şarkı söylediğini anlamamışlardı. Kapalı vagonu şarkı sesi doldurmuştu. Bir yerlerden bir gramofon açılmış gibiydi. Sachiko’ların bulunduğu yerden sadece subayın üniformasının arkası ve yüzünün bir kısmı görünüyordu; henüz yirmili yaşlarında bir genç olduğu anlaşılıyordu. Şarkısını biraz çekingen bir havayla söylüyordu. Sachiko’lar Ōgaki İstasyonu’nda trene bindiklerinde subayı fark etmişlerdi ama sadece arkadan görmüşlerdi, yüzünü bilmiyorlardı. Biraz önceki ateşböceği meselesinde, tüm vagonun ilgisi onlara yönelmişti. Subayın kendilerini fark etmemiş olması mümkün değildi. Belki subay can sıkıntısından ya da uykusunu açmak için şarkı söylemeye başlamıştı. Sesine güveni olduğu belliydi. Fakat arkasında söylediklerini dinleyen güzellerin olduğunu hissedince biraz tutuklaşmıştı. Şarkısı bitince iyice utanmış gibi başını öne eğmişti. Aradan biraz geçince bu sefer Schubert’in Goethe’nin eserinden bestelediği <i>Heindenröstein</i>’ı [Yaban Gülü] söylemeye başladı:</p>

  <p class="bosluk"/>

  <p class="p10">Gördü bir erkek çocuk, bir küçük gül kırlarda</p>

  <p class="p10">Genç ve güzel bir güldü, sabah kadar aslında</p>

  <p class="p10">Görmek için yakından, koştu gitti yanına</p>

  <p class="p10">Mutlulukla seyretti, bir küçük gül kırlarda....</p>

  <p class="bosluk"/>

  <p>Bu şarkılar 1933 yapımı <i>Leise flehen meine Lieder</i> [Bitmemiş Senfoni] adlı Alman filmindendi. Sachiko’lar da biliyorlardı. Onlar da subayın sesine uyarak şarkıyı mırıldanmaya başladılar. Sonra yavaş yavaş sesleri yükseldi. Subaya eşlik etmeye başladılar. Subayın boynuna kadar kızardığı arkadan bile gözüküyordu. O anda iyice coşmuş gibi sesini titreterek daha da yükseltti. Oturma yerleri birbirlerinden uzaktı. Bu sayede subay da, kız kardeşler de, rahatça söylemeye devam ettiler. Şarkı bittiğinde vagonun içi büyük bir sessizliğe büründü. Subay ondan sonra başka şarkı söylemedi. Utanmış gibi başını öne eğerek oturdu. Okazaki İstasyonu’na geldiklerinde kaçarcasına apar topar trenden indi.</p>

  <p>“Şu asker bir kere bile bize yüzünü dönmedi,” dedi Taeko.</p>

  <p>Sachiko’lar Gamagōri’ye ilk defa geliyorlardı. Bu yolculuklarında buraya gelmeye karar vermelerinin sebebi, Teinosuke’den buradaki Tokiwakan Hanı’yla ilgili duyduklarıydı. Her ay bir-iki kez Nagoya’ya gelen Teinosuke, “Sizi de mutlaka oraya götürmek istiyorum. Hem Etsuko da sevinir,” deyip dururdu. Orada kalmak için birkaç kez yer bile ayırtmışlardı. Ama hep bir mâni çıkmış, gidememişlerdi. Kız kardeşlerin Gamagōri’ye uğraması fikri Teinosuke’den çıkmıştı. “Hep bir fırsatını bulur, Nagoya’ya gideriz, diye düşünüyordum. Fakat biliyorsunuz işlerden vakit bulup sizi götüremiyorum. Bu bahaneyle görmüş olursunuz. Ne iyi olur. Çok vaktiniz olmayacak belki ama cumartesi akşamı gider, pazar öğleden sonraya kadar kalırsınız,” demiş, telefonla Tokiwakan Hanı’nda yer ayırtmıştı. Sachiko geçen sene Tokyo’da yanında kocası olmadan bir handa kalmıştı. Bu nedenle onsuz buraya gelmekten çok rahatsızlık duymamıştı. Hatta yanında Teinosuke olmadan buraya gelme cesaretini kendinde bulduğu için çocuk gibi sevinçliydi. Hana yerleştiklerinde kocasının kendileri için böyle bir program yapmış olmasına bir kez daha şükran duydu. Açıkçası o gün görücü meselesiyle ilgili yaşadıkları, ağızlarında hiç hoş bir tat bırakmamıştı. Eğer Yukiko’yu Ōgaki İstasyonu’ndan yolcu etmiş olsaydı kendisini anlatamayacağı kadar kötü hissederdi. Sachiko için kendi hoşnutsuzluğu bir yere kadardı ama kardeşinin öyle bir şey yaşayıp üstüne tek başına Tokyo’ya gitmesine dayanamazdı. Kocası gerçekten çok güzel düşünmüştü. Sachiko, o gün Sugano’ların evinde olanları aklından çıkarmaya çalışıyordu elbette. Fakat her şeyden çok Yukiko’nun, Etsuko ve Taeko’yla birlikte burada bu gece keyifle vakit geçirdiğini görünce, içi rahatlamıştı. Üstelik ertesi sabah yağmur dinmiş, güzel bir pazar günü olmuştu. Hanın bir sürü özelliklerinden yararlanmış, deniz manzarasının keyfini çıkarmışlar, Etsuko tam Teinosuke’nin düşündüğü gibi çok mutlu olmuştu. Hepsinden çok da Sachiko, Yukiko’nun görücü meselesini kafasından tamamen silmiş görünmesine sevinmişti. Sırf onun bu halini görmek bile, buraya gelmiş olmaya değerdi. Öğleden sonra ikiyi geçtiğinde Gamagōri İstasyonu’na gittiler. On-on beş dakika arayla farklı yönlere gidecek trenlere bindiler. Osaka ve Tokyo’ya gitmek için birbirlerinden ayrılana kadar her şeyi planladıkları gibi yapabildiler.</p>

  <p class="bosluk"/>

  <p>Tokyo’ya gidecek olan tren daha sonraydı. Yukiko üçünü yolcu ettikten sonra biraz daha bekledi. Çok geçmeden Tokyo’ya giden yerel trene bindi. Bu kadar uzun bir mesafeyi her istasyonda duran bir trenle gitmenin sıkıcı olacağını düşünmüştü. Ama handan ekspres trene yer ayırtmalarını istemek, Toyohashi İstasyonu’nda aktarma yapmak zor gelmiş, bu trenle Tokyo’ya kadar gitmeye karar vermişti. Çantasından, Anatole France’ın kitabını çıkarıp açtı. Keyfi yerinde değildi, okuduklarından bir şey anlamıyordu. Çok geçmeden okumaya çalışmaktan vazgeçti. Boş gözlerle pencereden dışarıya bakmaya başladı. Keyifsizliği sadece son iki günün yorgunluğundan değildi. Daha az önceye kadar hep birlikte ne güzel eğlenirken, artık aylarca Tokyo’da yaşaması gerektiğini düşünmek içine sıkıntı veriyordu. Özellikle bu gittiğinde, Ashiya’da epey uzun kalınca artık Tokyo’ya bir daha dönmesi gerekmeyeceğini düşünmüştü. Üstelik yolculukta hiç bilmediği bir istasyonda tek başına kalıvermiş, kendini iyiden iyiye yalnız hissetmişti. Ayrılmadan önce Etsuko, “Ablacığım bugün Tokyo’ya gitme. Beni geri götür,” diye şakalaştığında, “Yine geleceğim Etsuko’cuğum,” diye öylesine geçiştirmişti. Ama doğrusunu söylemek gerekirse önce Ashiya’ya dönüp başka gün yola çıkmayı ciddi ciddi istemişti, ikinci mevki vagon dünden daha boştu. Tek başına dört kişilik yerde oturuyordu. Koltukta ayaklarını altına toplamıştı. Arkasına yaslanarak uyumaya hazırlanmıştı. Fakat omzunun sol yanı boynunu çeviremeyecek kadar kaskatı kesilmişti. O yüzden dünkü gibi uyuyamıyordu. Birazcık dalacak olsa hemen ardından uyanıveriyor, üzerinden üç-dört dakika bile geçmemiş oluyordu. Benten-shima’yı geçtiklerinde uykusu iyice kaçmıştı. Deminden beri karşı tarafta, dört-beş sıra ötede yüzü kendisine dönük oturan bir adam dikkatini çekiyordu. Aslında uyurken adamın gözlerini kendi yüzüne diktiğini fark etmiş, o yüzden uykusu tamamen açılmıştı. Kendisi ayaklarını indirip hasır sandallarını ayağına geçirerek oturuşuna çekidüzen verince adam da başını çevirip pencereden dışarı bakmaya başladı. Fakat kafasına bir şey takılmış gibi bir süre sonra tekrar bakışlarını Yukiko’ya dikti. Yukiko başlangıçta bu bakışları saygısızlık olarak görmüş, hiç hoşlanmamıştı. Sonradan sonraya, adamın bir sebep yüzünden kendisini bakıyor olabileceği aklına geldi. Kendisi de adamın yüzünü bir yerlerden çıkaracakmış gibi oldu. Kırk yaşlarında bir adamdı. Üzerinde, beyaz çizgileri olan gri bir ceket vardı, açık yakalı bir gömlek giyiyordu. Koyu renkli, özenle ayrılıp taranmış saçları adamın taşralı bir bey olduğunu gösteriyordu. Zayıf, ufak tefek bir adamdı. Dizlerinin arasında uzun bir şemsiyeyi baston gibi koyarak üzerine iki elini yerleştirmişti. Biraz önce ellerinin üzerine çenesini koymuştu. Şimdi ise arkasına yaslanmıştı. Başının üzerindeki ip rafta, bembeyaz bir fötr şapka duruyordu. “Kim acaba, bir türlü çıkaramıyorum.” Sanki ikisinin de aklından bu geçiyor gibiydi. Biri bakmazken diğeri bakışlarını ona çeviriyor, birbirlerini süzüyorlardı. Yukiko adamın Toyohashi İstasyonu’nda bindiğini hatırlayınca oralardan bir tanıdıkları var mıydı düşünmeye başlamıştı. O sırada bir anda on yıl kadar önce eniştesinin arabuluculuğuyla görücüye çıktığı Saigusa adındaki adam olabileceğini fark etti. Hatırladığı kadarıyla, Saigusa, Toyohashi’li varlıklı bir aileden geliyordu. Herhalde oydu. O zaman adamın taşralı hali, bilgisinin görgüsünün azlığı Yukiko’nun hoşuna gitmemişti. Eniştesi o kadar düşünceli davranıp arabuluculuk etmesine rağmen kendisi burnunun dikine giderek talibi reddetmişti. Üzerinden on yıl geçmiş ama adamın taşralı havası değişmemişti. Öyle çirkin bir adam değildi. Ta en başından beri yaşlı gözüküyordu. Bu açıdan, o zamanla karşılaştırıldığında pek değişmemişti. Fakat taşralı havası daha da belirgin bir hal almıştı. Yukiko geçmişte kalmış onca görücüsünün silikleşmiş hatıraları içinde bu adamı sırf bu özelliğiyle hatırlayabilmişti. Adam da aşağı yukarı Yukiko ile aynı zamanda karşısındakinin kim olduğunu çıkarmış gibiydi. Açıkça görünür bir rahatsızlıkla başını diğer yana çevirmişti. Yine de biraz meraktan olacak Yukiko’nun bakmadığı zamanlarda belli etmemeye çalışarak defalarca bakıp durdu. Eğer adam gerçekten Saigusa’ysa o sıralar görücüye çıktığı günün dışında da, iki-üç kez Uehon-machi’deki evlerine ziyarete gelmiş, kendisini görmüştü. Kendisini çok beğenmiş, tüm kalbiyle evlenmek istemişti. O yüzden Yukiko unutmuş olsa bile, adam kendisini hatırlıyor olmalıydı. Yukiko hiç yaşlanmamış, pek değişmemişti. O zamanki gibi genç görünüyordu. Hâlâ bir genç kız gibi giyinmiş olması adamın kafasını karıştırmış olmalıydı. Yukiko içten içe, adamın ısrarcı bakışlarının sebebinin eskiden olanlar değil, şimdiki hali olmasını diledi. Bakışlarını böyle üzerine dikmesi hiç hoş değildi. Ya bu adam, o zamandan beri kaç kez görücüye çıktığını, bugün de oradan döndüğünü bilseydi, diye içinden geçirdi. Bu düşünceyle elinde olmadan ürperdi. Üstüne bir de bugün önceki günler gibi giyinmemişti. Pek göze çarpmayan <i>yūzen</i> desenli ince kimonosu vardı üzerinde. Yüzüne de pek özen göstermemişti. Yol yorgunluğunun yüzüne, diğer yolculardan daha çok yansıdığını kendisi de biliyordu. İçinden defalarca kendine bir çekidüzen vermek gelmişti. Fakat adamın önünden geçerek lavaboya gitmek olmazdı. Gizlice çantasından <i>konpakt</i>’ını çıkarması bile zayıflığını gösterirdi. Ama adam Tokyo’ya kadar gitmeyecekti herhalde. Trenden inse artık diye içi içini yiyordu. Fujieda İstasyonu’na yaklaştıklarında, adam yerinden kalkarak ip raftan fötr şapkasını alıp taktı. Çıkarken hiç çekinmeden son bir bakış atıp indi.</p>

  <p>Yukiko, adam indikten sonra da onunla görücüye çıkışı sırasında olanları düşünmekten patlayacak gibi olmuş kafasının içinde evirip çevirmeye devam etti. 1927’de mi görücüye çıkmıştı? Yok 1928’di herhalde... O zamanlar daha yirmi yaşını yeni geçmişti. Galiba görücüye ilk çıkışı oydu. Peki, neden adamdan hoşlanmamıştı acaba? Eniştesinin tahammül edilmez bir şekilde işe burnunu sokup durduğunu hatırlıyordu. “Saigusa’lar Toyohashi’nin en varlıklı ailesi, adam evin en büyük oğlu. Yukiko’cuğum, bu işte şikâyet edecek bir şey yok. Makioka ailesi olarak şimdiki durumumuzu düşünürsek, yabana atılmayacak bir kısmet. İş buraya kadar geldi. Şimdi kabul etmezsen beni zor durumda bırakırsın,” diye her yola başvurmuştu. Kendisiyse sonuna kadar “olmaz“ deyip durmuştu. Adamın derin, görgülü bilgili biri gibi görünmemesi başlıca sebepti. Sadece görünüşü değildi, hastalandığı için ortaokuldan sonra okula devam edemediğini söylemişti. İşin aslı ise notlarının kötü olmasıydı. Tüm bunlar bir araya gelince sonunda istememişti. Ayrıca... ne kadar varlıklı bir aileden olursa olsun, Toyohashi gibi küçük bir kasabada hayatını heba edemezdi. Ortanca ablası bu düşüncesine tam destek olmuştu. “Öyle ücra bir yere gelin giderse Yukiko’cuğa yazık olur,” diyerek kendisinden daha çok karşı çıkmıştı. Ortanca ablası da kendisi de, dile getirmemişlerdi ama içten içe eniştesini zor durumda bırakmak istemişlerdi. Daha babalarının ölümü üzerinden çok zaman geçmemişti. O zamana kadar bir kenarda sesi soluğu çıkmayan eniştelerinin büyüklük taslaması hiç hoşlarına gitmiyordu. Eniştesinin emrivaki yaparak evlilik işini önlerine getirmesi, “Biraz üstelersem dediğim gibi yaptırırım,” havaları, kendisi başta olmak üzere ortanca ablasının ve Taeko’nun da sinirine dokunmuştu. Üçü bir olarak eniştesini zor durumda bırakmışlardı. Eniştesinin en kızdığı şey kendisinin açıkça “olmaz” demeyişiydi. Ne kadar sorulursa sorulsun üstü kapalı cevaplar vererek, geri adım atılmayacak raddeye kadar gelince inadının tutup kabul etmemesiydi. Eniştesi kendisine bu konu kızdığında, “Genç kızlar böyle şeyleri açıkça herkesin önünde konuşmazlar. Gitmek istiyor muyum, istemiyor muyum halimden tavrımdan da anlayabilirsiniz,” diye cevap vermişti. Sahiden de o olayda, eniştesinin bankasından üst düzey bir görevlinin araya girdiğini bildiğinden, eniştesini iyice zor durumda bırakmak için cevabını bilerek geciktirdiği söylense yeriydi. Sonuçta iş olmamış, evde büyük fırtınalar kopmuştu. Enişteleriyle kız kardeşlerin dalaşının oyuncağı olmak da, bu talibin talihsizliğiydi. O günden sonra adam bir daha aklına bile gelmemişti. Hakkında bir şey de duymamıştı. Herhalde bir süre sonra biriyle evlenmiş, şimdi iki-üç çocuğu olmuştu. Tüm bunlar aklından geçtikçe, “Ya böyle taşralı bir efendinin eşi olsaydım?” diye düşündü. Kararından hiç pişmanlık duymuyordu. Öyle bir şeyin kendisine mutluluk getireceğine inanmıyordu. Tōkaido hattının ücra istasyonları arasında, her istasyonda dura dura ağır aksak giden trenlerle bir gidip bir dönerek yıllarını geçirmek o adamın hayatıysa, böyle bir adamla birlikte ömrünü tüketmek mutluluk mu olacaktı yani? Öyle bir yere gelin gitmediği iyi olmuştu, böyle düşünmeden edemiyordu.</p>

  <p>O akşam saat onu geçerken ablasının Dōgenzaka’daki evine vardı. Adamla karşılaşmasından eniştesine ve ablasına bahsetmedi.</p>


  <h2 id="sigil_toc_id_68">Yedinci bölüm</h2>

  <p>O gün dönüşte trende Sachiko’nun aklından da yüzlerce şey geçti. Önceki geceki ateşböceği seyri ya da dün akşamdan bu öğlene kadar Gamagōri’de olanlar gibi keyifle geçen anların onda bıraktığı hisler değildi düşündükleri. Az önce ayrıldığı Yukiko’nun tek başına istasyonda durup hüzünle onlara bakışı aklına takılıp kalmıştı. Kardeşinin gözünün yanındaki lekenin ayrılırlarken de dünkü kadar belirgin oluşu ve bezgin yüzü gözlerinin önünden gitmiyordu. Bunları hatırladıkça görücüyle hoş geçmeyen görüşmelerinde olanlar da kafasında canlanıyordu. Sachiko, Yukiko’nun kaç kez görücüye çıktığını saymamıştı. On seneden fazladır, şimdiki gibi adı konulmadan yapılan görüşmeleri de katarsa en az beş-altı kez olmuştu herhalde. İlk kez kendilerini muhataplarından bu kadar aşağıda hissediyordu. Şimdiye kadar hep daha iyi konumda olmasının verdiği güven ve kıvançla olaya dahil olurlar, talipler olur almak için kendi ağızlarından çıkacak söze bakarlardı. Her seferinde kabul etmeyen kendileri olmuştu. Talipleri “geri çevirip” durmuşlardı. Bu sefer ta en başından kendilerinin eli daha zayıftı. Daha mektubu ilk aldıklarında kabul etmeselerdi, iyi olacaktı. Önce o konuda ödün vermişlerdi. Sonra Sugano’ların evinde dul kadının anlattıklarını ilk duyduğunda da vazgeçmeleri için yeterince sebepleri olmasına rağmen bir şey dememişlerdi. Tamam Sachiko, dul kadınla, eniştesinin yüzlerine sonrasında da bakabilmek için sesini çıkarıp ağzını açmamıştı. Peki adamla görüştüklerinde o kadar ezilip büzülmesi, kendisini tedirgin hissetmesi nedendi? Şimdiye kadar kız kardeşi Yukiko’yu kimin karşısına çıkarırsa çıkarsın kendisini utandırmayacak, gururla yanında taşıyacağı biri gibi hissederdi. Dün Sawazaki gözlerini Yukiko’ya çevirdiğinde kendisi soğuk terler dökmemiş miydi? Neresinden bakarsa baksın dün kendileri bir “sınava” tabi tutulmuşlardı, sınavı yapansa Sawazaki’ydi, öyle değil mi? Bunlar aklına geldikçe, Sachiko kendisinin ve Yukiko’nun hiç olmadıkları kadar rencide olduklarını düşünmeden edemiyordu. Bunun kız kardeşinin itibarına inkâr edilemeyecek bir gölge düşürdüğünü biliyordu. Belki önemsenmemesi gereken küçük bir şeydi ama durum böyleydi. Bu düşüncenin içine verdiği sıkıntıyı yok etmenin yolu yoktu. Bu son görücü işine bel bağlayamayacakları aşikârdı. Peki bundan sonrası nasıl olacaktı? Bir şeyler yaparak bir an önce o leke meselesini halletmeleri gerekiyordu. Gerçekten iz bırakmadan geçer miydi ki? Yukiko’nun evliliği sırf bu yüzden iyice gecikiyor olabilir miydi? Dün leke zaten çok belirgindi; bir de Yukiko’nun yüzüne gelen ışığın açısı kötü olunca, iyice ortaya çıkmıştı. Emin olduğu bir şey vardı ki bundan sonra bir daha, şimdiye kadar olduğu gibi üstünlük taslayarak görücüye çıkaramayacaklardı. Olasılıkla bir sonraki seferde de, tıpkı dünkü gibi ezilip büzülerek kardeşinin, karşılarındakinin sorgulayan bakışlarına hedef olmasına izin vereceklerdi.</p>

  <p>Taeko, ablasının bu tuhaf halinin sadece yorgunluktan kaynaklanmadığını anlamıştı. Etsuko’nun ateşböceklerine su serpmeye gitmesini fırsat bilerek, “Dün nasıl geçti?” diye usulca sordu. Sachiko’nun bir şey anlatmaya gönlü yok gibiydi. Sorunun üzerinden birkaç dakika geçtikten sonra cevap verdi:</p>

  <p>“Dün, çok üstünkörü oldu her şey.”</p>

  <p>“Bir sonuç çıkar mı?”</p>

  <p>“Ehh... Biliyorsun gelirken tren yolda kalmıştı,” diye ne olduğunu ima etmekle yetindi Sachiko. Ardından yine suspus oldu. Taeko daha fazla üstelemedi.</p>

  <p>O akşam evlerine döndükten sonra Sachiko, önceki gün olanları kocasına şöyle bir anlattı. Teinosuke, “Madem bu iş olmayacak bari biz reddedelim, en azından böyle biri karşısında kendimizi aptal durumuna düşürmemiş oluruz,” dedi demesine ama bunlar da sözde kaldı. Bu düşündükleri ne Sugano ailesini ne de eniştelerini çiğneyip de yapabilecekleri bir şeydi. Hem Sachiko hâlâ içten içe “belki bir umut, bu iş olur” diye umuyordu. Ancak karıkocanın ne yapacaklarını düşünmesine fırsat kalmadan, Sachiko’nun dönüşünün hemen ardından dul Sugano Hanım’dan şöyle bir mektup geldi:</p>

  <p class="bosluk"/>

  <p class="p13">Sachiko Makioka Hanımefendi’ye,</p>

  <p class="bosluk"/>

  <p class="p22">13 Haziran</p>

  <p class="p13">Kısa da olsa size yazma şerefine nail oluyorum. O kadar uzaktan kalkıp gelmeyi lütfettiğiniz halde, malum taşra hali biraz kaba saba, pek letafet yok buralarda. Kusurumuza bakmayın. Yine de bununla kalmasın, sonbaharda bu sefer mantar toplamaya teşrif edin lütfen, sizleri bekliyoruz efendim.</p>

  <p class="p13">Size yazmamın sebebine gelecek olursak, bugün Sawazaki Bey’den ilişikte gönderdiğim mesajı aldım. Benim yüzümden o kadar zahmete girdiğiniz halde, çabalarım kâr etmedi. Yaptıklarım nihayetine ulaşamadı, heder oldu. Sizden nasıl özür dileyeceğimi bilemiyor, affınıza sığınıyorum.</p>

  <p class="p13">Geçenlerde oğlum, Nagoya’lı bir tanıdığından işin neden böyle sonuçlandığını öğrenmesini istedi. Cevabı dün geldi. Buna göre misal diğer taraf kızınızı istese bile sizin ne düşündüğünüzü bilmediğinden, bu münasebet pek mümkün görünmüyormuş. Başta siz olmak üzere, hepinize ayrı ayrı zahmetler verdim. Pek yazık oldu, ne söyleyeceğimi bilemiyorum, kusura bakmayın lütfen.</p>

  <p class="p13">Satırlarıma son verirken Yukiko Hanım’a da selamlarımı iletmenizi rica ediyorum.</p>

  <p class="p22">Sevgiler<br/>Yasu Sugano</p>

  <p class="bosluk"/>

  <p>Mektup usulüne uygun, basmakalıp cümlelerden ibaretti, eski bir dille nazik <i>sōrōbun</i> tarzında yazılmıştı. Aynı zarftan çıkan Sawazaki’nin mektubu erkeklerin resmî yazışmalarda kullandığı <i>Kanbun</i> Çince tarzında yazılmış formel bir mektuptu. Şöyle yazıyordu:</p>

  <p class="bosluk"/>

  <p class="p13">Sayın Yasu Sugano Hanım’a,</p>

  <p class="bosluk"/>

  <p class="p22">12 Haziran</p>

  <p class="p13">Yağmur mevsiminin bu kasvetli günlerinde hanenizdeki herkesin sıhhat ve afiyetini dilerim.</p>

  <p class="p13">Geçen günkü ziyaretimde size çok zahmetler verdim efendim, tekrar teşekkürü bir borç bilirim.</p>

  <p class="p13">Sadede gelecek olursam, çeşitli istişarelerden sonra Makioka hanımlar konusundaki cevabımız menfi olmuştur. Kendilerine bu şekilde iletmenizi rica ediyorum. Sizleri daha fazla meşakkatte bırakmamak için bir an önce durumu bildiriyorum.</p>

  <p class="p13">Alakanıza tekrar teşekkür ederim.</p>

  <p class="p22">Hürmetler<br/> Hiroshi SAWAZAKI</p>

  <p class="bosluk"/>

  <p>Formalitenin ötesine geçmeyen iki mektup karıkocayı pek çok açıdan tekrar hoşnutsuzluğa sürükledi. İlki, ilk kez bir görücüden açıkça “ret” cevabı almış olmalarıydı. İlk defa kendileri “kabul görmedi” damgası yiyen taraf olma durumunda bırakılmışlardı. Sonucu önceden tahmin etseler de, karıkocaya kendilerini iyice kötü hissettiren şey Sawazaki ve dul Sugano’nun mektuplarını yazma şekli ve olaya yaklaşma tarzları olmuştu. Bunları tek tek söylemekle bir yere varılmazdı ancak mesela Sawazaki’nin daha önce dul kadına gönderdiği mektup, rulo kâğıda fırçayla yazılmıştı. Oysa ki bu mektup çizgili bir mektup kâğıdına tükenmezkalemle baştan savarcasına yazılmış tek sayfa bir mektuptu. Her şeyden önce bu insanı rahatsız ediyordu. Yazdıklarına bakılacak olursa “çeşitli istişarelerden sonra” diyordu ama işin aslı aynı gün kararını vermiş olduğu aşikârdı. Hemen o sırada hayır cevabını vermiş olması gerektiği halde, bir gün bekledikten sonra yazdığını tahmin etmek güç değildi. Tamam, bu da bir yere kadardı; gönderdiği doğrudan kendilerine yazılmış bir mektup değildi. Ama dul kadına böyle formaliteden bir mektup yazmak yerine menfi cevabını uygun bir bahane göstererek bildirmesi gerekmez miydi? Sadece “cevabımız menfi olmuştur” diye kestirip atarak hiçbir sebep göstermemek, hadi diyelim, insanları ta o kadar yoldan ayağına kadar getirmesinin ne fena olduğunu bir kenara bıraksalar bile, Sugano ailesine karşı da ayıp değil miydi? “Cevabımız menfi olmuştur” demesindeki “biz” neydi hem? O cümleden hemen önce “çeşitli istişarelerden sonra” yazdığına bakılacak olursa, ev halkına, akrabalarına danışmış, hepsi de “bu iş olmaz” demiş anlamına mı geliyordu. Demek multimilyonerlerin işe bakış şekli böyleydi. Hepsinden çok da bu “cevabımız” kısmını çok riyakârca bulup rahatsız olmuşlardı.</p>

  <p>Hem sonra, böyle bir mektubu olduğu gibi, kendi yazdığı mektuba iliştirerek onlara gönderen dul kadının kafasından neler geçiyordu acaba? Sawazaki’nin neyi nasıl yazdığını bilmeseler de olurdu, kendilerine hitaben yazılmamış bir mektubu iyice gözlerine sokmak olur muydu? Dul kadın mektubun yazılış şeklinden rahatsız olmamış mıydı? O yaştaki bir kadının tüm bunları kendisine saklayarak karşımdakilerin gururunu zedelemeyecek bir şekilde yolunu yordamını düşünerek durumu bildirmesi daha uygun olmaz mıydı? “Buna göre misal diğer taraf kızınızı istese bile sizin ne düşündüğünüzü bilmediğinden bu münasebet pek mümkün görünmüyormuş” gibi zoraki bir bahane söylemişti. Ama bu söyledikleri diğer olanlarla birleşince, onları teselli edecek bir şey olmaktan çıkmıştı. Kısacası, dul Sugano Hanım taşrada köklü bir aileden gelen birinin eşi olabilirdi ama şehirli insanların inceliklerini anlaması mümkün olmayan kaba ruhlu biriydi. Bunu fark etmeden bu işe aracı olmasına izin vermek hataydı. Karıkoca bu sonuca varmışlardı. Tabii bu işin asıl sorumlusu ailenin başı olan enişteleriydi. Teinosuke’ler açısından bakılacak olursa dul kadın bir yere kadardı ama enişteleri araya girmiş, kendileri de ona inanıp kalkışmışlardı bu işe. Bir kere eniştelerinin kendi öz ablasının nasıl biri olduğunu iyi biliyor olması gerekirdi. Madem böyle bir işe kalkışıyordu, her şeyden önce kendisinin iyice bir araştırması gerekmez miydi? Ablalarının mektubunda Sugano’ların nezaketini görmezden gelmenin eniştesini zor durumda bırakacağını, iş bir yere varmayacak olsa bile gidip görüşmelerini istediği yazmıyor muydu? Madem böyleydi, eniştesinin de en azından Yukiko’yu düşünmesi, dul kadından konunun detaylarını öğrenmesi gerekirdi. Sadece araya girip sonra o kadarıyla kalması büyük düşüncesizlik değil miydi? Nihayetinde tüm bu olanlar, Teinosuke için de, Sachiko için de, Yukiko için de boşu boşuna nahoş şeyler yaşamanın dışında kendilerine bir şey getirmemişti. Bir tek, enişteleri insanların yüzüne bakabilsin diye bunlara katlanmak durumunda kalmışlardı. Kendileri bu işi böyle kapatabilirlerdi ama sırf bu yüzden enişteleriyle Yukiko’nun arasının açılmasından içten içe endişe ettiler. Bu iki mektubun Tokyo’daki aile büyükleri olan eniştelerine değil de, kendilerine gelmesi bir şans olmuştu. Sachiko, özellikle mektubu almasının üzerinden biraz zaman geçmesini bekledi. On beş gün kadar sonra ablasına bir şeyler yazarken, araya “Sugano Abla’dan haber geldi, o işten bir sonuç çıkmamış,” diye sıkıştırıverdi. Ardından da, “Yukiko’ya sen uygun bir şekilde söylersin. Ama zor gelirse bir şey demesen de olur,” diye ekledi.</p>


  <h2 id="sigil_toc_id_69">Sekizinci bölüm</h2>

  <p>Bunların üzerinden on beş gün kadar geçtikten sonra temmuz başında Teinosuke’nin iki-üç günlüğüne başkente gitmesi gerekmişti. Döndükten sonra, “O zamandan beri Yukiko’nun nasıl olduğu aklıma takılıyordu. Yarım gün kadar bir boşluk yarattım, Shibuya’ya onları görmeye gittim,” diye anlattı. Eniştesiyle görüşememişti ama ablasının da Yukiko’nun da keyifleri yerindeydi. Yukiko, “Dondurma hazırlayayım,” diyerek, mutfağa gittiğinde, ablasıyla bir süre baş başa konuşmuşlardı. Bu son görücü meselesinden hiç konu açılmamıştı. Teinosuke, “İşin aslı ben, Yukiko’nun niçin talibin hoşuna gitmediğini, ne olduğunu daha sonra dul Sugano’nun, eniştemlere haber vermiş olabileceğini düşünmüştüm. Acaba bu konuda hiçbir haber gelmedi mi, yoksa geldi de saklıyorlar mı, hangisidir anlayamadım. Ablamın halinden bu konudan bahsetmekten kaçındığı anlaşılıyordu. Ablam bu meseleden çok, bu yıl annemizin vefatının yirmi üçüncü seneyi devriyesi olduğundan, bu nedenle iki ay sonra hep birlikte Osaka’ya gelmeleri gerektiğinden uzun uzadıya bahsetti. Yukiko da hiç düşündüğümüz gibi değildi, keyfi gayet yerindeydi. Belki bu vesileyle tekrar Kansai’ye gelmeyi umduğundandır, ne dersin?” diye anlattı.</p>

  <p>Ablası, annesinin 25 Eylül’e denk gelen ölüm yıldönümünü bir gün önceye alarak, ayın yirmi dördü pazar günü Zenkei-ji Tapınağı’nda Budist ayini düzenlemeye karar verdiklerini anlatmış, şunları söylemişti: “Tören için Tatsuo ve benim cumartesi gününden Osaka’ya gelmemiz gerek. Fakat çocukların altısını da yanımıza alıp gelmek büyük bir dert. Hangisini götürsek iyi olur acaba? En büyükleri Teruo hariç, okulları olanları burada bırakarak, Masao ve Umeko’yu yanımıza almak gerekir herhalde. Peki biz yokken diğerlerini kime emanet edeceğiz? Yukiko evde kalmayı kabul etse en iyisi olur. Fakat annemin seneyi devriyesine katılma demek olmaz. Başka da rica edebileceğimiz kimse yok. Çocukları O-Hisa’ya bırakıp yola çıkmaktan başka çare gözükmüyor. İki-üç günlüğüne ayrılıyoruz zaten, sorun olmaz herhalde. Yine de altı kişi yola çıkacağız, geldiğimizde nerede kalalım acaba? Hepimiz aynı evde kalırsak çok zahmet veririz. İki ayrı yerde kalmak daha iyi. Ben olasılıkla Ashiya’da sizde kalırım.” Bunları diyen ablası önlerinde daha iki ay olmasına rağmen şimdiden endişelenmeye başlamış görünüyordu. Teinosuke olanları böyle anlattı.</p>

  <p>Aslında Sachiko da bu sene annelerinin vefatının yirmi üçüncü seneyi devriyesinde aile büyükleri olarak ablalarının ne yapmayı düşündüğünü merak ediyordu. Bir mektup yazarak sormayı aklından geçiriyordu. Geçen sefer, 1937’nin Aralık ayındaki babasının vefatının on üçüncü seneyi devriyesinde Tatsuo, Osaka’ya gelmemeye karar vermişti. Evlerinin bulunduğu Dōgenzaka yakınlarındaki Zenkei-ji Tapınağı’yla aynı mezhepten, yani Jōdō mezhebinden adını unuttuğu bir tapınakta ufak bir törenle geçiştirmişti. O sonbaharda Tokyo’ya henüz taşınmışlardı. Başları epey sıkışıktı. Tekrar cümbür cemaat Osaka’ya gelmelerinin zor olduğunu söylüyordu: “Bu seferlik merhum babamızın anma törenini Tokyo’da yapacağız. Eğer Tokyo’ya gelip katılmak isteyen olursa şükran duyarız ancak onca meşguliyetinizin içinde kalkıp gelmenize gerek yok. Tören günü Zenkei-ji Tapınağı’na teşriflerinizi rica ediyorum” notuyla birlikte tüm akrabalara <i>shunkei-nuri</i> vernikli tütsü tepsisi göndermişti.</p>

  <p>Kendince sebepleri olduğu doğru olsa da, Sachiko aslında eniştesinin töreni Osaka’da yaparlarsa şatafata kaçacaklarını düşündüğünü, boş yere masraf olmasından çekindiğini tahmin edebiliyordu. Babası sanatçıların, <i>geisha</i>’ların hamisiydi. O nedenle üçüncü seneyi devriyesine kadar anma törenlerine, oyunculardan ve <i>geisha</i>’lardan da epeyce katılan oluyordu. İkinci anma töreninde, et-balık orucunun bitmesi vesilesiyle verdikleri ziyafet için, Shinsaibashi’deki ünlü Harihan Restoranını tutmuşlardı. O gün, üstat Harudanji’nin elinde bir yelpaze ve mendille, ayaklarını altına alıp oturarak bir hikâye anlattığı <i>rakugo</i> gösterisi bile yapılmıştı. Oldukça görkemli olmuştu. Makioka ailesinin şaşaalı eski dönemlerini hatırlatmıştı.</p>

  <p>Tatsuo o sefer üstlerine binen ekonomik yükten dersini almış 1931’de yedinci seneyi devriyesinde davetiyeleri sadece yakın çevrelerine iletmişti. Ancak babalarının vefatının seneyi devriyesinin gününü hatırlayan, duyup gelen çok olmuş, planladığı gibi sade bir törenle kalamamıştı. İlk başta bir restoranda ziyafet vermek yerine, tapınakta kumanya dağıtmayı düşünmüşse de, sonunda herkesi Harihan’a davet etmesi gerekmişti. Merhum babaları şaşaadan hoşlanırdı; o yüzden, “Babanızın töreninde kesenin ağzını açmanız ana babaya hürmet,” diye sevinenler oluyordu. Ne de olsa Budist inancında ana babaya hürmetin önemli bir yeri vardı. Ancak durumları belliydi, ona göre davranmaları gerekirdi. Eski Makioka’ların konumlarıyla şimdikinin arasında dağlar kadar fark vardı. “Bu seferki töreni daha sade yapmamız şarttı. Babam da şimdi benim elimin ne kadar sıkışık olduğunu mezarından görüyordur,” demekle yetinmişti o zaman Tatsuo.</p>

  <p>On üçüncü seneyi devriyesinde bir sürü bahaneyle özellikle Osaka’dan uzak kalmaya çalışmış olmalıydı. Yaşını başını almış akrabalarının hepsi Tatsuo’nun yaptıklarına kızıp söylenmiş, “Babalarını anma töreninde Tokyo’dan kalkıp gelebilirlerdi. Bu kadarını olsun yapabilirlerdi, Makioka’ların başındakiler son zamanlarda iyice eli sıkı oldular efendim, masraf olacak olmasına ama sonuçta bir anma töreni her şeyden önemli değil mi?” diye söylenenler olmuştu. Tsuruko, kocasıyla bu insanların arasında kalmıştı. Bunun üzerine Tatsuo, “On yedinci anma töreninde Osaka’ya gider gönüllerini alırız,” demişti. Sachiko daha önce böyle bir şey yaşandığı için, bu sene annesinin anma töreninin nasıl olacağını düşünüyor, yine Tokyo’da yapıp geçiştirirlerse, akrabaların söylenmeleri bir tarafa, asıl kendi içlerinin bir türlü rahat etmeyeceğini hissediyordu.</p>

  <p>Eniştesi Tatsuo, annelerini hiç tanımamıştı. O yüzden herhangi bir his besliyor olması mümkün değildi. Sachiko’nun annesine duyduğu derin muhabbet, babasına beslediği hislerden farklı, daha özeldi. 1925’in Aralık ayında, elli dört yaşında beyin kanamasından hayatını yitiren babasının ömrünün kısa olduğunu söylememek mümkün değildi fakat annesi çok daha genç yaşta 1917’de otuz yedi yaşında hayatını kaybetmişti. Aklından bunları geçiren Sachiko, bu sene annesinin öldüğü yaşta olduğunu fark etti. Ablasıysa annesinin o yaşından iki yaş daha büyüktü. Annesinin hatıralarındaki görüntüsü, ablasının şimdiki halinden de, kendisinden de çok daha güzel ve saftı. Bu hislerinde annesinin vefat ettiği zamanların ve annesinin hastalığının büyük payı vardı. O zamanlar henüz on beş yaşında bir genç kız olan Sachiko’nun gözüne annesi, olduğundan daha hayat dolu gözüküyor olmalıydı. Genellikle veremli hastalar, hastalık ilerlediğinde iyice zayıflayıp çirkinleşir, betlerinin benizlerinin rengi değişirdi. Ancak anneleri bu hastalığına rağmen son günlerine kadar kendine has çekiciliğini yitirmemişti. Sadece yüzü iyice beyazlaşıp şeffaflaşmış fakat kararıp çirkinleşmemişti. Her ne kadar zayıflasa da, elleri ayakları son âna kadar akça pakçaydı. Annesi, Taeko’yu doğurmasının üzerinden çok geçmeden hastalanmıştı. Önce Hama-Dera’ya, ardından Suma’ya hava değişimi için gitmiş, sonunda deniz kenarı sağlığına daha zarar verdiği için Minoo’da küçük bir ev kiralamışlar, oraya geçmişti. O zamanlar Sachiko’nun, ayda bir-iki kereden fazla annesini görmeye gitmesine izin verilmiyordu. Görüştüklerinde de, mümkün olduğunca kısa tutuluyordu. Sachiko, eve döndükten sonra aklında annesinin hayaliyle sahildeki dalgaların kasvetli sesi ya da çamların uğultusu birleşiyor, bu his hiç silinmiyordu. Zamanla annesi onun için kafasında idealleştirdiği bir mefhuma dönüşmüş, içindeki derin muhabbeti o hayale yönlendirmişti. Fakat annesi Minoo’ya geçtikten sonra, artık çok fazla vakti kalmadığını anladıkları için, öncekinden daha sık ziyaretine gitmesine izin vermişlerdi. Son gün sabah erkenden telefon gelmiş, Sachiko’ların onu son bir kez görmelerine fırsat kalmadan son nefesini vermişti.</p>

  <p>Oraya gittiklerinde, günlerdir sürüp giden güz yağmurları hiç ara vermeden, bütün kasvetiyle annesinin odasının dışarıya açılan sürgülü kapısına vuruyordu. Kapının diğer tarafında küçük bir bahçe vardı. Oradan aşağı doğru inildiğinde başıboş akan bir nehre ulaşılırdı. O gün yağmur, bahçeden nehre kadar her yanı sarmış, hazan vakti açan Japon tırfıllarını dövüp duruyordu. Nehrin suyu iyice kabarmıştı. O sabah köylüler dağdan sel iner diye iyice telaşlanmalardı. Yağmur sesinden çok kulakları sağır edercesine kükreyen çağıltının sesi duyuluyordu. Arada nehrin altındaki büyük taşlar birbirine çarptıkça güm güm diye sesler çıkarıyor, yarattığı zangırtı evi sallıyordu. Kız kardeşler sular yükselirse ne yaparız diye korkmalarına rağmen, annelerinin başucundan ayrılmamışlardı. Sachiko, tüm bunların içinde, sanki yitip giden bir çiğ tanesi gibi, bu dünyadan giden annelerinin huzurlu, sakin yüzünü görünce korkularını unutmuş, tüm ruhunu dinginlik sarmıştı. Annesini kaybetmekte oluşunun üzüntüsünden bir şey eksilmemişti ancak buna bir güzelliğin bu dünyadan gitmesinden duyduğu hüzün de eklenmişti. Söze dökmek gerekirse, kişisel duygularından uzak, ahenkli bir hoşluğa eşlik eden bir hüzündü bu. Sachiko’lar annelerinin o güzü çıkaramayacağını bilseler de, o anda yüzü o kadar güzel görünmeseydi, o acıya dayanmaları daha zor olur, karanlık hatıralar akıllarından uzun süre çıkmazdı.</p>

  <p>Babaları çok genç yaşlardan itibaren kendini zevk ve sefaya vermiş biriydi. Kendi zamanına göre, geç bir yaşta, yirmi dokuzunda, kendisinden dokuz yaş küçük olan anneleriyle evlenmişti. Yaşlı akrabalarından duydukları kadarıyla o zamanlar karıkocanın arası, babalarının ayağını bir süreliğine <i>chaya</i>’lardan uzak tutacak kadar iyiydi. Babasının canlı hareketli karakterine karşılık Kyoto’lu bir tüccar ailenin kızı olan, her şeyiyle tam bir “Kyoto güzeli” annesinin huyları birbirine taban tabana zıttı. Buna rağmen birbirlerine çok uygunlardı. Dışarıdan bakanların imrendiği bir çifttiler. Böyle anlatıyorlardı. Tüm bunlar Sachiko’nun hatırlamadığı, çok eskide kalan şeylerdi. Kendi hatıralarındaki babası her zaman evin dışında eğlenmeye giderken, annesi ise kocasının bu halini kabullenerek, şikâyet etmeden ona hizmet eden, şehirli bir ev hanımıydı. Annesi hastalığı nedeniyle hava değişimine gittikten sonra babası işi iyice vurdum duymazlığa dökmüş, har vurup harman savurmaya kadar vardırmıştı. Yine de Sachiko babasının Osaka’dan çok Kyoto’ya eğlenmeye gittiğini, kendisini de defalarca <i>chaya</i>’lara götürdüğünü, babasının yakınlık kurduğu <i>geisha</i>’ların çoğunu kendisinin de tanıdığını, şimdi hatırladığında, babasının “Kyoto güzellerine daha düşkün olduğunu anlayabiliyordu. Babası kızları içinde kendisinden de, Taeko’dan da çok Yukiko’ya düşkündü. Belki bunun başka nedenleri vardı. Ama dört kız kardeşin içinde Yukiko annelerine hepsinden çok benziyordu. Asıl sebebi buydu belki. Sachiko ve Taeko babalarına benzerlerdi. Tsuruko ve Yukiko ise annelerine. Daha önce de yazdığımız gibi Tsuruko’nun boyu daha uzundu, daha iri yapılıydı. Bu yüzden siması “Kyoto güzel”i olsa da, annesinin narinliği, zarafeti yoktu onda. Annesi Meiji Dönemi kadınlarındandı; bu nedenle boyu bir elli bile yoktu, ufak tefekti. İnce parmakları, hoş ve narin elleri ayakları olan çıtı pıtı bir kadındı. Özene bezene yapılmış bir biblo gibiydi. Kız kardeşler içinde en kısa boylusu olan Taeko’dan bile ufak tefekti. Taeko’dan daha uzun olan Yukiko’nun, annesinden daha iriyarı olduğu su götürmezdi. Yine de içlerinde annelerinin huyunu suyunu, edasını en çok alan oydu. Annelerini çevreleyen o bir çeşit rayiha, belli belirsiz Yukiko’da da hissediliyordu.</p>

  <p>Sachiko anma töreni meselesini kocasından işitmişti. Temmuzda da, ağustosta da ne ablasından ne Yukiko’dan bir haber almıştı. Eylülün ortalarına geldiklerinde, aile büyükleri olarak ablasıyla eniştesinden anma töreni için resmî davetiye geldi. Ancak pek beklemediği bir şekilde merhum annelerinin yirmi üçüncü seneyidevriyesi ile birlikte, merhum babalarının on yedinci seneyi devriyesinin de iki sene önceye alınarak bu vesileyle birlikte anılacak olmasıydı. Teinosuke de bunu ilk defa duyuyordu. “Tokyo’da ablam durumu anlattığında, sadece annemin yirmi üçüncü seneyi devriyesinden bahsetti. Babamınki ile ilgili bir şey söylemedi,” diyordu. Ablası değilse de, eniştesinin en başından aklında bu olduğu açıktı. Merhum karıkocaların seneyi devriyelerinin bir arada anıldığı olurdu, öyle çok büyütülecek bir şey değildi. Eniştesi, babasının geçen seneki anma töreninden dolayı okları epeyce üzerine çekmişti. Hem bizzat kendisi, on yedinci seneyi devriyesini en güzel şekilde yaparak gönüllerini alacağım demişti. Bu söylediğini biraz göz önünde bulundurması gerekmez miydi? Hani, “O sözü verdiğim zamanla şimdinin koşulları birbirinden farklı, böyle zor zamanlarda olduğumuz için,” dese, bunda hayır denilecek bir yön yoktu. Ancak madem böyleydi, bu konuda kızabilecek akrabalara önceden bir sorup danışması, olurlarını alması gerekmez miydi? En son dakikada böyle oldubittiye getirmekle, emrivaki yapmış gibi olmuyorlar mıydı?</p>

  <p>Davetiye, “Babamızın on yedinci, annemizin yirmi üçüncü seneyi devriyesi için, 24 Eylül Pazar günü sabah on, Osaka’da Shimodera-machi, Zenkei-ji Tapınağı’nda anma töreni düzenlenecektir” gibi sıradan bir yazıdan ibaretti. Davetiye ellerine ulaştıktan birkaç gün sonra ablası ilk kez konuyla ilgili telefon ederek detayları anlattı. “Geçenlerde Teinosuke geldiğinde, aklımızda böyle bir şey yoktu. Zaten enişten en başından beri ‘Milli Manevi Genel Seferberlik<a id="k28" href="../Text/dipnotlar.xhtml#a28"><sup>[28]</sup></a> çağrılarının yapıldığı böyle bir dönemde, törenlere falan para harcanacak zaman değil, babamın törenini de birlikte yapsak,’ diye söyleyip duruyordu. Ancak yakın zamana kadar böyle bir şey yapmayı, sahiden düşünmemiştik, davetiyeyi de sadece annemiz için hazırlatmıştık. Fakat Avrupa’da savaş patlak verdikten sonra eniştenin fikri değişti. ‘Velhasıl Japonya da da fena şeyler olabilir. İkinci Çin-Japon Savaşı’nın başlamasının üzerinden üç sene geçti, kontrol edilemeyecek noktaya geldi. İşler daha da kötüleşirse, dünya çapında bir çalkantının içine çekilmemiz işten bile değil. Bizlerin de artık biraz daha idareli olmamız gereken zamanlar bunlar,’ diyerek aniden babamızın törenini de birlikte yapmaya karar verdi. Bu sefer davetiye bastırmaya değecek kadar çok kişiyi çağırmadığımız için, birer birer elle yazdık. Bir anda karar verilince, eniştenin bankasından gençlere de davetiye yazmakta yardım etmeleri için rica ettik. Büyük bir telaşla hazırlayıp gönderdik. Bu yüzden akrabalara sorup danışma fırsatımız olmadı. Fakat umuyorum, bu sefer önceki gibi söylenen çok kişi çıkmayacaktır. Ben de bu sefer eniştenle hemfikirim.”</p>

  <p>Ablası bir çırpıda tüm bu mazeretleri sayarak, kendilerini savunduktan sonra, “Ben ve Yukiko, Masao ve Umeko’yu da alarak, yirmi ikisinde Tsubame Ekspresi ile geleceğiz. Sizde kalırız. Enişten ile Teruo da cumartesi gecesi yola çıkıp pazar sabahı gelecekler. O günün akşamı, gece ekspresi ile kimseye yük olmadan geri dönecekler. Ben iki yıldan beri ilk kez Osaka’ya dönüyorum. Hem evi de O-Hisa Kalfa’ya emanet ediyorum, içim rahat. Tekrar ne zaman oralara gelebilirim bilmiyorum. O yüzden dört-beş gün yanınızda kalmak istiyorum. En geç ayın yirmi altısında dönmem gerekiyor,” dedi.</p>

  <p>Sachiko, “Tören günü yemek verme işini nasıl yapacaksınız?” diye sorduğunda, ablası şöyle cevap verdi: “Şey o mu... öğlen yemeği için, tapınaktan Japon tarzı bir oda tutacağız, yemeği Kōzumiya’daki Yaotan Restoran’dan getirteceğiz. Her ihtimale karşı telefonla Shokichi’ye de haber verdim. O ilgilenecektir. Bir sorun çıkacağını sanmıyorum ama sen de bir kez tapınağı ve restoranı kontrol edersin. Otuz dört-otuz beş kişi kadar olacağız ama yine de kırk kişilik yemek sipariş verildi. İçki de kişi başına yarım şişe kadar olacak. <i>Sake</i>’lerin ısıtılması için rahibin karısından ve kızından yardım almayı düşünüyorum. Yemek sırasında misafirleri biz ağırlar, içki servislerini biz yaparız, ona göre gelirsin,” dedi. Ablası öyle pek telefon etmezdi ama telefon edince de bir türlü bitirmek bilmezdi. Şu da var, bu da var deyip uzattıkça uzatırdı. “Yukiko’nun da, Taeko’nun da misafirlerle ilgilenmesini istiyorum. İkisinin de hâlâ evlenememiş olması iyi olmadı,” diye başlayarak, sonunda konuyu akrabalara getireceği hediyelere kadar getirdi. Bunun üzerine Sachiko, “Madem öyle öbürsü gün görüşürüz,” diyerek uygun bir fırsatını bulduğunda telefonu kapattı.</p>


  <h2 id="sigil_toc_id_70">Dokuzuncu bölüm</h2>

  <p>Sachiko, ablasının telefonu kapatmadan önce çıtlattığı şeyi düşündü. Yukiko ile Taeko’nun da misafirlerin yanına çıkacağını söylemişti. Kendisini ablasının yerine koyduğunda, daha evlenip nereye gidecekleri belli olmamış iki kız kardeşini birden insanların karşısına çıkarmanın ne kadar zor olduğunu tahmin edebiliyordu. Büyük bir olasılıkla bu konu sadece ablasının değil, eniştesinin de içine dert oluyordu. Belki eniştesinin tören için bu kadar isteksiz olmasının sebeplerinden biri de buydu. Eniştesi ve ablası, en azından Yukiko’nun bu seneki uğursuz kabul edilen yaşına kadar evlenerek yerini yurdunu bulmasını istemiş olmalılardı. Yukiko otuz üç yaşına geldiği halde, hâlâ insanlar ona “küçükhanım, küçükhanım” diye hitap ediyorlardı. Yaşları kendisinden küçük kuzenleri bile evlenmiş, içlerinde çoluk çocuğa karışanlar olmuştu. Ama kız kardeşi hâlâ uygun bir kısmet bulamamıştı. 1931’de babalarının yedinci seneyi devriyesinde yirmi beş yaşındayken de herkes onun ne kadar genç göründüğüne şaşırmış, hiç yaşını göstermediğini söyleyerek övüp durmuşlardı. Eniştesi ve ablası tüm bunları kulakları aşınacak kadar çok duymuşlardı. Bu sefer de tekrar aynı şeyleri yaşamak durumundaydılar. Yukiko’nun genç görünüşü, o zamankine göre pek değişmiş değildi. Kendisi de akrabaların kızlarının ardında kalmış olmaktan rahatsızlık hissediyor gözükmüyordu. Buna rağmen insanlar onun haline vah vah ederek, “Hiçbir eksiği olmayan ‘küçükhanım’ın hâlâ kendine bir hayat arkadaşı bulamamış olmasının çok yazık olduğunu, rahmetlilerin yattıkları yerde bu duruma ne kadar hayıflanıyor olacağını” söyleyeceklerdi. Bunun sorumluluğunun ailenin büyükleri olarak eniştesinde ve ablasında olduğunu arkalarından konuşup duracaklardı. Sachiko, kardeşinin hâlâ evlenememesinde, kendi payı da olduğunu düşünmeden edemiyordu. Eniştesinin ve ablasının neler hissettiğini tahmin edebiliyordu. Doğrusunu söyleyecek olursa, Yukiko’nun dışında da aklını kurcalayıp duran bir başka sorun vardı. Ablasının bunca aradan sonra geleceğini duyduğunda bu yüzden kafası iyice karışmıştı. Söz konusu sorun, son zamanlarda Taeko cephesinde bir şeyler meydana geliyor olmasıydı.</p>

  <p>Taeko, Itakura’yı kaybettiğinde tamamen hüsran içindeydi. Her şeye ilgisini yitirmiş gibi görünüyordu. Fakat bu durum çok uzun sürmemiş, iki-üç hafta içinde kendini toparlamıştı. Uğruna her şeyi göze aldığı aşkını hiç beklemediği bir anda yitirmişti. Evet, başlangıçta bir süre dağılmış, savrulmuştu. Fakat öyle kara kara düşünmeyi sevmeyen bir yapıdaydı. Kendisine bir çekidüzen vererek bir süre sonra tekrar dikiş okuluna gitmeye başlamıştı. İç dünyasında elbette bir şeyler oluyordu. Ama dışarıdan her zamanki o faal kız olmuştu. Sachiko onun bu haline hayranlık duyuyordu. Bir keresinde kocasına, “Böyle bir durumda acı çekmemesi mümkün değil ancak âcizliğini göstermemesi hayrete şayan. Gerçekten bunca şeyle baş etmesi, benim yanından bile geçemeyeceğim bir şey,” demişti.</p>

  <p>Sachiko temmuz ortalarında bir gün, Kuwayama Hanım’ı Kobe’deki Yohei Balık Lokantasına öğle yemeğine götürmüştü. Gittiğinde, Taeko’nun az önce telefonla, akşam saat altı için, iki kişilik yer ayırttığını duydu. Taeko’yu sabah evden çıktığından beri görmemişti. O yüzden nereden telefon ettiğini anlamadı. Yanındaki kişinin kim olacağım tahmin edemedi. Genç garsonlardan biri, “Son zamanlarda kız kardeşiniz iki kez bir beyle birlikte geldiler,” deyince, Sachiko sebebini bilmeden irkildi. Bahsettiği erkeğin nasıl biri olduğunu sormak istemişti. Ancak yanındaki hanımın önünde böyle bir şey soramazdı. “Aa, öyle mi?” diyerek geçiştirmek zorunda kalmıştı. Açıkçası adamın kim olduğunu hem bilmek istemiş hem de ortaya çıkarmaktan ürkmüştü. O gün, Yohei Lokantasından ayrıldıktan sonra, Kuwayama Hanımla vedalaştı. Ardından Shinkaichi muhitinde gösterimde olan, daha önce de bir kez seyrettiği <i>Pépé le Moko</i> [Cezayir Batakhaneleri] adlı 1937 yapımı Fransız filmini izlemeye gitti. Film saat beş buçuk gibi bitti. Sonrasında, Yohei yakınlarına gidip biraz dolaşırsa, Taeko’yla o adamı görebileceğini içinden geçirdiyse de, bu fikri aklından çıkarıp doğrudan eve döndü.</p>

  <p>Bunun üzerinden bir ay kadar geçmişti. Bir gün, ağustos ortalarında, Kigurō Kabuki Tiyatrosunun Kobe’ye gelmesini fırsat bilerek Teinosuke, Sachiko, Etsuko ve O-Haru dördü birden Shōchiku Tiyatrosu’na gittiler. Taeko o sıralarda, Sachiko onu sinemaya, tiyatroya davet etse bile çok nadir eşlik ediyordu. “Ben sonra kendim giderim ama bugünlük gelmeyeceğim,” diyerek kendi başına gittiği çok oluyordu. Dördü Tamondōri Caddesi 8. Blok’ta, tramvay yolu üzerinde arabadan indiler. Teinosuke, Etsuko’yla birlikte Shinkaichi kavşağından Jurakukan tarafına önden geçmişti. Sachiko ve O-Haru “dur” işaretiyle arkada kalmışlar, beklemeleri gerekmişti. O sırada burunlarının dibinden, Nankōmae tarafından gelen bir araba geçip gitti. İçinde Okubata ve Taeko vardı. Yaz günü, gündüz vakti, açıkça görülüyordu, şüpheye mahal yoktu. Arabanın içindekiler aralarında bir şey konuşuyorlardı, onları fark etmemişlerdi.</p>

  <p>Sachiko hemen, “Haru Kalfa, sakın beyefendiye de, Etsuko’ya da bir şey deme, tamam mı?” diye, onu ağzını kapalı tutması için tembihledi. Sachiko’nun birden renginin attığını gören O-Haru’da ciddileşerek, “Tamam efendim,” diyerek, başını yere eğdi, yürümeye başladı. Sachiko kendisini toparlamak için, iki yüz metre kadar öteden giden Teinosuke ve Etsuko’dan gözlerini ayırmadan, özellikle adımlarını yavaşlattı. Böyle zamanlarda elleri hep buz keserdi, ne yaptığının farkına varmadan O-Haru’nun ellerini sıkıca tuttu. Susunca iyice daraldığından konuşmaya başladı:</p>

  <p>“O-Haru Kalfa, sen Koisan’ın neler yaptığını biliyor musun? Son zamanlarda pek evde durmuyor,” diye sordu. O-Haru, “Şey,” dedi.</p>

  <p>“Bak bir şeyler biliyorsan, söyle... Deminki adamdan telefon geldi mi hiç?”</p>

  <p>O-Haru, “Telefonu bilmiyorum efendim ama...” dedi huzursuzca. Sonunda ağzının içinde şöyle geveledi: “... şey aslında ben, Nishinomiya’da iki-üç kez karşılaştım efendim.”</p>

  <p>“Deminki adamla mı?”</p>

  <p>“Hı, o adam... ve Koisan’la...”</p>

  <p>Sachiko o sırada başka bir şey sormadı. Tiyatroda, ilk perdedeki <i>Nozaki-mura</i>’dan sonra, arada O-Haru’yla tuvalete gittiler. Sachiko sonra fuayede O-Haru’dan kalanını öğrendi. O-Haru’nun babası geçen ayın sonlarında basur ameliyatı olmak için Nishinomiya’daki bir makat hastalıkları kliniğine yatmıştı. O-Haru da, iki hafta kadar izin alarak babasına bakmıştı. O sırada genellikle günde bir kez yemek ya da başka bir şeyler getirmek için, Amagasaki’deki evleriyle hastane arasında gidip gelmişti. Klinik Nishinomiya’da Ebisu Tapınağı yakınlarındaydı. Şehirlerarası karayolunda Futaba-suji kavşağından Amagasaki’ye otobüsle gidiyordu. Gidip gelirken üç kez Okubata ile karşılaşmışlardı. O kubata, bir seferinde O-Haru’nun bineceği otobüsten inmişti. İki kez de durakta otobüs beklerken görmüştü. Okubata diğer yöne Kobe’ye giden otobüse binmiş, hiç Noda tarafına gitmemişti. Otobüsü beklemek için karayolunu geçerek batıdan kuzeye yanlamasına gidiyor, dağ tarafındaki otobüs durağında bekliyordu. Okubata o otobüs durağının arkasındaki <i>manbō</i> yönünden çıkıp geliyor, karayolunu kuzeyden batıya yanlamasına geçiyor, kıyı tarafındaki otobüs durağında duruyordu. O-Haru, <i>manbō</i> sözünü kullanmıştı. Bu, Kansai’de artık pek kullanılmayan eski bir sözdü. Kısa tünel gibi bir anlama geliyordu. Artık bunun için “demiryolu geçidi” sözü kullanılıyordu. <i>Manbō</i> sözü eskiden, Flemenkçe <i>manbō</i> sözünden Japoncaya geçmişti. Böyle telaffuz edenler de vardı ama Kyoto-Osaka bölgesinde hemen herkes O-Haru’nun söylediği gibi söylerdi. Osaka-Kobe Karayolunda, Nishinomiya Futaba-suji kavşağının kuzeyinde Devlet Demiryolları hattı, doğu-batı arasında uzanırdı. Bu hatta, demiryolu geçidi denmeyecek kadar küçük, bir insanın yürüyerek güçlükle geçebileceği gibi bir tünel vardı. Oradan tam otobüs durağına çıkılırdı. O-Haru ilk göz göze geldiklerinde selam verip vermeme konusunda tereddüt etmişti. O sırada, Okubata kendisine tebessüm ederek şapkasını çıkarıp selam vermişti. Bunun üzerine kendisi de düşünmeden eğilerek karşısındaki selamlamıştı. İkinci karşılaştıklarında her iki tarafa da otobüs bir türlü gelmek bilmediğinden, uzun zaman beklemeleri gerekmişti. Karşı tarafta duran Okubata ne düşündüyse tren yolunu geçerek, pervasızca yanına gelmiş, “O-Haru Kalfa, seninle çok sık karşılaşıyoruz, değil mi? Buralarda bir işin mi var?” diye konuyu açmıştı. “Efendim, durum böyle... böyle...” diye anlatmış, kısa bir süre ayaküstü konuşmuşlardı. Okubata gülümseyerek, “Demek öyle, demek bu yakınlara geliyorsun. Madem öyle arada bana da uğrarsın. Şu geçidi geçer geçmez hemen orası,” diyerek <i>manbō</i> girişini göstermişti. “Ipponmatsu’yu biliyorsundur, değil mi? Onun hemen yakınlarında, kolayca bulursun. Bir uğra olur mu?” demişti, sonra bir şeyler daha konuşmuşlardı. O sırada Noda’ya gidecek otobüs geldiğinden, “İzninizle efendim,” diyen O-Haru otobüse binmişti. O-Haru’nun huyuydu. Böyle bir şey anlatırken, anlattığı kişinin konuşmasını taklit eder, konuşmayı yeniden canlandırarak aktarırdı. Okubata ile üç sefer karşılaşmıştı. Hepsi de akşam beş sıralarıydı. Üçünde de Okubata tek başınaydı. Bir başka sefer, Taeko ile de aynı otobüs durağında karşılaşmışlardı. O da aynı saatlerdeydi. O-Haru durakta beklerken, arkadan Taeko gelmiş, “O-Haru Kalfa,” diyerek omzuna dokunmuştu. “Aaa, nereden çıktınız efendim?” diye düşünmeden ağzından kaçırmış, hemen ardından telaşla susmuştu. Birden arkasından ortaya çıkışına bakılırsa, <i>manbō</i>’dan geçip gelmişti. Ardından Taeko, “O-Haru Kalfa, ne zaman eve geri dönüyorsun? Baban nasıl oldu?” diye halini hatırını sormuştu. “Kei ile karşılaşmışsın öyle mi?” derken zoraki gülümsemişti. O-Haru ne söyleyeceğini bilemeden ağzında bir şeyler gevelerken, “Eve dön artık, bekliyoruz,” diyerek diğer tarafa geçmiş, Kobe’ye giden otobüse binip gitmişti. O-Haru, “Sonra doğrudan eve mi döndü, yoksa başka bir yere mi, Kobe’ye falan mı gitti bilmiyorum,” diye bitirdi.</p>

  <p>Fuayedeki konuşmaları bu kadarla bitmişti. Sachiko, O-Haru’nun başka bir şeyler de bildiğini düşünerek iki gün sonra, devamını sordu. O sabah Etsuko’nun piyano dersi vardı. Etsuko’yu dersine O-Hisa götürdü, Sachiko, Taeko’nun da evden çıkmasını bekleyerek O-Haru’yu salona yanına çağırdı. O-Haru, “Başka bir şey bilmiyorum efendim,” dese de, sonunda şunları anlattı: Kendisi o beyin Osaka’da yaşadığını zannederken, Nishinomiya’da Ipponmatsu’nın orada evi olduğunu duyunca şaşırmış, bir gün <i>manbō</i>’dan geçerek oraya kadar gidip bakmıştı. Gerçekten de evi oradaydı. Evin önünde çalıdan yapılmış bir çit vardı. Kırmızı kiremitli, beyaz duvarlı küçük, iki katlı bir toplukonut eviydi. Üzerinde “Okubata” yazısından başka bir şey bulunmayan bir isim levhası vardı. Levhanın ahşabının yeni olduğunu görünce buraya yeni taşındığını tahmin etmişti. Gittiğinde saat altı buçuğu geçmiş, akşam karanlığı inmeye başlamıştı, ikinci katın penceresi açıktı. Beyaz tül perdenin ardında lambanın ışığı görünüyordu. İçeriden gramofonun sesi duyuluyordu. O-Haru biraz durup durumu anlamaya çalışmıştı. O bey ile birinin daha sesi geliyordu. Bir kadın sesi gibiydi, ancak plağın sesine karıştığından net duyamamıştı. O-Haru bunları söyledikten sonra, “Çalan plak şeydi efendim, işte var ya, Danielle Darieux’un <i>Retour â l’aube</i> [Şafağa Dönüş] filmi vardı ya... orada söylemişti ya... o şarkı efendim,” demişti. O-Haru bir tek o zaman, eve bir bakmaya gitmişti, o kadar. Vakti olduğunda bir kez daha giderek, durumu iyice kolaçan etmek istemişti, ancak iki-üç gün sonra babası taburcu olmuş, kendisi de Ashiya’ya dönmüş, gitmeye fırsatı olmamıştı. Hanımefendiye söyleyip söylememek konusunda bocalayıp duruyordu. Sebebini söyleyecek olursa, o beyefendi de, Koisan da durakta karşılaştıklarında çok rahat bir şekilde konuşmuşlar, kendisini kimseye bir şey söylememesi konusunda tembihlememişlerdi. Buna bakılacak olursa, belki hanımefendinin de rızasını almışlardı. Kendisi de susması mı anlatması mı gerektiğini bilememişti. Sonunda gereksiz bir şeyler söylemektense, bir şey söylememeye karar vermişti. O-Haru, “Belki de Koisan bu sıralar o eve gidip geliyordur. Etraftaki dedikoduları bir kolaçan edip etraflıca bir araştırayım isterseniz,” diyerek bitirmişti.</p>

  <p>Sachiko, o gün arabada ikisini gördüğünde böyle bir şeyi hiç beklemediği için, çok şaşırmıştı. Sonra sakin kafayla düşünmeye başlayınca, Takeo’nun, Itakura meselesinden sonra Okubata’yla görüşmese de, tamamen ipleri koparmamış olduğunu anlamıştı. Artık Itakura yoktu, ikisinin arada sırada birlikte bir yerlere gitmelerinde şaşıracak bir taraf yoktu. Itakura’nın ölümünden on gün sonraydı galiba, Sachiko bir gün gazetede Okubata’nın annesinin ölüm ilanını görmüştü. “Küçük Efendi Kei’nin annesi vefat etmiş,” diyerek, Taeko’nun yüzünden ne hissettiğini çıkarmaya çalışmıştı. Taeko, “Ya,” demekle yetinmiş, hiç ilgi göstermemişti. Sachiko, “Uzun süredir mi hastaydı?” diye sorduğunda, “Şey...” deyip susmuştu. Bunun üzerine, “Bu aralar hiç görmedin mi?” diye sormuş, kardeşi, “Hıı,” diye ağzının ucuyla cevap verip geçiştirmişti. Sachiko o zaman, Taeko’nun Okubata’dan bahsetmekten hoşlanmadığını düşünmüş, o günden sonra, onun yanında “Küçük Efendi Kei’nin “Ke”sinin bile sözünü açmamıştı. Okubata ile tüm ilişkisini kestiğine dair doğrudan Taeko’nun ağzından bir şey işitmemişti. Dahası Sachiko, Taeko’nun ikinci bir Itakura meselesi çıkaracağından endişe ediyordu. Eğer hoşlarına gitmeyecek birini seçmesindense, Okubata ile arasının düzelmesinin başkalarına karşı da daha iyi olacağına inanıyor, belli etmese de böyle olmasını istiyordu. O-Haru’dan dinlediği kadarıyla tekrar bir araya geldiklerini söylemek için erkendi. Ama böyle olduğunu tahmin ediyordu. Taeko, hem Tokyo’daki aile büyüklerinin hem de Sachiko’ların, Okubata ile görüşmesine olumlu baktıklarını biliyordu. Eğer böyle bir şey varsa saklamasına gerek yoktu. Fakat bir süreliğine Okubata’ya farklı hisler beslemişti. Şimdi kendi rızasıyla ona geri döndüğünü söyleyemiyor olmalıydı. Belki Sachiko’ların durumu kendilerinin öğrenmesini daha uygun olacağını düşünerek, O-Haru’nun olan biteni onlara anlatmasını umuyor olamaz mıydı? Sachiko böyle olduğunu tahmin ediyordu.</p>

  <p>Sachiko bunları öğrenmesinin üzerinden birkaç gün geçtikten sonra bir sabah, yemek odasında bir süre baş başa kalmalarını fırsat bilerek Taeko’yla konuştu:</p>

  <p>“Koisan, geçenlerde, Kigurō Kabuki Tiyatrosunu seyretmeye gittiğimizde seni, Shinkaichi’nin oralarda gördüm. Arabayla geçtiniz, değil mi?” diye sanki havadan sudan bahseder gibi sordu.</p>

  <p>Taeko, “Hıı,” deyip başını salladı.</p>

  <p>“Yohei’e de gittiniz, değil mi?”</p>

  <p>“Hıı.”</p>

  <p>“Küçük Efendi Kei’nin niçin Nishinomiya’da evi var ki?”</p>

  <p>“Ağabeyi aileden reddetmiş, o yüzden Osaka’daki evde kalamıyor.”</p>

  <p>“Ne olmuş ki?”</p>

  <p>“Ne olduğunu söylemedi.”</p>

  <p>“Annesi yakınlarda vefat etmişti, değil mi?”</p>

  <p>“Hıı, evet onunla ilgiliymiş.”</p>

  <p>Ardından Taeko, evin ayda kırk beş yene kiralandığını, Okubata’nın orada, bebekken sütannesi olan kâhya kadınla birlikte yaşadığını anlatmaya başladı.</p>

  <p>“Koisan, ne zamandan beri Küçük Efendi Kei’yle tekrar görüşmeye başladınız?”</p>

  <p>“Itakura’nın kırk dokuzunda karşılaştık...”</p>

  <p>Taeko her yedi günde bir Itakura’nın mezarını ziyarete gidiyordu. Geçen ayın başında, Itakura’nın kırk dokuzuncu günüydü. Taeko, sabah erkenden Okayama’ya gitmişti. Kabir ziyaretini tamamladıktan sonra, dönerken trene binmek için istasyona döndüğünde, Okubata’yı giriş kapısında onu beklerken bulmuştu. Okubata, “Senin mezar ziyaretine geldiğini biliyordum, dönmeni bekliyordum,” demişti. O anda yapabileceği bir şey olmadığı için Okubata ile birlikte Sannomiya’ya kadar dönmüştü. Itakura’nın ölümünden sonraki dönemde tekrar görüşmeye başlamaları ondan sonra olmuştu.</p>

  <p>Taeko bunları anlattı. Ancak kendisi Kei’yle ilgili düşüncelerini değiştirmiş değildi. “Kendisi, ‘Annem öldükten sonra hayatımda ilk kez dünyanın nasıl bir yer olduğunu anladım. Ailemden reddedildikten sonra gözlerim açıldı,’ diye aklı başında şeyler söylüyor. Ancak ben söylediklerini olduğu gibi kabul etmiş değilim. Sadece Kei şimdi tek başına kaldı, ailesinden atıldı. Herkes onu görmezden geliyor. Bu halini görünce üzülüyorum. Ben öyle merhametsiz biri değilim, sırf bu durumda olduğu için onunla görüşüyorum. Benim Kei’yle ilgili hislerim aşk değil merhamet,” diye durumu açıklamıştı.</p>


  <h2 id="sigil_toc_id_71">Onuncu bölüm</h2>

  <p>Taeko’nun ağzından, bu konuyla ilgili lafları cımbızla almak gerekiyordu. Öyle uzun uzadıya sorulmasının hoşuna gitmediği belliydi. Sachiko daha sonra tekrar konuyu açmaya çalışmadı. Fakat durumu öğrendikten sonra pek çok şey dikkatini çekmeye başladı. Taeko zaten son zamanlarda sık sık eve geç geliyordu, nerede ne yaptığı, nasıl zaman geçirdiği belli değildi. Hâlâ bu evde yaşadığı halde, ailenin bir parçası değilmiş gibi görünüyordu. Tüm bunların sebebi şimdi daha iyi anlaşılıyordu. Taeko’nun, eve döndükten sonra âdeti olduğu gibi banyoya girmediği çok oluyordu. Böyle zamanlarda yüzünün ışıltısından geldiği yerde banyo yaptığı anlaşılıyordu. Her zaman kendine para harcamayı seven biri olmuştu. Itakura ile öyle bir ilişki yaşamaya başladığında tasarrufun gerekliliğini anlamış, eli sıkılaşmıştı. Mesela, perma yaptırmak için bile ucuz güzellik salonlarına gitmeye başlamıştı. Fakat son zamanlarda tekrar, makyaj tarzından kıyafetlerine, aksesuvarlarına kadar her şeyi, çok güzel ve lüks olmaya başlamıştı. Sachiko, Taeko’nun kol saatinin, yüzüğünün, çantasının, sigara kutusunun, çakmağının ve daha pek çok şeyinin yerine bu son iki ayda yenilerinin geldiğini fark etmişti. Itakura hayattayken yanından ayırmadığı, Mitsukoshi’nin sekizinci katında, Okubata’nın yere fırlattığı o çok özel Leica fotoğraf makinesini, o zaman tamir ettirip tekrar kullanmaya başlamıştı. Ölümünün otuz beşinci gününden sonra Okayama’dan ailesi “merhumun hatırasına” diyerek eşyalarını dağıtırken, kamerasını da Taeko’ya yollamışlardı. Taeko bir süre bunu yanından ayırmamıştı. Ancak son zamanlarda onun yerine yeni bir krom Leica taşımaya başlamıştı. Sachiko başlangıçta bu durumu sadece, sevdiği adamı kaybedince Taeko’nun hayata bakışının birden değişmesine, tutumlu olmayı bırakarak para harcamaya karar vermesine yormuştu. Ama anlaşılan olay bununla kalmıyordu. Böyle düşününce, uzun zamandır yapma bebek imalatından da vazgeçmiş olduğunu hatırladı. Hangi arada yapmıştı kim bilir, bir gün Shukugawa’daki atölyesini öğrencisine devrettiğini söylemişti. Dikiş akademisinden de epeyce kaytarıyora benziyordu. Sachiko, şimdilik olanları kendine saklayarak uzaktan izlemekle yetinmeye karar vermişti. Ama Taeko’nun böyle rahat rahat Okubata ile görüşmeye başladığını, birlikte gezip tozduklarını aklına getirince elbette bir süre sonra Teinosuke’nin de gözünden kaçmayacağını düşündü.</p>

  <p>Kocası, Okubata’dan hiç hazzetmiyordu. Durumu öğrenirse mutlaka söyleyecek bir çift lafı olurdu. Bu düşünceyle, bir gün kocasına durumu açtı. Kocası tam da beklediği gibi hoşnutsuz bir ifadeyle anlatılanları dinledi. Üzerinden iki üç-gün geçtiğinde bir sabah, çalışma odasına giren Sachiko’ya, “Şuraya oturuver,” diyerek, “Küçük Efendi Kei’nin ailesinden nasıl atıldığını öğrendim,” diye anlatmaya başladı. “İşin aslı geçen konuştuğumuzda, aileden atıldığını söylediğinde şüphemi çekti. Sağa sola sordum. Meğer Küçük Efendi Kei, oradaki elemanlarla birlik olup Okubata mağazasından malları yürütüyormuş. Üstelik ilk kez olmuyormuş. Daha önce de iki-üç kez yapmış. Her seferinde annesi, büyük oğluna yalvar yakar diller dökerek göz yummasını sağlamış. Fakat bu son seferde annesi vefat ettiği için artık onu koruyacak kimse olmamış. Durumu öğrenen ağabeyi küplere binerek dava edeceğini söylemiş. Sonunda araya birileri girmiş, annesinin otuz beşinin geçmesini bekleyerek aileden atmakla yetinmiş,” diye devam etti. Sonra, “Koisan bu olanlardan haberdar mı bilmiyorum,” dedi Teinosuke. “Eniştemlerin de, senin de, Koisan’ı, Küçük Efendi Kei’yle bir araya getirme düşüncenizi gözden geçirmeniz gerekmez mi? Özellikle eniştem gibi biri, böyle bir şeyi duyduğunda kesinlikle düşüncesini değiştirecektir. Bugüne kadar, Koisan’ın Küçük Efendi Kei’yle görüşmesine göz yummanızın, belki içten içe bu duruma sevinmenizin ardında, ikisinin evlenmesini en iyi çözüm olarak görmeniz vardı. Artık bu fikrinizden vazgeçmeniz gerekecek gibi görünüyor. Madem öyle, bu şekilde görüşmelerine izin vermenin doğru olmadığına inanıyorum. Diyelim ki sen, ablan ya da Yukiko öyle soyu sopu belirsiz biri olmasındansa, hâlâ ‘Kei’nin daha uygun olduğunu’ düşünüyorsunuz. Ama eniştemin olanlardan haberi yoktur herhalde. Eniştem, Küçük Efendi Kei affedilip de, ailesinin rızasını alarak usulüne uygun bir evlilik yapmayacaklarsa bu işe, ‘Olur,’ demeyecektir. Ayrıca bu durumda görüşmelerine izin vermek, ikisinin de hayrına değil. Hem bugüne kadar annesi olsun, ağabeyi olsun, ona göz kulak olacak birileri vardı Küçük Efendi Kei’nin başında. Aileden atılınca küçük de olsa aklına estiği gibi davranacağı bir evi olması iyice fena. Olasılıkla aileden atıldığında, eline bir miktar para vermişlerdir. Kendisi bunu fırsat bilerek ötesini düşünmeden, elinde avucundakini saçıp savuruyordun Belki Koisan da nasibini alıyordur bu harcamalardan. Eğer Koisan’ın, Küçük Efendi Kei’ye beslediği hisler aşk değilse, öyle olmayacak şeyler düşünmek istemiyorum ama nasıl baktığına göre sadece acıma olarak değil de, çok daha fena bir şey olarak görülebilir. Hem Koisan’ın kafasına göre davranmasına izin verirsek nihayetinde ikisi birlikte yaşamaya başlarlarsa, ne yaparız? Yok, öyle bir şey olmasa bile sadece Koisan’ın Nishinomiya’daki eve her gün girip çıktığını Küçük Efendi Kei’nin ağabeyinin de kulağına giderse, bizim hakkımızda neler düşünürler, kim bilir? Hadi diyelim Koisan hakkında fena şeyler söylenecek. Elden bir şey gelmez. Ama başındakiler olarak bizi de kötü görmezler mi?” Böyle diyen Teinosuke ekledi: “Ben ta en başından beri Koisan’ın davranışları konusunda kendimi geride tuttum. Şimdi de öyle aşırı karışacak değilim. Fakat Koisan görüşmeyi kesmeyecekse, en azından ablamla enişteme söyleyerek onların da izninin alınmasını istiyorum. Hiç olmazsa onların da bu işe en azından göz yumduklarını bilmiş oluruz. Öyle olmazsa, bu sefer onlara karşı çok zor durumda kalırız.”</p>

  <p>Son zamanlarda golfe merak salan Teinosuke, Ibaraki’deki klüpte, Okubata’nın büyük ağabeyiyle sık sık karşılaşıyordu. Anlattığına göre öyle anlarda hiç hoş olmuyordu bu durum.</p>

  <p>“Tamam da, baksana, sence bizimkiler göz yumarlar mı?”</p>

  <p>“Pek olacak bir iş değil ama...”</p>

  <p>“O zaman ne yaparız?”</p>

  <p>“Görüşmeyi kesmelerini istememiz gerekebilir.”</p>

  <p>“Gerçekten görüşmeseler iyi olur da, ya gizli gizli görüşmeyi sürdürürlerse...”</p>

  <p>“Eğer Koisan benim öz kardeşim olsaydı, dediğimi dinlemezse aileden atardım.”</p>

  <p>“Öyle yaparsak tamamen Küçük Efendi Kei’nin yanına kaçmaz mı?”</p>

  <p>Bunları söyleyen Sachiko’nun gözleri dolmuştu. Kendileri Taeko’yu gözden çıkarsalar, eve girip çıkmasını yasaklasalar, el âleme, Okubata’lara söyleyecek bir bahaneleri olur, başlarını dik tutabilirlerdi. Fakat bununla birlikte kocasının en istemediği sonucu da kendi elleriyle davet etmiş olmazlar mıydı? Kocası şöyle demişti: “Koisan kendi ayakları üzerinde durabilecek, yirmi dokuz yaşında bir kadın. Onu kendi istediğimiz tarafa çekmeye çalışmak hata olur. Önce bir evden atalım, görelim bakalım ne olacak. Eğer Kei’yle birlikte yaşamaya başlarsa yapacak bir şey yok. İşin orasına kadar kafamıza takarsak, bunun bir sonu yok.” Sachiko’ya göreyse hepsinden çok böyle bir şey yaparak Taeko’ya “aileden atılmış” damgası yedirmek çok yazık olurdu. Bugüne kadar eniştelerine karşı elinden geldiğince korumaya çalıştığı kız kardeşini, bu kadarcık bir şeyde gözden çıkarmak doğru muydu? Kocası, kardeşini biraz fazla kötü görüyordu. Ne olursa olsun, Koisan küçük bir hanımefendi olarak yetiştirilmişti, naif, özünde iyi bir kızdı. Sachiko erken yaşta annesini kaybetmiş olan en küçük kardeşine hep merhamet duymuş, elinden geldiğince annelerinin yokluğunu ona hissettirmemeye çalışmış, onu sevip kollamıştı. Şimdi tam annelerinin seneyi devriyesi için anma töreni yapacakları bu zamanda evden atabilir miydi hiç!</p>

  <p>“Ben sana öyle yap demiyorum ki,” dedi Teinosuke karısının gözlerinin içine baktığında üzülmeden edememişti. “Koisan bu haliyle benim öz kız kardeşim olsaydı, diye farazi bir şey söyledim o kadar...”</p>

  <p>“Bak, bu işi bana bırak sen. Ablam geldiğinde, bir tek ona durumu açarak işi kendine saklamasını sağlayacağım.”</p>

  <p>Aslında Sachiko gerçekten ablasıyla konuşup konuşmamakta tereddüt ediyor, ne zaman, nasıl söyleyeceğini tam bilmiyordu. En iyisi yirmi dördündeki tören bitene kadar bir şey söylememekti. Ablası ve yanındakilerin Ashiya’ya geldiği yirmi ikisi akşamı sadece Yukiko’ya açılarak bu konuda ne düşündüğünü öğrendi. Yukiko’ya göre işlerin eski haline dönmesi her açıdan gayet iyiydi. Küçük Efendi Kei’nin ailesinden atılması o kadar büyütülecek bir şey değildi, bir şeyler aşırdıysa da sonuçta kendi dükkânından değil miydi, başkasının bir şeyini almaktan farklıydı. Onun konumunda biri bu kadarcık olsun yapabilirdi. Aileden atılması bir süreliğine ona bir ders vermek için olmalıydı. Çok geçmez affedilirdi. O yüzden açık açık ortalıkta dolaşmamaya dikkat ederlerse, gizliden gizliye görüşmelerine göz yummaktan bir şey olmazdı. “Ablama bir şey söylememek daha iyi, ablama söylersek mutlaka enişteme yetiştirir,” dedi.</p>

  <p class="bosluk"/>

  <p>Aile büyükleriyle ters gitmek gibi olsa da, bu seferki törende içine sinmeyen şeyler olduğu kesindi. Hem bu eksikliği telafi etmek hem de ne kadar zaman sonra bir araya geleceği ablası için, Zenkei-ji Tapınağı’ndaki toplantının arkasından, sadece dört kız kardeş kendilerinin bir araya geleceği mütevazı bir buluşma düzenlemek aklına geldi. Törenden iki gün sonrası ayın yirmi altısında, öğlen saatleri için, merhum anne babasının pek sevdiği Harihan Restoranı’nın Japon tarzı salonunu ayarladı. Teinosuke’den bu seferlik katılmamasını rica etti. Ablası ve kardeşlerinin dışında, sadece Tominaga Hala ile kızı Sameko’yu davet etti. Gösteri için de Kyoto’lu meşhur âmâ müzisyen Kikuoka-Kengyō ve kızı Tokuko’nun gelmesini sağladı. Tokuko’nun dışında Taeko Yenlerimde Tütsüdanlık dansını yapacaktı, Kengyō <i>shamisen,</i> kendisi de <i>koto</i> ile <i>Zangetsu</i>’yu [Şafakta Gökte Asılı Kalan Mehtap] çalacaktı. Son on beş gündür, evde <i>koto</i> alıştırması yapıyordu. Taeko da Osaka’daki Sakuine Hoca’nın yerine dans dersleri almaya gitmişti.</p>

  <p class="bosluk"/>

  <p>Ablası yirmi ikisinde geldi. Yirmi üçünde sabah erkenden, yanına sadece küçük kızı Umeko’yu alarak çıktı. Hem alışveriş yapacak hem de tanıdıklara uğrayıp hal hatır soracaktı. Akşam yemeğine bir yerlere davet edilmiş, geç dönmüştü.</p>

  <p>Yirmi dördü tören günü, ablası, ablasının iki çocuğu Masao, Umeko ile Sachiko’lar karıkoca, Etsuko, Yukiko ve Taeko, O-Haru’yu da alarak saat sekiz buçukta evden çıktılar. Hanımların hepsi aile armalarını taşıyan geleneksel kıyafetler giymişlerdi: Ablası siyah iki kat <i>kurowa</i> kimonosunu giymişti. Sachiko ve diğer kız kardeşler her biri biraz farklılık gösteren mor tonlarında <i>hitokoshi</i> ipek kıyafetler, O-Haru da koyu kırmızımsı mor Çin ipeği giymişlerdi.</p>

  <p>Yolda Hankyū hattının Shukugawa İstasyonu’ndan, kısa pantolonun altından kıllı bacakları gözüken, ağabey Kyrilenko da trene bindi. İçerdeki renkli topluluğu biner binmez gördü, Teinosuke’lerin önüne geldi. Yukarıdaki kayışa tutunarak konuşmaya başladı.</p>

  <p>“Nereye efendim?” dedi hafifçe eğilip selam vererek. “Hepiniz bir aradasınız bugün.”</p>

  <p>“Bugün eşimin annesinin ölüm yıl dönümü. Hep birlikte tapınağa gidiyoruz.”</p>

  <p>“Aa, anneniz ne zaman vefat etti?”</p>

  <p>“Yirmi üç sene evvel,” diye cevap verdi Taeko.</p>

  <p>“Kyrilenko Bey, Katharina’dan haber alıyor musunuz?” diye sordu Sachiko.</p>

  <p>“Evet, tabii. Ben unuttum. Son mektupta sizlere selam yazmış. Katharina şimdi İngiltere’de,” diye cevap verdi Kyrilenko.</p>

  <p>“Berlin’de değil mi?”</p>

  <p>“Berlin’de biraz kaldı o kadar. Sonra İngiltere’ye gitti. Sonra da kızını görebildi.”</p>

  <p>“Çok sevindim. İngiltere’de neler yapıyor?”</p>

  <p>“Londra’da bir sigorta şirketinde çalışıyor. Şirket patronunun sekreteri.”</p>

  <p>“Öyleyse kızıyla birlikte mi yaşıyor?” diye araya girdi Teinosuke.</p>

  <p>“Hayır, henüz değil. Kızını geri almak için dava açtı.”</p>

  <p>“Sahiden mi? Gerçekten zor...”</p>

  <p>“Mektup yazdığınızda bizden de selam söyleyin lütfen. Ama savaş patlak verdiği için mektuplar da çok geç varıyordur herhalde, değil mi?” O zamana kadar Tokyo lehçesiyle konuşuyorlardı.</p>

  <p>“Anneniz de meraktadır öyle değil mi?” diye sordu Taeko, Osaka lehçesiyle. “Şimdi Londra’ya da hava saldırıları oluyordur.”</p>

  <p>“Endişe edilecek bir durum yok, kardeşim cesurdur,” diye cevap verdi Kyrilenko da Osaka lehçesine kayarak.</p>

  <p class="bosluk"/>

  <p>Törenden sonraki yemek, Harihan Restoran’da verdikleri yemeğin şaşaasını hatırlayanlar için biraz mütevazı kalsa da, hareketliydi. Zenkei-ji Tapınağı’nın rahibine ait üç odanın aralarındaki bölmeler kaldırılmıştı. Açılan alanda yan yana küçük yemek sehpalarının önüne oturmuş kırk kişi kadar vardı. Akrabaları haricinde, dülger Tsuda, Osaka’daki evlerini emanet ettikleri Otoyan’ın yerine orada bulunan oğlu Shōkichi, evlerine girip çıkan tanıdık birkaç kişi ve Senba zamanlarındaki mağazalarından iki-üç çalışanları vardı. Misafirlere <i>sake</i> servisini Tsuruko dışındaki kız kardeşlerin yapması gerekiyordu. Ama kuzenleri olsun, O-Haru ya da Shōkichi’nin eşi olsun, bunu üstlenmişler, kendilerine pek iş düşmemişti.</p>

  <p>Sachiko, bahçede boy atmış kırmızılı beyazlı Japon tirfili çiçeklerin dökülüşünü seyrederken annesinin öldüğü Minoo’daki evin manzarasını hatırlamıştı. O bu hatıralara daldığı sırada erkeklerin çoğu Avrupa’daki savaştan konuşuyorlardı. Kadınlar her zamanki gibi “Küçükhanım Yukiko” ile Koisan’ın ne kadar genç gözüktüklerinden bahsedip övüyorlardı. Bunu da ailenin reisi Tatsuo’ya başka bir şey ima etmeyecek şekilde uygun bir dille yapıyorlardı. Fakat eskiden dükkânlarında çalışan Tomatsuri adındaki bir adam sarhoş olarak, “Yukiko Abla, hâlâ bekârmışsın, öyle mi?” diye odanın bir ucundan bağırdı. “Sebebi ne ki?” diye hiç çekinip sıkılmadan devam edince ortalık biraz buz kesti.</p>

  <p>Taeko iyice sakin bir sesle, “Biz... nasıl olsa geç kaldık ya...” diye cevap verdi. “O yüzden ağırdan alıyor, iyi birilerini arıyoruz.”</p>

  <p>“Tamam da, çok fazla ağırdan almıyor musunuz?”</p>

  <p>“Aptal aptal konuşma! Geç olsun da güç olmasın, öyle demezler mi?” diye cevap verdi Taeko. Osaka lehçesiyle konuşuyorlardı.</p>

  <p>Oradan buradan kadınların kıkırdama sesleri duyuldu. Yukiko da sessizce, gülümseyerek dinliyordu. Tatsuo ise duymazdan gelmişti. Savaş yılları olduğu için, o dönemde sivil erkeklerin de giydiği tek tip sivil savunma üniformasının üstünü çıkarmış, bir tek atletle kalmış olan Tsukuda, “Tomatsuri, Tomatsuri...” diye diğer uçtan lafa karıştı. “Parayı vurmuşsun doğru mu?” Koyu renkli yüzünde altın dişleri ışıldayarak böyle sordu.</p>

  <p>“Yok da, şimdi daha büyük bir vurgun yapacağım!”</p>

  <p>“Ne oldu? İyi bir şeyler mi oluyor?” Aralarında keskin bir lehçeyle konuşuyorlardı.</p>

  <p>“Bu ay Kuzey Çin’e gideceğim. Kız kardeşim Tientsin’de bir müzikholde sahneye çıkarken, bizim ordu onu keşfedip casus olmasını istemiş.”</p>

  <p>“Yoo...”</p>

  <p>“Şimdi orada yaşayan bir Japon casusun karısı oldu. Hali vakti çok yerinde. Arada bin-iki bin yen gönderiyor buraya.”</p>

  <p>“Ah keşke benim de öyle bir kız kardeşim olsa...”</p>

  <p>“Kız kardeşim bana, ‘Ülkede kalıp oyalanmanın zamanı değil, Tientsin’e gelirsen burada rahat para kazanırsın,’ diyor.”</p>

  <p>“Beni de yanında götür! Dülgerliği hemen bırakırım!”</p>

  <p>“Para kazanacaksam ne olursa yaparım. Godoş bile olurum fark etmez.”</p>

  <p>“İşte böyle! Para kazanmak için gözünü biraz karartmak gerek,” diyen Tsukuda ardından, “O-Haru Kalfa, <i>sake</i> şişesini buraya getiriver,” diyerek içmeye devam etti. Dülger, daha önce Ashiya’da kendisine içki ikram ettiklerinde, O-Haru’nun koyduğu sakelerle kafayı bulmuştu. Sonra da, “Baksana O-Haru Kalfa, benimle evlensene! Eğer kabul edersen hemen şimdi evdekini kapıya koyacağım. Bak şaka yapmıyorum, doğru söylüyorum,” deyip durmuştu. O-Haru’nun da hoşuna gitmiş, eğlenerek kıkırdamaya devam edince, adam da susmak bilmemişti. Bugün adam biraz fazla üzerine gelince, O-Haru uygun bir fırsatını bulduğunda, “Sıcak <i>sake</i> getireyim,” diyerek mutfağa kaçıvermişti. Tsukuda’nın ardından, “O-Haru Kalfa, O-Haru Kalfa,” diye seslenmesini duymazdan gelmiş, mutfak kapısından çıkarak bahçedeki yeşilliklerin gölgesine gizlenivermişti. Siyah saten dokuma kimono kuşağının arasından <i>konpakt</i>’ını çıkarıp hafif çakırkeyif görünüşüne bir çekidüzen vermişti. Etrafına usulca bir göz atarak, kimsenin olmadığına kanaat getirince; sık sık uğradığı bir dükkânın baştezgâhtarının gizlice kendisine verdiği enamel sigara kutusunu açtı, bir sigara çıkardı. Telaşla yarısını içtikten sonra söndürüp kutuya tekrar koydu. Ardından içeri yöneldi.</p>


  <h2 id="sigil_toc_id_72">On birinci bölüm</h2>

  <p>Ablası, ne olursa olsun yirmi altısında yola çıkması gerektiğini söylemiş, öğleyin hep birlikte Harihan Restoranı’na gittikten sonra, Ashiya’ya tekrar uğramadan, bir saat kadar Shinsaibashi’de şöyle bir dolaşmıştı. Sonra da Sachiko’larla birlikte dosdoğru Osaka’ya Umeda İstasyonu’na gitmişti.</p>

  <p>“Ablacığım, uzun süre tekrar gelemezsin herhalde, değil mi?” dedi Sachiko.</p>

  <p>“Sachiko’cuğum asıl sen Tokyo’ya gel,” diye ona cevap verdi ablası üçüncü sınıf kompartımanın penceresinden başını çıkararak. Yanında çocuklar olduğu için yataklı vagondan yer alsa bile uyuyamayacağını düşünmüş, “İkinci sınıf olmuş, üçüncü sınıf olmuş fark etmez,” diyerek tren masrafından biraz tasarruf etmişti. “Tokyo’da bu ay Kigurō Kabuki Tiyatrosu gösterisi yok ama gelecek ay var,” diye devam etti.</p>

  <p>“Kigurō, geçen ay Kobe’de Shōchiku Tiyatrosu’na gelince izlemeye gittik. Tokyo-Osaka gibi büyük bir şehirde yapılan gösterilerden farklı tabii. “Aklını Yitirmiş <i>Yasuna</i>”yı sergilediler ama <i>kabuki</i> ustası Enju-dayū bile çıkmadı.”</p>

  <p>“Gelecek ay, Kigurō’nun gösterisinde sahnede gerçek bir karabatak kullanarak, Nagara Nehri’nde karabatakla balık avlama <i>ukai</i> sahnesi öyle sergilenecekmiş."</p>

  <p>“Yeni bir eser demek ki. Ben en çok dansları görmek istiyorum.”</p>

  <p>“Böyle deyince aklıma geldi, Koisan’ın dansını Tominaga Hala pek methetti. Bana, ‘Koisan’ın bu kadar iyi dans ettiğini hiç bilmiyordum,’ dedi.”</p>

  <p>“Yukiko Ablacığım sen binmeyecek misin?” diye sordu Masao, Tokyo aksanıyla.</p>

  <p>“...”</p>

  <p>Yolcu edenlerin arasında, Sachiko’nun arkasında duran Yukiko, zoraki bir gülümsemeyle ağzında bir şeyler geveledi. Ancak tren kalkış gongu çalmaya başladığı için kimse bir şey duymadı. Ablasıyla birlikte buraya gelirken, burada kalmayı istediği her halinden belliydi. Ablası da birlikte dönelim dememiş, kendisi de bir şey söylememiş, kendiliğinden böyle olmuştu.</p>

  <p class="bosluk"/>

  <p>Sachiko, Yukiko’nun fikrine uyarak Taeko meselesini ablasına hiç açmamıştı. Ancak Sachiko’nun kendisine hiçbir şey söylememesini farklı yorumlayan Taeko, sonraki günlerde Nishinomiya’ya iyice açık açık gidip gelmeye başladı. Hani gündüz olsa bir yere kadardı ama akşam yemeklerine üst üste gelmeyince, Teinosuke’nin yüzünün rengi değişiyordu. Sachiko kimseye belli etmese de çok endişe ediyordu. Böyle akşamlarda hiçbiri ellerinden geldiğince “Koisan” lafını ağızlarına almıyordu. Ama hepsi ne olduğunun çok iyi farkındaydı, tatları tuzları kalmıyordu. Ayrıca bu durumun, Etsuko’yu nasıl etkileyeceğinden endişe ediyorlardı. Her ne kadar Etsuko, annesinden ya da Yukiko’dan, Taeko’nun geç gelmesinin sebebinin yapma bebek işindeki yoğunluğundan olduğunu duysa da, buna bir an bile inanmadığı aşikârdı. Kimse kendine bir şey tembihlemediği halde, o da akşam yemeklerinde Taeko’dan bahsetmemeye başlamıştı. Sachiko, Taeko’yu defalarca özellikle kocasının ve Etsuko’nun dikkatini çekmemesi konusunda uyarmıştı. Buna rağmen kardeşi, “Hı hı,” deyip kulak arkası ediyor, iki-üç gün eve erken geliyor, hemen ardından eski haline dönüyordu.</p>

  <p>Kocası sonunda dayanamayarak bir akşam Sachiko’ya, "Baksana, geldiğinde ablama Koisan meselesini açtın mı?” diye sordu.</p>

  <p>“Konuşmak istedim ama fırsat olmadı...”</p>

  <p>“Niye ki?” Kocasının sesi hiç alışkın olmadığı gibi sertti.</p>

  <p>“Aslında Yukiko’yla konuştuğumuzda ablama bir şey söylememek daha iyi deyince...”</p>

  <p>“Yukiko neden böyle bir şey dedi ki?”</p>

  <p>“Yukiko, Küçük Efendi Kei’nin halinden anlıyor. Görmezden gelelim, diye düşünüyor sanırım.”</p>

  <p>“Halinden anlamak da bir yere kadar. Tüm bunlar kim bilir Yukiko’nun kısmetini ne kadar engelliyordur.”</p>

  <p>Kocası çok kızgın bir ifadeyle konuşmuştu. Ardından susup tek kelime etmedi. Sachiko kocasının aklından geçenleri tahmin edemiyordu. Ekimin ortaları gibi kocası iki-üç günlüğüne Tokyo’ya gitti. Dönüşte kocasına, “Shibuya’ya ablamlara uğradın mı?” diye sordu.</p>

  <p>Teinosuke, “Evet, konuyu ablama anlattım,” diye cevap verdi. “Ablam meseleyi iyice bir düşüneceğim, dedi ama ne düşündüğünü söylemedi,” dedi. Sachiko sonrasında bu konudan uzak durmaya çalıştı. O ayın sonunda ablasından hiç beklenmediği bir mektup geldi:</p>

  <p class="bosluk"/>

  <p class="p22">25 Ekim</p>

  <p class="p13">Sevgili Sachiko,</p>

  <p class="p13">Geçen ay çoluk çocuk geldik, size zahmetler verdik. Bununla da kalmayıp Harihan’daki güzel davetinle, memleketimin güzelliklerini gönlümce hissetme fırsatı bulmak beni çok mutlu etti. Döndüğümüzden beri başımı işlerden kaldırıp bir teşekkür mektubu bile yazamadım. Ne yazık ki bu sefer hiç elim gitmese de, nahoş şeylerden bahsetmek durumundayım. Ne olursa olsun bunları sana anlatmalıyım, başka bir yolu olmadığı için kalemi elime aldım. Bahsettiğim konu Koisan meselesi. Geçen geldiğinde Teinosuke’den ilk kez en başından sonuna kadar her şeyi duydum, gerçekten dehşete düştüm. Teinosuke, “Hepsini anlatacağım,” diyerek, Itakura denilen adamdan başlayarak yakınlarda Küçük Efendi Kei’nin ailesinden atılmasına kadar her şeyi anlattı. Duyduklarımın her biri aklımın almayacağı şeyler. Koisan hakkındaki dedikodular önce de kulağıma az biraz çalınmıştı. Fakat bu kadar iffetsizlik aklımın köşesinden bile geçmemişti. Başında sen olduğun için öyle bir hata yapmasına izin vermezsin diyordum. Yanılmışım. Şimdiye kadar ben ne zaman Koisan’ın kötü yola gitmemesi için çabalayıp şöyle bir hizaya sokmaya çalışırsam, her seferinde sen araya girdin, onu korudun! Koisan gibi bir kız kardeşim olduğu için utanç duyuyorum. Makioka ailesi için de tam bir yüz karası. Duyduğuma göre Yukiko bile onun suç ortağı olmuş, bu olayı bize duyurmanıza gerek olmadığını söylemiş. Yukiko olsun, Koisan olsun, eniştelerini hiçe sayarak olmaları gereken yerde, aile büyükleri olarak bizim yanımızda olmaktan hep kaçındılar. Bu tür bir şeyin olmasına izin verirken aklınızdaki neydi? Sizin üçünüzün el birliği ederek eniştenizi zor durumda bırakmak için özellikle böyle kötü davrandığınızı düşünmekten başka bir açıklama bulamıyorum. Bunların hepsi bizim ihmalimizden kaynaklanıyor!</p>

  <p class="p13">Çok şey yazdım ama içimdekileri söylemek istedim. Seni rahatsız ettiyse kusur bakma.</p>

  <p class="p13">Sana asıl yazmamın sebebi Koisan’dır. Doğruyu söylemek gerekirse biz de mümkün olursa Küçük Efendi Kei’yle evlenmesinin en iyi çözüm olacağını düşünüyorduk. Ama son durumu öğrendikten sonra bu düşüncemizden vazgeçtik. Bir süreliğine bir-iki adım geri çekilelim. İlerde ailesine geri kabul edilirse, yeniden düşünebiliriz. Fakat şu anda öncelikli olarak Koisan’ın, ailesinden atılmış Küçük Efendi Kei’nin evine girip çıkmasını engellememiz gerekiyor. Koisan için de kötü olur. İlerde onunla evlenmeyi düşünüyorsa şimdi görüşmeleri, Okubata’lara menfi bir intiba vermekten öteye geçmez. Enişten, Koisan görüşmeyi keseceğim dese bile, ona güvenemeyeceğimizi düşünüyor, o yüzden bir süreliğine Tokyo’ya gelmesini istiyor. Bildiğiniz gibi burada evimiz küçük, sizinki gibi yaşam koşullarımız da yok, Bu koşullara gelecek olması insanı üzüyor. Ancak böyle bir zamanda bunları düşünecek değiliz. Sen kendisine durumu anlatır, mutlaka buraya gönderirsin. Enişten de, "Şimdiye kadar evimiz dar diye çağırmaktan imtina etmemiz iyi olmadı. Bu daracık yerde karşılıklı sabır göstererek yaşayacağız, Yukiko’nun da geri gelmesini istiyorum,” dedi.</p>

  <p class="p13">Sachiko, bu kez Koisan’a yumuşak davranma lütfen. Eğer Tokyo’ya gelmek istemezse, lütfen siz de evinizde tutmayın. Eniştenin isteği bu yönde. Ben de onu destekliyorum. Enişten, “Bu sefer olsun Sachiko da bizim yanımızda dursun, kararlı davransın,” diyor. Biz bu konuda kararlıyız, hiç oyalanmadan, Tokyo’ya mı gelecek, yoksa Makioka ailesiyle bağlarını mı koparacak, bu ay içinde birine karar versin, bize bildirin. Söylememize bile gerek yok, aileden ayrılmasını istemiyoruz, işin uygun bir şekilde hale yola girmesi için sen de Yukiko da onu razı etmeye çalışın lütfen. Cevabınızı bekliyorum.</p>

  <p class="p22">Tsuruko</p>

  <p class="bosluk"/>

  <p>“Yukiko’cuğum, ablamdan böyle bir mektup geldi. Bir okuyuver.”</p>

  <p>Sachiko ağlamaktan kızarmış gözleriyle, mektubu ilk Yukiko’ya göstererek, “Ablamın hiç yazmadığı kadar sert bir mektup. Yukiko’cuğum sana da kızıyorlar, bak,” dedi.</p>

  <p>“Bu mektubu eniştem yazdırmıştır.”</p>

  <p>“Öyle olsa bile, ablam kendi elleriyle yazmadı mı?” diye konuştu Sachiko.</p>

  <p>“Eniştenizi hiçe sayarak olmaları gereken yerden, aile büyükleri olarak bizim yanımızdan hep kaçtılar, diyor da, bu geçmişte kalmadı mı? Tokyo’ya gittikten sonra eniştem gerçekten bizi yanına almayı aklına getirmedi,” dedi Yukiko.</p>

  <p>“Evet, hep, ‘Yukiko neyse de, Koisan gelirse zor olur,’ deyip durmuyor muydu?” diye onayladı Sachiko.</p>

  <p>"Yani öyle bit kadar bir eve mi çağırıyorlar?”</p>

  <p>“Mektuba bakılırsa Koisan’ın iyi bir kız olmaması benim yüzümdenmiş. Ben olmasam Koisan onların sözünü hiç dinlemezdi. Aksine ben aralarına girerek ona göz kulak olduğum için raydan çıkmadı. Ablam böyle diyor ama ben onu dizginlemeseydim çoktan işler başka yere varır, gerçekten kötü bir kız olurdu. Ben böyleyim, hem ablamları hem Koisan’ı düşünerek hiçbiri zarar görmesin düşüncesiyle kendimi yiyip bitirerek yaptım her şeyi,” diye konuştu Sachiko sitemle.</p>

  <p>“Ablamlar, eğer başımızı ağrıtırsa kapıya koyarız olur biter diye işe kolayından bakmıyorlar mı?” dedi Yukiko.</p>

  <p>“Koisan’ın Tokyo’ya gitmeyi kabul edeceğini hiç sanmıyorum. Peki ne yapacağız?” diye sordu Sachiko.</p>

  <p>“Böyle bir şeyi ona sormaya bile gerek yok!” diye cevap verdi Yukiko.</p>

  <p>“O zaman ne yapacağız?”</p>

  <p>“İşi biraz oluruna bıraksak...”</p>

  <p>“Bu sefer yapamayız. Teinosuke Enişten de, onların yanında,” diyen Sachiko sonunda, “bir konuşalım bakalım ne diyecek,” diye karar verdi. “Yukiko’cuğum sen de yanımızda olursun.”</p>

  <p>Ertesi sabah üst katta Sachiko’nun odasında, üç kız kardeş baş başa konuştular.</p>

  <p>“Baksana Koisan, çok uzun olmasa da bir süreliğine Tokyo’ya gitsen?” dedi Sachiko.</p>

  <p>Bunu duyan Taeko çocuk gibi başını sallayarak “olmaz olmaz” yaptı. “Onlarla yaşamaktansa ölmeyi tercih ederim!”</p>

  <p>“Öyleyse ne diyeyim onlara?" diye sordu Sachiko çaresizce.</p>

  <p>"Sen ne cevap vermek istiyorsun?" dedi Taeko.</p>

  <p>“Biliyorsun, bu sefer Teinosuke Enişten de onları destekliyor. Gizlemek, oyalamak olmaz.”</p>

  <p>“Madem öyle bir süreliğine kendi daireme çıkarım.” Koisan, Küçük Efendi Kei’nin yanına taşınmazsın, değil mi?” diye sordu Sachiko emin olmak istercesine.</p>

  <p>“Görüşmeyi sürdürürüm ama birlikte yaşayacak değilim.”</p>

  <p>“Neden öyle dedin?” diye sordu Sachiko kardeşinin kafasındakini anlamaya çalışarak.</p>

  <p>Bu soru üzerine Taeko önce bir şey söylemedi. En sonunda yanlış anlaşılmak istemediğini anlattı. Yanlış anlaşılmaktan kastettiği şey, kendi hisleri Kei’ye merhamet duymanın ötesine geçmediği halde, sanki âşıkmış gibi düşünülmesini istemiyordu. Sachiko’lar bu açıklamanın, kardeşlerinin yenilse de burnundan kıl aldırmamaya çalışmasından olduğuna kanaat getirdiler. Bu süre içinde tek başına yaşarsa, evden ayrılmış olsa bile görünüşü kurtarırdı.</p>

  <p>“Söz ver Koisan, kendi dairende yaşayacaksın, değil mi? Söz ver!” Sachiko biraz rahat nefes almış gibi konuştu. Sonra da, ‘Madem öyle, senin için de üzülüyorum ama bir süre böyle yaparsın olur mu?” diyerek durumu kabul etti.</p>

  <p>Yukiko, “Kendi dairen olursa ben de arada gelirim sana,” deyince, Sachiko da, “Sahiden Koisan. Söylemeden de biliyorsundur zaten de, çok büyütmeye gerek yok. Öyle gerektiği için bir süreliğine kendime bir daire tuttum, orada yaşıyorum, dersin, kimseye evden ayrıldığını söylemezsin. Teinosuke ve Etsuko’nun seni görmemesi daha iyi, o yüzden gelirsen gündüz uğrarsın. Ben de her zaman O-Haru Kalfa’yı yanına yollarım, bir elim üzerinde olur.”</p>

  <p>Bunları söylerken Sachiko’nun da, Yukiko’nun da gözleri doldu. İçlerinde bir tek Taeko serinkanlı görünüyordu. Yüzünden bir şey anlaşılmadan, “Eşyalarımı ne yapsam,” diye sordu.</p>

  <p>“Dolaptaki eşyalarını, göze çarpan öteberini almazsan pek iyi olmaz. Fakat önemli şeylerini burada bırak. Nereyi tutacaksın?”</p>

  <p>“Daha düşünmedim.”</p>

  <p>"Matsuzumi Evleri nasıl?”</p>

  <p>"Shukugawa’dan başka bir yerde tutmak istiyorum. Şimdi çıkarım. Bugün bir yer tutar öyle dönerim.”</p>

  <p>İki ablası odadan çıkınca Taeko tek başına cumbanın pervazına oturdu. Sonbaharın son günlerindeki açık gökyüzüne baktı. Bir süre sonra yanaklarından gözyaşları sicim gibi akmaya başladı.</p>


  <h2 id="sigil_toc_id_73">On ikinci bölüm</h2>

  <p>Taeko’nun taşındığı yer, şehirlerarası yolda Motoyama otobüs durağının kuzeyinden biraz içe doğru, Kōrokusō Apartmanı’ndaydı. O-Haru’nun anlattığına göre biteli çok olmamış yeni bir binaydı. Tarlaların ortasında tek başına duruyordu. Daha tesisatı bile tamamlanmamış çıplak bir yapıydı. Sachiko, kardeşinin taşınmasının üzerinden henüz üç gün geçmişti ki, öğle yemeğine davet etmeyi düşündü. Yukiko’yla birlikte Kobe’ye giderek telefon ettiler. Evde yoktu. O-Haru’ya sorduklarında, “Sabah erken saatler dışında, genellikle dışarıda oluyor efendim,” diye açıkladı. Sachiko, kardeşinin birkaç güne kalmaz çıkıp geleceğini ummuştu. Oysa Taeko, günler geçtiği halde ortada görünmemiş, tek bir telefon bile etmemişti.</p>

  <p>Teinosuke, karısıyla Yukiko’nun, Taeko’yla “ilişkilerini tamamen kestiğine” inanmış mıydı, yoksa gizliden gizliye görüşmelerinin kaçınılmaz olduğunu düşünerek işin ardını mı bırakmıştı bilmiyorlardı. Taeko’yu evden göndermiş olmaları ona yetmiş görünüyordu. Etsuko’ya durumu, Koisan, Kōrokusō Apartmanı’nda bir atölye tuttu orada kalıyor diye açıklamışlardı. Çocuk şüphe etse de, bununla yetinmişti. Sachiko ve Yukiko ise, zaten şimdiye kadar Taeko’nun yüzünü pek sık görmüyorduk, pek bir şey değişmedi, diye düşünmeyi seçmişlerdi. Onlara göre, evde hissedilen o boşluk, aslında evvelden beri vardı. Bu olaylar yüzünden olmamıştı. Sadece kız kardeşlerden birinin dışlanmış damgası yediğini düşündüklerinde üzülmeden edemiyorlardı.</p>

  <p>Bu üzüntülerini avutmak için birlikte, iki-üç günde bir Kobe’ye iniyorlar, sinemaya gidiyorlardı. Eski, yeni ne olursa seyrediyorlardı. Bazen günde iki film izledikleri bile oluyordu. Bir ay içinde ikisinin izlediği filmleri sayarsak: Amerikan filmi 1937 yapımı <i>Ali Baba Goes to Town</i> [Ali Baba Kasabaya İndi], 1936 yapımı Alman filmi <i>Das Mädchen İrene</i> [İrene Adlı Kız], Fransız filmi <i>Hélène,</i> 1936 yapımı Avusturya filmi <i>Burgtheater,</i> 1938 yapımı Amerikan filmi <i>Boys Town</i> [Çocuklar Kasabası] 1938 yapımı Amerikan filmi <i>Suez</i>’i [Süveyş] ve başka filmleri de izlemişlerdi.</p>

  <p>Şehirde dolaşırken yolda Taeko’yla karşılaşırız belki diye bakınıp durmuşlardı ama karşılarına çıkmamıştı. Uzun süre ses soluk çıkmayınca bir sabah O-Haru’yu durumuna bir baksın diye göndermişlerdi. “Bu sabah gittiğimde daha uyuyordu. İyiydi. Hanımefendi ve Küçükhanım Yukiko merak ediyor, bir uğraşanız dediğimde, gülerek, ‘Yakında gelirim endişe etmelerine gerek yok’ dedi.”</p>

  <p>Sonrasında aralık ayı içinde gösterime giren, epeydir gelmesini bekledikleri 1938 yapımı Fransız filmi <i>Prison sans Barreaux</i>’u [Açık Cezaevi] seyretmeye gittiler. O günden sonra Sachiko soğuk algınlığından bir süre dışarı adım atamadı.</p>

  <p>Taeko, Etsuko’nun okulunun tatile girmesinden bir gün önce, yirmi üçü sabahı, neredeyse iki ay aradan sonra çıkageldi. Yeni yıl için kıyafetlerini bavula doldurarak, bir saat kadar sohbet etti. Sonra, “Yeni yıl geçsin, yeni yılınızı kutlamaya uğrarım,” diyerek çıktı. Yeni yılın on beşi sabahı tekrar uğradı. O yılın bolluk bereket içinde geçmesi için yapılan, Azuki fasulyesi lapası yedi. O gün biraz daha ağırdan alarak öğleden sonra döndü.</p>

  <p>Sachiko yıl sonunda soğuk aldığından beri dışarıdaki soğuktan çekinerek, evde kapalı kalmıştı. Yukiko da sinemaya gitmeyi o kadar sevdiği halde tek başına öyle yerlere adımını atmazdı. Bu yaşına gelmesine rağmen, hâlâ pek utangaçtı. Ufak tefek alışverişe bile biriyle birlikte çıkardı. Sachiko, Yukiko <i>shodō</i> [kaligrafi], <i>cha no yu</i> [çay sanatı] hocalarına giderken, Sachiko da kardeşinin yanına düşer, ona eşlik ederdi. Her defasında böyle yapmak zor gelmiş, iki-üç seferde bir tek başına göndermeye başlamıştı. Ayrıca geçen seneden beri yapmak istediği bir şeyi de yaptı. Yukiko’yu yüzündeki lekenin tedavisi için iki günde bir iğne olmaya gönderdi. İğneler Osaka’daki cildiyecinin tavsiyesiyle yapılan kadınlık hormonu ve C vitaminiydi. Doktor Kushida’nın orada yaptırıyordu. Tüm bunların yanında, haftada iki kez Etsuko’nun piyano dersinin olduğu günler, dersten sonra ona tekrar yaptırmak da Yukiko’nun işi olmuştu.</p>

  <p>Sachiko bir başına kaldığında sık sık piyanoyla vakit geçirmeye başlamıştı. Bundan sıkıldığında üst kattaki sekiz <i>tatami</i>’lik odada kaligrafi çalışıyor ya da O-Haru’yu yanına çağırarak <i>koto</i> öğretiyordu. O-Haru bir yıl önce sonbahardan beri <i>koto</i> çalışıyordu. Sachiko, O-Haru’ya, buralarda yedi-sekiz yaşlarındaki bir kız çocuğunun, <i>koto</i> öğrenirken çalıştığı parçaları öğretiyordu <i>Hako-iri no, Hime mo Dashikeri Hina-matsuri</i> [Sandıktaki Prenses, Kız Çocuklar Festivali] melodisi ya da <i>Shiki no Hana</i> [Dört Mevsim Çiçekleri] parçalarıyla başlamışlardı. Arada Sachiko’nun içinden geldikçe öğretmeye devam etmişti. Şimdi <i>Kurokami</i> [Siyah Zülüf] ve <i>Manzai</i> [On Bin Yıl] ezgisine kadar gelmişlerdi. O-Haru, kız okuluna gitmek istemediği için hizmetçiliği seçmiş olduğu halde, bu tür geleneksel sanatlara düşkündü. Sachiko kendisine bir şeyler öğreteceği zaman, hemen yanına gelebilmek için işlerini çabucak bitiriyordu. Kar ve Siyah Zülüf’ü Taeoko’dan öğrenmiş, dansı da hemen kavramıştı. Şimdi <i>Tsuru no Koe</i> [Turnanın Sesi] öğreniyordu.</p>

  <p>Fakat O-Haru, “Yalan mı...trımm... trım... sahi mi?” bölümünü bir türlü becerememişti. Şarkının sözlerinin “yalan mı” bölümünde takılıyordu. Sachiko, O-Haru’ya iki-üç gün boyunca sırf o bölümü tekrar ettirmişti. Sonunda, Etsuko da iyice öğrenmiş, söylemeye başlamıştı.</p>

  <p>“O-Haru Kalfa bu sefer ödeştik,” dedi Etsuko. Kendisinin piyano derslerinde bir türlü çalamadığı melodileri, O-Haru’nun mırıldanması sinirine dokunurdu.</p>

  <p class="bosluk"/>

  <p>Taeko o ay sonunda tekrar geldi. Saat öğleye yaklaşıyordu. Sachiko salonda tek başına radyo dinliyordu. Kardeşi içeri girdi.</p>

  <p>Taeko, “Yuki Ablam nerede?” diye sorarken bir sandalye çekerek ateşin önüne oturdu.</p>

  <p>“Doktor Kushida’nın oraya kadar gitti.”</p>

  <p>“İğne mi?”</p>

  <p>“Hı hı.”</p>

  <p>Sachiko mevsim yemekleri programını dinliyordu. O sırada bir <i>nō</i> şarkısı çalmaya başlayınca, “Koisan, radyoyu kapatalım mı?” diye sordu.</p>

  <p>“Dur, şuna bir bak!” Taeko böyle diyerek ablasının ayağının dibindeki kedi Suzu’yu bakışlarıyla gösterdi. Suzu şöminenin önünde gelip kıvrılmış, halinden memnun bir şekilde gözlerini yummuştu. Taeko’nun sözleri üzerine Sachiko dönüp baktı. Müzikte <i>tsuzumi</i> davulu güm diye vurdukça Suzu’nun da kulakları oynuyordu. Kedi yaptığının farkında değilmiş gibi görünüyor, sırf kulakları bu sesle hareket ediyordu.</p>

  <p>“Niye böyle ki... şu kulakları...”</p>

  <p>“Çok tuhaf...”</p>

  <p>Bir süre ikisi kedinin, <i>tsuzumi</i> davulunun sesiyle hareket eden kulaklarını merakla seyrettiler. Müzik bitince Taeko radyoyu kapatmaya kalktı. Yerine döndüğünde, “İğneler nasıl gidiyor? Biraz işe yaradı mı?” diye konuyu tekrar açtı.</p>

  <p>“Eh... bu tür şeylerde sabırlı olmak gerek.”</p>

  <p>“Kaç kez yapılması gerekiyor?”</p>

  <p>“Kaç kez yapılırsa işe yarar söylemediler. Sebat gösterin dediler.”</p>

  <p>“Belki de gerçekten evlenmeden geçmeyecek, ne dersin?”</p>

  <p>“Geçmeyecek diye bir şey yok, Doktor Kushida öyle söyledi.”</p>

  <p>“Bir tek iğneyle tamamen silinip gidecek değil herhalde, bana öyle geliyor,” diye cevap verdi Taeko. “Evlilik demişken, Katharina evlendi biliyor musun?”</p>

  <p>“Hımm. Sana mektup mu yazdı?”</p>

  <p>“Geçenlerde, Kobe Motomachi’de ağabeyi ile karşılaştık. Ardımdan seslenip durdurdu. ‘Katharina evlendi! İki-üç gün önce posta geldi,’ diye anlattı.”</p>

  <p>“Kiminle evlenmiş?”</p>

  <p>“Sekreterliğini yaptığı o sigorta şirketinin patronuyla.”</p>

  <p>“Sonunda birini avladı değil mi?”</p>

  <p>“Kyrilenko’lara gelen mektuptan, Katharina’nın kocasının evinin resimleri de çıkmış. ‘Biz şimdi burada yaşıyoruz. Kocam, anneni de, ağabeyini de, yanımıza aldırıp bakacağım’ diyor. ‘Bir an önce Birleşik Krallık’a gelin. Yol paranızı istediğiniz zaman göndereceğiz,’ diye yazıyormuş. Fotoğraftaki ev, büyük şato gibi harika bir yermiş.”</p>

  <p>“Büyük balık avlamış gibi görünüyor. Herhalde titrek bir ihtiyardır.”</p>

  <p>“Orası öyle değil! Adam otuz beş yaşındaymış, üstelik ilk evliliğiymiş bu,” diye cevap verdi Taeko.</p>

  <p>“Sahiden mi!” dedi Sachiko şaşırarak.</p>

  <p>“Avrupa’ya gittiğimde mutlaka zengin bir adam bulup evleneceğim, görün bakın diyordu zaten. Sonunda amacına ulaşmış.”</p>

  <p>“Japonya’dan ne zaman ayrılmıştı ki? Daha bir sene bile olmadı, değil mi?”</p>

  <p>“Öyle, öyle... Geçen sene marttaydı,” dedi Taeko.</p>

  <p>“Demek ki daha on ay geçmemiş.”</p>

  <p>“İngiltere’ye gitmesinin üzerinden altı ay kadar geçmiştir herhalde.”</p>

  <p>“Altı ay içinde birini bulmak da büyük iş. Güzelliğinin semeresini yiyor,” dedi Sachiko.</p>

  <p>“Güzel diyorsun da, Katharina ayarında biri çok bulunur. İngiltere’de hiç güzel yok mu yani?” diye cevap verdi Taeko.</p>

  <p>“Kyrilenko Teyzecik ve oğlu İngiltere’ye gidiyor mu?”</p>

  <p>“Gitmiyorlarmış. Teyzecik biz gidersek kızımı mahcup durumda bırakırız, Japonya’da kalırsak ne kadar sefil bir yaşam yaşamış olduğumuzu kimse bilmez, diyormuş.”</p>

  <p>“Hımm, Batılı da olsalar böyle hisler besliyorlar demek ki.”</p>

  <p>“Hah, bak bir de önceki kocasından olan kızını da o kadar anlatıyordu hani, onu da yanına almış...”</p>

  <p>Taeko, Katarina’dan bahsetmek için uğramıştı herhalde. Sachiko her ne kadar, “Birazdan Yukiko döner, birlikte öğle yemeği yiyelim sonra gidersin,” dese de, olasılıkla bir yerlerde Okubata ile buluşması gerektiği için, “Tekrar uğrarım,” diyerek gelişinin üzerinden yarım saat geçmemişti ki ayrıldı.</p>

  <p>Onun gitmesinin ardından Sachiko tekrar alevlere bakarak tek başına düşüncelere daldı. Demek Katharina’nın evlilik haberi Taeko için hiç üşenmeden kalkıp anlatmaya gelecek değere sahipti. Genç ve zengin bir patronun, yeni işe alınan sekreterine âşık olarak hemen evlenmesi sadece filmlerde görülecek bir şeydi. Gerçek hayatta olabileceğini hiç aklına getirmemişti. Koisan’ın dediği gibi öyle ahım şahım bir güzelliği de, dikkat çekici başka bir özelliği de olmayan Katharina gibi bir kadının böyle bir kısmet bulması, Batılıların dünyasında sık olan bir şey miydi acaba? O konumda bir patronun; şato gibi bir evde yaşayan, otuz beş yaşında, ilk evliliğini yapan bir beyefendinin, daha altı ay önce işe aldığı, soyunu sopunu bilmediği göçmen bir kadınla evlenmesi, kadın ne kadar güzel olursa olsun, bir Japon’un aklının almayacağı bir şeydi, İngilizlerin muhafazakâr olduğunu duymuştu, evlilik konusunda daha özgür düşünüyorlardı belki de. Sachiko, zengin bir erkekle evleneceğim diyen Katharina’nın sözlerini, dünyayı tanımayan genç bir kadının düşleri olarak görmüş, kulak asmamıştı. Halbuki, belki de Katharina bu düşüncesinde kararlıydı ve sadece güzelliğiyle bunu gerçekleştireceğine inanarak Japonya’dan ayrılmıştı.</p>

  <p>Sürgündeki beyaz Rus göçmen bir kızla, Osaka’nın köklü ailelerinden birinin, ailesinin kanatları altında yetişmiş kızlarını karşılaştırmak doğru değildi belki; yine de Katharina gibi birinin yanında kendileri dört kız kardeş ne kadar naiftiler. Aralarında en ötesini düşünmeden davranan, içlerinde “en farklısı” olan Taeko bile, yeri geldiğinde el âlemin ne diyeceğinden çekinirdi. Hâlâ hoşlandığı kişiyle bir araya gelememişti. Halbuki Taeko’dan bile genç olan Katharina, annesinden, ağabeyinden, evinden vazgeçerek dünyanın bir ucuna gitmiş, kendi elleriyle kendi kaderini belirlemişti. Katharina’yı kıskanıyor değildi, Yukiko ondan kat ve kat üstündü. Fakat kendileri, onun için hâlâ uygun birini bulmaktan âcizdiler. Yukiko gibi hanım hanımcık birinin, asla Katharina’yı örnek almasını istemiyordu. Hem zaten yap dense de yapamazdı. Zaten bu yönü onun iyi tarafıydı. Yukiko’nun büyükleri olarak hem ablamların hem bizim o Rus kızın yapabildiklerini görünce, utanç duymamız gerek. Katharina, “Başında siz de vardınız, neden hâlâ evlenemedi,” diye onların bu haline gülse bile verecek cevapları yoktu. Sachiko, ablasının geçen sene Osaka Garı’nda vedalaştıklarında gizlice kendisine fısıldadığı şeyi, “Benim için artık Yukiko’yu alacak biri olsun yeter, kim olduğu önemli değil. Sonradan boşanacak olsa bile bir kısmet bulmak istiyorum,” diye içini çekerek söyleyişini hatırladı. Sachiko bunlara dalmışken, ön kapının zili çaldı. Yukiko’nun salona gireceğini anlayan Sachiko, alev alev yüzünü, yanmakta olan ateşe çevirerek gözlerini sildi.</p>


  <h2 id="sigil_toc_id_74">On üçüncü bölüm</h2>

  <p>Üzerinden iki-üç hafta geçmişti.</p>

  <p>Sachiko da, Yukiko da hâlâ Itani’nin güzellik salonunun müdavim müşterileriydi. Yukiko’nun durumu, Itani’nin aklının bir köşesinde duruyordu. Bir gün oraya gittiklerinde, Itani, “Hanımefendi, Osaka’dan Niu Hanım’ı tanıyor musunuz?” diye sohbete başladı. Sachiko, Itani Hanım, Niu Hanım’ı nereden tanıyorsunuz?” diye sorduğunda, “Bendeniz, kendisiyle yakınlarda tanıştım efendim, çok bir tanışıklığımız yok,” diye cevap verdi. Anlattığına göre, geçenlerde cepheye giden birinin onuruna düzenlenen veda partisinde tanışmışlardı. Itani, “Sohbet ederken sizin arkadaşınız olduğunu anladım. Biraz sizden bahsettik. Niu Hanım, sizinle çok samimi olduğunu ancak son zamanlarda hiç görüşmediğinizi anlattı. Bir gün iki-üç kişi birlikte sizi ziyarete gelmişler, siz de sarılık yüzünden istirahatteymişsiniz. Üzerinden çok geçmiş, belki üç-dört sene önceymiş,” diye devam etti. Bu anlatılanları duyan Sachiko böyle bir şeyler olduğunu hatırladı. Yanında, Shimozuma Hanım ve ismini hatırlayamadığı Tokyolu filanca adında yüksek sosyeteden bir hanımefendi de vardı. Amerika’dan dönmüş bir kadındı. “Hanımefendiciğim” diyerek yapmacık bir nezaketle konuşuyordu. Hastalığına rağmen onları kabul eden Sachiko çok geçmeden dayanamamış, soğuk tavırlarıyla onları alelacele başından savmıştı. Niu Hanım, belki bundan rahatsız olmuş, o günden sonra bir daha uğramamıştı. Sachiko, “Ah evet, o zaman kendisine büyük ayıp etmiştim. Bu konuda bir şey söyledi mi?” diye sordu. Itani, “Hayır, daha çok Küçükhanım Yukiko’dan bahsetti. ‘Küçükhanım ne yaptı acaba? Bir talibi yoksa, iyi birini tanıyorum,’ dedi. ‘Şimdi konusu açılınca aklıma geldi, bir bey var, mutlaka Yukiko Hanım’ın ilgisini çeker,’ diye ekledi.” Itani bir çırpıda bunları anlattı. “Ben Niu Hanım’la ilk kez tanışıyorum, o hanım ‘iyi biri’ derken neden bahsediyor tam anlamadım. Ancak hanımefendiyle siz arkadaşsınız o nedenle bir sorun olmayacağına inanarak, ‘Lütfen küçükhanım için elinizden ne geliyorsa yapın,’ diye rica ettim. Bahsettiği kişi tıp doktoruymuş. Önceki eşi vefat etmiş. On üç-on dört yaşlarındaki tek kızı dışında, eline bakan kimse yokmuş. Asıl işi doktorlukmuş ama o işini yapmıyormuş. Doshō-machi’de bir ilaç şirketinde yöneticiymiş. Hiç fena gözükmüyordu o yüzden, ‘Benim de bir faydam olursa elimden geleni yaparım. Lütfen beyefendiyle bir konuşun. Makioka’lar da eskiden olduğu gibi ince eleyip sık dokumayacaklardır herhalde, madem anlattığınız gibi elimizi çabuk tutmak en iyisi,’ diye kendisine hemen oracıkta böyle söyledim. Bunun üzerine Niu Hanım, ‘Karşı taraf ne diyecek bir bakalım,’ deyince, ‘Evet orası öyle ama adını koymadan bir görüşme ayarlasak nasıl olur’ diye cevap verdim. ‘Şey bir itirazı olmaz herhalde. Olursa da ben bir şey söylemesine mahal vermeden tutup getiririm. O yüzden o tarafta bir sorun olmaz. Makioka’ları da size bırakıyorum, tamam mı? Sade bir restoranda bir buluşma ayarlayalım, yer olarak Osaka iyi olur, iki-üç gün içinde yapalım. Başka bir durum çıkarsa telefonla görüşürüz,’ dedi. Bunun üzerine ben de, ‘Evet gerçekten çok iyi olur, Makioka Hanım da sevinecektir bu işe,’ diyerek kabul ettim. Ayrılırken de, ‘Öyleyse mutlaka haber bekliyorum efendim,’ diye tekrar tekrar hatırlattım. Kısa süre içinde telefon gelecektir. O zaman size bir uğrarım efendim,” diye anlattı.</p>

  <p>Sachiko o gün konuyu üstünkörü duymuştu. Niu Hanım da, Itani de ivecen, tuttukları işi bırakmayan kişilerdi, o nedenle bu işin ardı gelirdi. Gerçekten de üzerinden üç gün kadar geçmişti ki, sabah saat on sularında Itani aradı: “Geçen gün size bahsettiğim konuda, Niu Hanım’dan şimdi telefon geldi. ‘Bu akşam saat altıda Shima-no-uchi deki Kitchō adındaki Japon restoranına küçükhanımı getirmeniz mümkün mü? Sadece bir akşam yemeği daveti olduğunu düşünsünler lütfen,’ dedi. ‘Mümkünse baş başa görüşmeleri daha iyi olur,’ diye düşünüyor, ‘ancak biri eşlik edecekse lütfen bu beyefendi olsun, mümkünse hanımefendi gelmesin. Yanında o kadar alımlı biri olursa, küçükhanım gölgede kalır/ dedi. Bu konuda ben de kendisiyle hemfikirim. Bu konuları size böyle telefonda anlattığım için kusuruma bakmayın. Zaten konuyu size açmıştım. Sonrası birdenbire oldu,” diyerek hemen bir cevap almak ister gibi konuşmuştu. Sachiko, “Lütfen bize bir-iki saat müsaade edin,” diyerek telefonu kapattı. “Yukiko’cuğum ne düşünüyorsun? Aynı gün haber verip böyle oldubittiye getirilmek bana da hiç uymuyor. Fakat Itani Hanım nihayetinde seni düşünüyor. Nezaketine bir karşılık vermemiz gerek. Hem Niu Hanım, dün bir bugün iki tanıdığımız biri değil, bizi çok iyi biliyor. Öyle sorun çıkacak birini bize tanıştırmayacağına inanıyorum,” dedi. Yukiko, “Sadece geçen gün anlattığı şeylerden ne olduğu tam anlaşılmıyor. Telefonda da olsa, doğrudan Niu Hanım’ı arayıp iyice öğrensen,” diye cevap verdi. Bunun üzerine Sachiko, Niu Hanım’ı aradı. Adamla ilgili her şeyi sordu: İsmi Fukusaburō Hashidera’ydı. Shizuokalı’ydı. İki ağabeyi vardı. Hepsi tıp doktoruydu. Adam Almanya’da okumuştu. Evi, Osaka’da Tennō-Ji semtinde Karasugatsuji’de kiralık bir yerdi. Şimdi kızıyla birlikte yaşıyordu. Ev işlerine bakan yaşlı bir kalfaları vardı. Kızı Yūhigaoka Kız Okulu’na devam ediyordu. Anlattıklarına göre adamın merhum karısına benzeyen güzel bir kızdı. Harika bir evlattı. Adamın tüm kardeşleri ehemmiyetli kişilerdi. Memleketlerinde tanınan bir aile olduklarından, malın mülkün bir kısmının da adama düşmüş olabileceğini tahmin ediyorlardı. Adam zaten, Tōasei-yaku İlaç Şirketi’nde yönetici olduğu geliri de iyiydi. Görüldüğü kadarıyla çok iyi bir yaşam sürüyordu. Dış görünüşü de iyiydi. Oturmasını kalkmasını bilen biriydi. Niu Hanım’ın söylediğine göre, yakışıklı sözcüğü dış görünüşünü anlatmak için en uygun sıfattı. Anlattıkları, ummadıkları kadar iyiydi. Sachiko adamın yaşını sorduğunda, Niu Hanım, “Herhalde kırk beş-kırk altı yaşlarında olmalı” demişti. Kızı da kız okulunun ikinci sınıfına gidecek yaştaydı. Sachiko, adamın sorumluluğunda kendinden küçük kardeşleri olup olmadığını öğrenmek istediğinde bir cevap alamamıştı. “Peki, annesi babası sağ mı?” diye sorduğunda, Niu Hanım bilmediğini söylemişti. Sormaya devam ettikçe şunları öğrendi: Adamın merhum eşiyle, Niu Hanım’ın ortak hobileri vardı, oradan tanışıyorlardı. Batik boyama kursunda tanışmışlardı. Niu Hanım, “Ben evlerine pek girip çıkmazdım. Kocasıyla da, hanımı hayattayken bir kez, sonrasında da cenaze töreninde ve ölümünün seneyi devriyesinde karşılaştık. Bu vesileyle dünkü görüşmemizi de katarsak toplam dört kez karşılaştık herhalde,” dedi. Şöyle devam etti: “Kendisine, ‘Merhum eşinizin ardından ne kadar yas tutsanız da elden bir şey gelmez. Kendi hayatınızı kurmalısınız artık. Sizi, çok münasip bir küçükhanımla tanıştırmak istiyorum. Lütfen kendisiyle bir görüşün,’ dediğimde, ‘Madem öyle size bırakıyorum, yardımlarınız için teşekkür ederim,’ diyerek kabul etti. “Sizler de ‘olur’ deyin lütfen.”</p>

  <p>Karşısındaki yerine göre hem Osaka lehçesi hem Tokyo lehçesini çok iyi konuşan bir hanımdı. Son seferlerde sadece Tokyo lehçesi kullanmayı tercih etmişti. En son görüştüklerinde de öyle olmuştu. Şimdiyse, işi tam bir Edo’lu gibi diline çabuk bir Tokyo lehçesiyle konuşmaya kadar vardırmıştı.</p>

  <p>“Ne fenasın,” dedi Sachiko. Kendini onunla birlikte Tokyo lehçesi konuşmaya sürüklenmiş bulmuştu. “Benim gelmemin uygun olmayacağım söylemişsin!” diye takıldı. Niu Hanım da, “Bunu Itani Hanım söyledi. Ben de onayladım, doğruya doğru. Fakat konuyu açan Itani Hanım’dı. Kızacaksan kendisine kız,” diye cevapladı. Ardından ekledi: “Hah şimdi aklıma geldi. Geçenlerde Jinba Hanım ile karşılaştım. Sizden bahsetti. Kendisi de bu konuda yardımcı olmaya çalışmış öyle dedi.” Bunu duyan Sachiko şaşırarak, “Jinba Hanım neler söyledi acaba?” diye sordu. Niu Hanım,“Hım... şey...” dedi çekinerek, ‘Bu iş için araya girdim ama çok katı bir şekilde reddettiler/ diye anlattı.” Sachiko sormaya devam etti: “Jinba Hanım hâlâ kızgındır herhalde, değil mi?” Niu Hanım, “Şey, öyle görünüyor,” diyerek ekledi, “kısmet değilse olmuyor. Böyle şeylere kızacak olursak, hayırlı bir iş için araya hiç girmeyelim daha iyi. Ben öyle dır dır etmem, bir görüşsünler, olmazsa hiç çekinmeden reddetseniz de olur. Öyle uzun uzadıya düşünmeden, öylesine bir buluşsalar... olmaz mı? Yukiko’ya böyle söyler misin? Bir görüşüp tanışsın. Hiç tanışmadan reddederse asıl o zaman alınırım,” dedi. Sonra ısrarla devam etti: “Ben her ihtimale karşı restoranda Japon tarzı bir yer ayarladım. Kararlaştırılan zamanda Hashidera Beyle birlikte orada olmayı düşünüyorum. Bu konuda cevabınızı bir an evvel bekliyorum, telefon etmeyi ihmal etmeyin lütfen. Görüşmeye gelmenizi umuyorum.” Niu Hanım böyle konuşmuştu.</p>

  <p>Sanki yangından mal kaçırıyormuş gibi aceleye getirilen böyle bir teklifi kabul etmek Sachiko’ya biraz hafiflik olacakmış gibi geliyordu. Yine de itirazı olmazsa Yukiko’yu göndermekte bir mâni yoktu. Yukiko tek başına gitmeyi istemezdi herhalde. Daha önce de Sachiko’nun yerine Teinosuke’nin ona eşlik ettiği olmuştu. Teinosuke için de uygunsa öyle yaparlardı. Tek sorun o kadar istekli görünmek istememesiydi. Bu görüşmeyi kabul etmek istiyordu. Ancak bugün için bir bahane bulup iki-üç gün sonrasına erteleyerek biraz ağırdan almak da istiyordu. Diğer yandan karşılarındakiler bu işe bu kadar heyecanla yaklaşırken aynı şekilde karşılık vermezlerse, talip adayı ne düşünür endişesi de aklının bir köşesindeydi. Hem telefon konuşmasında, Jinba Hanım’ın kendilerine alınmış olduğunu duymak onu üzmüştü. Bu sebeple biraz daha çekiniyordu. Evvelsi yıl Nomura denen o adamla işlerin olmayacağını söylerken, “Büyüklerimiz uygun görmedi,” deyip işi iyice yumuşatarak durumu anlatmaya çalışmıştı, demek yine de biraz sert kaçmıştı. O zaman Jinba Hanım’ın aldırmamış olacağını umsa da, açıkçası acaba kızıp alınmış mıdır diye kendini suçlu hissetmeden edememişti. Şimdi kendisine alındığını duyunca iyice tuhaf olmuştu. Bu doğru bile olsa, Niu Hanım’ın neden birden böyle bir şey söyleme gereği duyduğunu anlamıyordu. Hep çok konuşkan biriydi zaten. Ama böyle birdenbire yeri değilken bu konudan bahsetmesi, hani söylemese de olacak bir şeyi kendisine duyurması, her zamanki konuşkanlığından farklıydı. Belki de kendisini gizlice uyarıyordu.</p>

  <p>“Ne yapalım Yukiko’cuğum?”</p>

  <p>“...”</p>

  <p>“Bir gidip görsen...”</p>

  <p>“Sen?”</p>

  <p>“Ben de gelmek isterdim ama açık açık öyle dedikleri için bu sefer gelmeyeyim. Itani ile ikiniz gitseniz olmaz mı?”</p>

  <p>“İkimiz mi... şey...”</p>

  <p>“Madem öyle, Teinosuke Enişten de seninle gelsin.” Sachiko, Yukiko’nun yüzünden ne hissettiğini çıkarmaya çalışarak böyle demişti.</p>

  <p>“Bir işi falan yoksa seninle gelsin, telefon edip sorayım mı?”</p>

  <p>“Hı hı.”</p>

  <p>Yukiko’nun başını belli belirsiz evet anlamında salladığını gören Sachiko, eşinin Osaka’daki ofisini aramak için yıldırım telefon yazdırdı.</p>


  <h2 id="sigil_toc_id_75">On dördüncü bölüm</h2>

  <p>Teinosuke, Itani ve Yukiko’nun birbirlerinden ayrı gelerek, beş buçuk civarında ofisinde buluşmayı planladıklarını duyunca, “Buna bir diyeceğim yok ama Itani dakiktir, tam zamanında gelir. Yukiko da bunu göz önünde bulundursun. Mümkünse ondan yirmi-otuz dakika kadar önce burada olsun” diye sıkı sıkı tembihlemişti. Saat beşi çeyrek geçtiği halde Yukiko hâlâ ortada gözükmüyordu. Teinosuke iyice huzursuzlanmıştı. Eşiyle Yukiko her seferinde geç kalırlardı. Kendisi bu duruma alışmıştı da, o tezcanlı Itani’yi bekleteceklerini düşününce, içi rahat etmemişti. Yukiko’nun evden çıkmış olduğunu düşünse de, her ihtimale karşı Ashiya’ya, evine telefon yazdırdı. Telefon daha bağlanmadan ofisin kapısı açıldı, Itani’nin ardından Yukiko da içeri girdi.</p>

  <p>“Ya, demek bir yerde karşılaştınız. Ben de tam telefon yazdırmıştım,” dedi Teinosuke.</p>

  <p>“Ben küçükhanımı almaya uğradım, birlikte geldik,” diye cevap verdi Itani. “Pek zamanımız kalmadı efendim, hemen çıkalım mı ne dersiniz? Arabayı kapıda beklettim.”</p>

  <p>Teinosuke bugünkü buluşmanın genel hatlarını karısından şöyle bir dinlemişti. Ama sadece telefonda görüşmüşlerdi. Niu Hanım’ı ismen biliyordu fakat tam çıkaramamıştı. Tam bir muammanın içine çekiliyormuş gibi hissediyordu kendini. Bugün görüşecekleri bey nasıl biriydi, Itani kendisini nereden tanıyordu? Yolda arabadayken aklındakileri sordu. Itani’den, “Bendeniz bilmiyorum efendim, ayrıntıları Niu Hanım’a sorunuz,” cevabını aldı. “Niu Hanım’ı nereden tanıyorsunuz?” diye sorduğunda ise, “O hanımla, çok yakın zamanda tanıştık. Bugün kendisiyle ikinci kez yüz yüze görüşmüş olacağız,” cevabı gelince Teinosuke’nin aklı iyice allak bullak oldu. Kitchō denilen restorana ulaştıklarında, o hanımla Hashidera denilen adamın kendilerinden önce oraya gelmiş olduğunu gördüler.</p>

  <p>Itani kendileri için ayrılmış Japon tarzı bölüme geçerlerken, “Çok bekledin mi?” diye Niu Hanım’a sordu. Onun gibi her zaman nezaketle konuşan biri için, ikinci kez karşılaştığı biriyle aşırı senli benli konuşmuştu.</p>

  <p>“Yok canım, biz de şimdi geldik,” diye Niu Hanım da samimi bir tavırla cevap verdi. “Harikasın! Tam zamanında geldiniz.”</p>

  <p>“Ben hep dakik davranırım. Küçükhanım zamanında yetişebilir mi diye endişe ettiğimden, gelirken onu da alıp geldim.”</p>

  <p>“Burayı kolay buldunuz mu?” diye sordu Niu Hanım.</p>

  <p>“Hıı. Şey, Makioka Bey biliyorlarmış burayı...”</p>

  <p>“Merhaba. Sizinle bir kez karşılaşmıştık,” diye söze girdi Teinosuke. Bu hanımla kendi evlerinin salonunda tanıştıklarını hatırlamıştı. “Kusura bakmayın, daha sonra hiç görüşemedik. Eşim için her zaman yaptıklarınıza teşekkürler efendim...”</p>

  <p>Hepsi Tokyo lehçesiyle konuşuyordu.</p>

  <p>“Hiç olur mu? Asıl bendeniz teşekkür ederim. Uzun zamandır eşinizi görme fırsatı bulamadım. Ne zamandı acaba? En son sarılıktan yatarken ziyaret etmiştim kendisini.”</p>

  <p>“Aaa, o zaman demek. Herhalde iki-üç yıl olmuştur, değil mi?”</p>

  <p>“Evet, öyle... O zaman iki arkadaşımla birlikte rahatsız etmiştim. İstirahat ederken bizim yüzümüzden yatağından kalktı, geldi. Tam anlamıyla eli maşalı kadınlar baskını gibi gelmiştir kendisine belki...”</p>

  <p>“Eli maşalı! Tam da öyle!” Deminden beri tanıştırılmalarını bekleyen Hashidera eğilerek selam verdi. Niu Hanım’a bir göz atarak böyle derken, yüzüne bir gülümseme yerleştirmişti. Üzerinde kahverengi bir takım elbise vardı. “Eh, bendeniz Hashidera efendim. Memnun oldum,” diye ilk olarak Teinosuke’yi selamladı. “Bu hanım tam da söylediği gibi eli maşalı biri efendim. Ne yaptı, ne etti beni kendisiyle gelmeye ikna etti. Bugün bendeniz biraz da kendimde olmadan buralara sürüklendim efendim.”</p>

  <p>“Aaa, Hashidera Bey bu söyledikleriniz bir centilmene yakışmıyor. Artık buraya geldikten sonra bunları söylemenin ne gereği var?”</p>

  <p>“Sahiden öyle, ayol!” diye Itani de ona katıldı. “Böyle bahanelerin ardına sığınmasanız olmaz mı efendim? Bir centilmen yenildiği zaman bunu kabul etmeyi bilmeli. Hem bize de biraz ayıp etmiyor musunuz bu sözlerinizle?” diye konuşmaya şakalaşarak devam etti.</p>

  <p>“Hiç olur mu!” diye cevap verdi Hashidera ne yapacağını bilemez gibi kafasını kaşıyarak şakalaşmayı sürdürdü: “Bugün çok sıkıştırıyorsunuz beni.”</p>

  <p>“Neler diyorsunuz efendim, hiç sıkıştırmak olur mu? Biz sizi düşündüğümüz için buradayız. Merhum eşinizin resmine bakıp durarak yaşamak, kendinize zarar. Arada bir çıkıp etrafa da bakmak gerek. O zaman, dünyada merhum eşinizden altta kalmayacak güzellikte hanımlar olduğunu da görürsünüz efendim!”</p>

  <p>Teinosuke, Yukiko’nun ne düşüneceğinden endişelenerek baldızının yüzüne bir göz attı. Herhalde Yukiko zamanla bu tür ortamlara alışmış olacak ki gülümseyerek konuşulanları dinliyordu.</p>

  <p>“Hadi, hadi... Daha fazla şikâyet etmeden, yerlerimize geçelim efendim. Hashidera Bey, siz şuraya oturun, oraya ben oturayım.”</p>

  <p>“Yaa, bugün iki eli maşalı hanım var burada efendim, dediklerini yapmazsak kendilerinden korkulur!”</p>

  <p>Herhalde Hashidera da, Teinosuke’ler gibi buraya zorla getirilmişti. Aklında öyle hemen tekrar evleneyim diye bir düşünce yoktu. Niu Hanım gibi öyle pek bir yakınlığı olmayan bir hanım onu yakalamış, şöyle bir düşünme fırsatı bile tanımadan yakasından tutarak apar topar buraya getirmişe benziyordu. Sürekli olarak, “Ne yapacağımı bilemedim...”, “Hiç beklemiyordum,” deyip duruyordu. Bu mahcup halinde bir sevimlilik vardı. Bu haliyle, söylediklerinin karşısındakilere kendini rahatsız hissettirecek bir tarafı yoktu. Teinosuke onunla konuştukça, adamın girdiği ortama ayak uyduran, terbiyeli, oturmasını kalkmasını bilen biri olduğunu fark etti. Kendisine verdiği kartvizitte tıp doktoru unvanı vardı. Tōasei-yaku İlaç Şirketi’nde yöneticiydi. Kendisi, “Doktorluk yapmıyorum efendim. İlaç şirketinde şefim,” demişti. Dışarıdan bakıldığında her haliyle işadamı tipindeydi, doktora benzer bir tarafı pek yoktu. Yaşının kırk beş-kırk altı olduğunu duymuştu. Açık tenliydi. Eh yüzü düzgün, iyi görünüşlü biriydi. Yaşını başını almış olduğu için, aklı havada biri gibi görünmüyor, yaşına uygun davranıyordu. Bugüne kadar karşılarına çıkmış taliplerin içinde, bu adam ilk bakışta en iyileriydi herhalde. Teinosuke kadar olmasa da, içkiye de dayanıklı görünüyor, ikram edileni geri çevirmiyordu. Normalde birbiriyle pek tanışıklığı olmayan insanların bir araya gelmesi, soğuk bir ortam yaratabilirdi. Ancak bu cüretkâr iki “eli maşalı” hanıma, beylerin görmüş geçirmişliği de eklenince sohbet kendiliğinden akıp gitti.</p>

  <p>“Bendeniz bu restorana pek gelmedim. Getirdikleri her şey pek güzel, değil mi?” dedi Teinosuke içkinin etkisiyle hafifçe kızarmış yüzüyle, “Bugün <i>sake</i> olsun, yemekler olsun çok boldu. Tıka basa yedik, içtik. Hep bu kadar bol kepçe mi yemek veriliyor burada?”</p>

  <p>“Yok, öyle değildir herhalde,” diye Hashidera lafa karıştı, “bugün Niu Hanım var diye özel hazırlamışlardır.”</p>

  <p>“Yok canım öyle bir şey yok. Kocam buranın müdavimidir, o yüzden biraz nazımız geçiyor. Hem de restoranın adı Kitchō, kısmet anlamına geliyor ya, o yüzden belki uğurlu gelir diye burayı seçtim.”</p>

  <p>Teinosuke, “Hanımefendi şimdi siz Kitchō dediniz ama,” dedi restoranın adının yazıldığı <i>kanji</i> imlerini eliyle işaret çizerek “...bakın böyle yazılıyor ama <i>kikkyō</i> diye okunmuyor mu acaba?” diye sordu. “Kantō’luların bu sözcüğü bilmediğini tahmin ediyorum, peki Itani Hanım Osaka’da <i>kikkyō</i> diye bir şey olduğunu siz biliyor muydunuz?”</p>

  <p>“Şey, bendeniz hiç duymadım efendim...”</p>

  <p><i>“Kikkyō?”</i> dedi Hashidera da merakla. “Bendeniz de bilmiyorum...”</p>

  <p>“Ben biliyorum,” diye söze katıldı Niu Hanım. <i>“Kikkyō,</i> şey değil miydi? 10 Ocak’ta Ebisu Festivali’nde Nishinomiya ve Osaka Imamiya’da, yapraklı bambu dallarına <i>koban</i> sikkesi, şans getirsin diye <i>daifukuchō</i> yazısı ve <i>senryō-bako</i> adı verilen para sepeti gibi şeyler asılır satılır, o değil mi?”</p>

  <p>“Hah, o işte!”</p>

  <p>“Aa, şey gibi mi, hani yeni yılda bereket getirsin diye asılan <i>mayudama</i> süsü var ya, hani ağaç dallarına şekerleme asılır, tapınaklarda filan satılır,onun gibi değil mi?”</p>

  <p>Niu Hanım, “Evet, evet o işte! ‘10 Ocak Ebisu Festivali’nde satılır...’” diye şarkının bir bölümünü mırıldanarak söylemeye başladı <i>kazebukuro</i> [rüzgâr torbası], <i>toribachi</i> [sikke kabı], <i>zenigamasu</i> [para kesesi], <i>koban</i> [uğur sikkesi], <i>kinbako</i> [para kutusu] ve <i>tateeboshi</i> [uzun soylu başlığı] diye söyledikçe tek tek elinin parmaklarını indirerek sayıyordu. “Bunları yapraklı bambu dalına asıp tutturuyorlar. Bu restoranın adıyla aynı <i>kanji</i> imleriyle yazılıyor ancak <i>kikkyō</i> diye okunuyor. Öyle değil mi Makioka Bey?”</p>

  <p>“Hah, öyle. Açık söyleyeyim hanımefendi <i>kikkyō</i>’u biliyor olmanızı hiç beklemiyordum.”</p>

  <p>“İnsanlar göründüğü gibi değildir... Ben Tokyolu gibi görünsem de Osaka’da doğdum!”</p>

  <p>“Nee... siz mi?”</p>

  <p>“O yüzden bu kadarını olsun biliyorum. Ama hâlen o eski okunuş biçimiyle okuyan birileri kalmış mıdır acaba? Bu restorandakiler de kendilerine Kitchō diyorlar.”</p>

  <p>“Madem öyle, bir sorum daha olacak. Biraz önce saydığınız 10 Ocak Ebisu süsünde asılan <i>hazebukuro</i> nasıl bir şey acaba?”</p>

  <p>“<i>Hazebukuro</i> mu dediniz? <i>Kazebukuro</i> olmasın?” diyerek tekrar söylemeye başladı: “<i>kazebukuro, toribachi, zenigamasu...</i>”</p>

  <p>“Yok, öyle değil, doğrusu <i>hazebukuro</i> olacak.”</p>

  <p>“<i>Hazebukuro</i> ne ki?”</p>

  <p>“İçine <i>haze</i> [patlamış pirinç] koyulan torba olmasın?” diye araya girdi Hashidera. “<i>Haze</i> yapışkan pirinci kavurup patlatmaya denmiyor mu? Nasıl yazıldığını tam bilmiyorum ama patlatmak sözcüğünden geliyor olmasın? Bildiğim kadarıyla Kantō bölgesinde mart ayındaki festivalde onu kullanıyorlar.”</p>

  <p>“Hashidera Bey tam doğru söylediniz!”</p>

  <p>Bir süre Tokyo’nun olduğu Kantō bölgesiyle, Osaka’nın bulunduğu Kansai bölgesini âdetlerinden, lehçelerine kadar mukayese ederek konuşmaya devam ettiler. Osaka’da doğmuş, Tokyo’da büyümüş, sonra Osaka’ya geri gelmiş Niu Hanım bu yönünden bahsederken, “Ben hem karada hem suda yaşayan amfibi hayvanlar gibiyim, her ortamda yaşarım,” dedi. Bu konularda hepsinden daha çok şey biliyordu. Bir Teinosuke’ye, bir Itani Hanım’a dönerek bir Osaka lehçesiyle, bir Tokyo lehçesiyle konuşarak bir lehçeden diğerine kolaylıkla geçebiliyordu.</p>

  <p>Konuşmanın ilerleyen zamanlarında, bir yıl kadar Amerika’da güzellik uzmanlığı üzerine eğitim almış Itani “oralar”dan bahsedince, Hashidera da Almanya’da Bayern İlaç Şirketi’ne yaptığı inceleme gezisini anlattı. Çok büyük bir şirketti, fabrikanın bir yerinde buradaki Shōchiku Tiyatrosu büyüklüğünde bir sinema salonu bile yapılmıştı. Bunlardan bahsederken, Itani uygun bir yerinde sözü asıl konuya getirdi. Hashidera’nın kızını, memlekettekileri sordu, Yukiko ile karşılıklı konuşabilmeleri için vesileler yaratmaya başladı. Bu arada konu Hashidera’nın tekrar evlenmesine geldi.</p>

  <p>“Kızınız yeniden evlenmenize nasıl bakıyor?”</p>

  <p>“Ne düşündüğünü hiç sormadım. Kızımdan önce, daha bendeniz henüz bu konuda kafamı toplayıp bir karara varamadım ki...”</p>

  <p>“Madem öyle, bir karara varmanızın tam zamanı. Sonsuza kadar böyle yaşayacak değilsiniz ya?”</p>

  <p>“Evet, orası doğru... Sadece bilemiyorum... böyle... nasıl anlatsam... Hemen şimdi yeni bir yuva kurmayı göze alamıyorum belki de.”</p>

  <p>“Sebebi ne acaba?”</p>

  <p>“Öyle özel bir sebebi yok. Bir türlü böyle bir şeye niyet edemiyorum belki. Ama hanımefendiler siz kulağımın dibinde ‘evlen, evlen’ diye beni dürtüklerseniz sonunda evlenmeye niyet edebilirim gibi geliyor.”</p>

  <p>“O zaman işi bize bırakıyorsunuz, değil mi?”</p>

  <p>“Yook, böyle derseniz beni zor durumda bırakırsınız...”</p>

  <p>“Bakın yine kaçak davranıyorsunuz! Bir an evvel yeni bir yuva kurmanıza merhum eşiniz de sevinirdi!”</p>

  <p>Yok, öyle merhum eşim yüzünden değil.”</p>

  <p>“Baksanıza Niu Hanım, böylelerine yemeği tepsisiyle sunmazsanız olmaz. Hiç düşünecek bir şey yok. Biz ne olursa olsun işi elimize alalım olmaz mı?” dedi Itani.</p>

  <p>“Sahiden, günü gelince de mırın kırın etmesine izin vermeden bu işi halledelim!”</p>

  <p>Teinosuke ve Yukiko, Hashidera’nın iki “eli maşalı” kadın tarafından sıkıştırılmasına gülmekten başka bir şey yapmadılar. Bu görüşme asla görücü niyetiyle yapılmıyordu, söyledikleri gibi çok ciddiye almadan sadece bir akşam yemeği yemeye gelmişlerdi. Yine de ne yapacağına karar verememiş bir adamı zorla karşılarına getirerek kendi gözlerinin önünde ikna etmeye çalışmak “eli maşalı” kadınların dışında kimsenin yapabileceği bir şey değildi. Teinosuke içlerinde bulundukları durumun çok tuhaf olduğunun farkındaydı. Fakat daha çok, bu durumu hiç de rahatsız oluyormuş gibi görünmeden, gülerek izleme gücünü ne zaman kazandığını bilmediği Yukiko’ya şaşırıyordu. Elbette, rahatsız olduğunu belli etmeden, sakin sakin gülümsemesi böyle bir ortam için en uygunuydu. Ama eski Yukiko olsaydı, böyle bir durumda bulunmaya dayanamaz, kıpkırmızı kesilir ya da ağlar, hiç olmadı kalkıp giderdi. Yukiko hep yeniyetme bir kızın saflığına sahip olmuştu ancak defalarca görücüye çıka çıka, sinirleri iyice dayanıklı olmuş, hatta derisi bir yere kadar nasır bağlamıştı belki. Aslında otuz dört yaşına geldiği düşünülürse olması gereken buydu. Genç görünüşüne ve buna uygun küçükhanım kıyafetlerine aldanan Teinosuke de bugüne kadar ondaki değişimi gözden kaçırmıştı.</p>

  <p>Asıl Hashidera’nın aklından neler geçiyordu acaba? Böyle böyle bir genç hanımla sizi tanıştıracağız diyen Niu Hanım’dan kaçamayarak bir görmekten bir şey çıkmaz diye gelmişse bile; gerçekten “göze alamıyor”sa, çıkıp gelmemesi gerekirdi. Arkasına gizlendiği bu sözlerin aksine “göze almış” olduğunu düşünmek doğru olmaz mıydı? En başından beri bulunduğu durumdan utanıyormuş gibi davranması, biraz abartılı gelmişti. Kendisine uygun bir kız çıkarsa, bu işi ciddiye almayı düşündüğü barizdi. Tamamen gönülsüzce, öylesine bir bakmaya geldiğini düşünmüyordu. Niu Hanım’ın dediği gibi biraz “kaçak” davranıyor, fazla diplomatik yaklaşıyordu. Bu akşam Yukiko’nun onda nasıl bir intiba bıraktığını, dışarıdan anlamak mümkün olmuyordu. Yukiko dışında bu akşam hepsi sohbeti koyulaştırmışlardı. Yukiko ise en başından beri “eli maşalı” hanımların yaptıklarından ürkerek iyice içine kapanmıştı. Arada Hashidera’yla sohbet etme fırsatı yaratılsa bile o malum huyuyla, sohbete katılmaya bile çalışmamıştı. Hashidera da, tamamen “eli maşalı” iki kadının arasında kalmış, ne yazık ki Yukiko’yla iki-üç kereden fazla konuşamamıştı. Teinosuke’nin, karşısındakinin ne düşündüğünü anlaması mümkün olmamış, ayrılırlarken bir daha görüşmezler mi, yoksa tekrar buluşurlar mı pek tahmin edememiş, uygun bir şekilde vedalaşıp ayrılmıştı.</p>

  <p>Itani dönüşte Hankyū treninde onlarla birlikte dönmüş, yol boyunca, “Niu Hanım’la birlikte bu işi sonucuna bağlayacağız, işler oraya geldikten sonra Hashidera Bey’e bir şey söyletmeyiz. Belli etmese de, Küçükhanım Yukiko’dan hoşlandığını ben fark ettim,” türünden şeyleri Teinosuke’nin kulağının dibinde defalarca tekrar etmişti.</p>


  <h2 id="sigil_toc_id_76">On beşinci bölüm</h2>

  <p>O akşam eve döndüğünde Teinosuke, Sachiko’ya, Hashidera’nın kendi üzerinde bıraktığı intibayı anlattı. “Dışarıdan dört dörtlük görünüyor. Bize çok uygun biri. Fakat tekrar evlenmek konusunda kafası karışık. Niu Hanım ve Itani’nin söylediği kadar hazır görünmüyor bu işe. Şimdilik bekleyip görmekten başka yapılacak bir şey yok. O hanımların söylediğine körü körüne inanırsak aptal yerine düşeriz,” dedi. Evlilik meselesinde geçen seneden beri cesaretlerini iyiden iyiye yitiren karıkoca aralarında bu minvalde bir şeyler konuştular.</p>

  <p>Ertesi akşamüzeri Itani uğradı. “Bu sabah Niu Hanım’dan telefon geldi. Size bu nedenle uğradım,” diyen Itani hemen ardından, “Hashidera Bey hakkında ne düşünüyorsunuz? Küçükhanım Yukiko kendisini nasıl bulmuş?” gibi sorular sordu. Sachiko da kocasının daha önce kendini uyardığı gibi, “Bize düzgün biri gibi geldi ancak kendisi bu konuda çok net değilmiş,” diye cevap verdi. Itani, “Öyle bir şey yok efendim. Bu konuda bir şüpheniz olmasın,” diyerek Sachiko’yu temin etti. “Tek pürüz, Hashidera Bey, küçükhanımı içine kapalı ve cansız bulmuş. Bu konuda endişeleri varmış. Kendisi canlı, neşeli insanları severmiş. Niu Hanım’a telefonda böyle söylemiş,” diye aktardı. “Ben de Niu Hanım’a bu konuda şöyle cevap verdim efendim: ‘Küçükhanım Yukiko ilk bakışta öyle görünse de aslında öyle biri değildir. Hashidera Bey’e böyle söyleyin lütfen. Doğrusunu söylemek gerekirse, içine kapanık olduğu söylenebilir. Ancak asla cansız, sıkıcı biri değildir efendim. Tam bir küçükhanımefendi olduğu için, öyle bir intiba vermiş olabilir. Fakat kendisini tanıdıkça hobilerinden başlayarak her konuda tahmin edilemeyecek kadar <i>haikara</i> yani Avrupai, modern, canlı biri olduğunu anlarsınız, emin olun. Bendeniz bu hanım kızın Hashidera Bey’in hayallerindeki gibi canlı neşeli biri olduğuna inanıyorum. Eğer dediklerime inanmıyorsanız lütfen bizzat görüşün, kendi gözlerinizle görün. Müzikte piyanodan hoşlanır, yemekte Batı yemeklerini sever, Batı filmlerini izler, İngilizce ve Fransızca bilir. Sırf bunlar bile kendisinin ne kadar hayat dolu biri olduğunu göstermiyor mu? Kıyafet olarak Japon tarzını tercih etse de, öyle cıvıl cıvıl, yenleri uzun <i>yūzen</i> kimonoların ona bu kadar yakışması doğasındaki güzellikten geliyor. Bunları kendisini tanıdıkça zamanla anlarsınız. İyi aile kızlarının tanışır tanışmaz öyle fazla konuşmamaları daha uygundur efendim.’ Defalarca telefon bağlatarak Niu Hanım’a tekrar tekrar söyledim!” diye anlattı Itani. Ardından da şöyle ekledi: “Fakat efendim, Küçükhanım Yukiko da fazla ağırbaşlı davranınca yanlış anlaşılıyor, bu kendisi için çok iyi değil. Azıcık cesaretini toplayarak beyefendiyle bir kez görüşürse daha iyi olur efendim. Çok yakında o beyi tekrar kolundan tutup getirmeye çalışacağız. Lütfen tekrar görüştüklerinde canlı ve neşeli bir intiba vermeye gayret etsin efendim,” diye rica etti. Sonra ayrıldı.</p>

  <p>Sachiko, Yukiko’nun gözünün yanındaki lekenin görünmesinden endişe etmişti. Bu sefer şanslarına pek belirgin değildi. Bu bir yana, işin sonunun bir yere varıp varmayacağını bilemiyordu. Bu nedenle, Itani’nin söylediklerini pek ciddiye almadan dinlemişti. Fakat Itani söylediğini yapıyor gibiydi, ertesi gün öğleden sonra üç sularında, telefon etti: “Bendeniz şimdi Osaka’dayım. Niu Hanım ile ikimiz, Hashidera Bey’i de alarak ziyaretinize geleceğiz. Herhalde bir saat kadar sonra orada oluruz,” dedi. Sachiko telaşlanarak emin olmak ister gibi, “Buraya mı geleceksiniz?” diye sordu. “Hıı, evet evet. Bugün Hashidera Bey’in pek vakti yokmuş. Sadece yirmi dakika, yarım saat uğrayacağız. Görüşmek için başka uygun yer bulamadık efendim. Ayrıca kendisi de sizleri evinizde görmek istiyormuş,” diye cevap verdi Itani. “Eve mi gelecek? Şey...” diyen Sachiko’nun bir bahane bulmasına izin vermeden, “Bakın bugün gelme işi çok aniden çıktı. Sahiden yirmi-otuz dakika oturup kalkacağız. Nasıl ağırlayacağınızı düşünüp endişelenmeyin lütfen. Bakın, Hashidera Bey bu işe ilgi gösteriyor. Ya, şimdi bunu erteledik diye iş bozulursa değil mi efendim? O yüzden lütfen bu şekilde yapmamıza izin verin,” diye iyice sıkıştırdı. Bunları duyan Sachiko, kardeşinin hislerini de göz önünde bulundurarak onun da fikrini aldı: “Ne yapalım, Yukiko’cuğum? İstersen, Etsuko’yu O-Haru’yla birlikte Kobe’ye göndeririz, haberi olmaz.” Yukiko, “Gitmeseler de olur. İkisi de durumu biliyor nasılsa,” dedi rahatça. Kardeşi kabul edince Sachiko, Itani’ye, “Madem öyle, bekliyoruz,” cevabını verdi. Hemen ardından kocasının ofisini aradı, Teinosuke’den o saate kadar eve gelmeye çalışmasını istedi.</p>

  <p>Teinosuke, misafirler gelmeden eve dönmüştü. “Senden sonra bana da telefon ettiler. Hashidera Bey’in sıcak bir aile yuvasına hasret olduğunu söyleyerek bugün kendisini ailecek ağırlamamızı istediler. Ha sahi... Yukiko’nun, eve gelmelerine rıza göstermesine şaşırdım,” diyerek ekledi: “Ben her şeyden çok Yukiko’daki bu değişimden memnunum.”</p>

  <p>Çok geçmeden misafirleri geldi. Hizmetçiler kendilerini salona buyur etti. O sırada Itani salondan çıkarak Sachiko’yu buldu: “Bugün Koisan buradalar mı?” Sachiko ne diyeceğini bilemeden, “Maalesef dışarıda,” diye cevapla geçiştirdi. Itani, “Madem öyle, Küçükhanım Etsuko olsun bize katılsın. Aslında Hashidera Bey’in kızım da getirmek istiyorduk fakat pek ani oldu, getiremedik. Bir dahaki sefere mutlaka onu da getireceğim. Tam Küçükhanım Etsuko’nun akranı, birbirlerine arkadaşlık ederler. Küçükhanımlar anlaşırsa çok iyi olur. Böylece Hashidera Bey de, olaya daha sıcak bakar. Her şeyin yolunda gideceğine inanıyorum ben,” dedi.</p>

  <p>Sachiko durumu kocasına danıştı. Teinosuke, “Yukiko’nun rıza göstermesi iyi oldu, Etsuko da çıksın, onun ne düşüneceğini de görmüş oluruz hem,” diyerek kabul etti. Sonrasında Teinosuke, Sachiko, Yukiko ve Etsuko dördü misafirlerinin yanına çıktı. Hashidera, “Kusurumuza bakmayın,” diye konuşmaya başladı. “Böyle birdenbire çıkıp geldik. İnanın bu ‘eli maşalı’ hanımlar kolumdan tutup getirdiler beni. Benim fikrim değildi,” dedi bahaneler sıralayarak. Arada, “Ben sıradan, maaşa tabi biriyim. Benim gibi birinin küçükhanımla evlenmesi, hem de sosyal konumumuz farklıyken... Ne diyeceğimi bilemiyorum,” gibi bir şeyler de söyledi.</p>

  <p>Yukiko eskiden olduğu gibi işi yokuşa sürmese de, doğuştan gelen huyunu öyle hemen değiştiremiyordu. Itani’nin tüm uyarılarına rağmen bu konuda özel bir çaba gösteriyor gibi değildi. Konuşma kendisine geldiğinde, her zamanki gibi davranıyor, doğru dürüst cevaplar vermiyordu. Durumu fark eden Teinosuke, her sene çiçek seyrinde çektirdikleri fotoğrafların olduğu albümü getirtti. Fotoğraflardan sohbet etmeye başladılar. Ancak daha çok Sachiko konuştu. Arada bir de Yukiko ve Etsuko çekingen çekingen bir-iki söz söylediler. Sachiko, şimdi Taeko olsa şakalar yaparak ortamı hareketlendirirdi, diye düşündü. Üçünün de aklından benzer şeyler geçmişti herhalde. Tüm bunlar olurken, yirmi-otuz dakika diye konuşulan şey, bir saati buldu. Sonunda Hashidera kol saatine göz atarak, “İzninizle,” deyip yerinden kalktı. Niu Hanım da Itani de onunla kalkıyorlardı ki Sachiko, “Itani Hanım, her zaman meşguldür biliyorum ama Niu’cuğum görüşmeyeli çok oldu, lütfen biraz daha kal,” dedi. Niu Hanım da, “Madem öyle, kalayım bari, akşam yemeği mi yiyeceğiz?” diye sordu. Sachiko, “Hazırda ne varsa onlarla idare edeceğiz olur mu?” derken, “Kâfi,” diyen Niu Hanım orada kaldı.</p>

  <p>Sachiko akşam yemeğinde, Yukiko ve Etsuko’dan kendilerini misafirleriyle baş başa bırakmalarını istedi. Kendisi ve kocası Niu Hanım’la sohbet ettiler. Hashidera, bugün kendisiyle ilk kez tanışmış olan Sachiko’da iyi bir intiba bırakmıştı. Karıkoca ne diyeceklerini önceden aralarında kararlaştırmadan, adamın halini tavrını övmüşlerdi. “Yukiko’nun fikrini henüz sormadık ama öyle birine olmaz demez herhalde” fikrine kadar aynı görüşte birleşmişlerdi. Sonra Niu Hanım’dan adamın gelirini, ailesini, huyunu suyunu, etrafta sorup soruşturduğu şeyleri dinlediler. Duydukları şeylerin de etkisiyle, bu işi hayırlı bir sonuca bağlama istekleri artmıştı. Karıkocanın aklına takılan şey, Hashidera’da büyük bir istek görmemeleriydi. Niu Hanım’a göre bu durum, kendilerinin adamı sürekli sıkıştırmalarından kaynaklanıyordu. Adam mahcubiyetini, o görünüşün ardına saklamaya çalışıyordu. Gizlemeye çalışsa da, ilgi duyduğu açıktı. Ancak dürüst olmak gerekirse, Hashidera, merhum eşiyle severek evlenmişti. Az da olsa aklının bir köşesinde o vardı. Merhumun yadigârı olan kızının ne düşüneceğinden de çekiniyordu. Bu nedenle tekrar evlilik konusunda da, kendisi doğrudan bir şey yapmamaya çalışıyordu. Sanki başkalarının ısrarlarından kaçamamış gibi davranıyordu. Hem de kendi atmakta zorlandığı bir adımı, başkalarının iteklemesiyle yapmayı tercih ediyor olabilirdi. Gerçekten bu işe gönlü olmasa, iki defa böyle kolundan tutup getirmelerine izin verir miydi? Bugün bile, her ne kadar sadece bir kez görüştüğü bir genç hanımm evine böyle gelmenin doğru olmadığını söylese de sonuçta çıkıp gelmişti. Bu da Yukiko’ya ilgi duyduğunun kanıtı değil miydi? Böyle demişti Niu Hanım. Bu duydukları, Sachiko’ların aklına yatmıştı. Niu Hanım, “Hashidera Bey’in, kızının ne düşüneceğini önemsediği çok açık,” dedi. “Kızının sevdiği biri olursa diyeceği bir şey kalmaz. Bir sonraki sefere kızıyla Yukiko’yu bir araya getirmeye çalışacağım. O zaman siz de Etsuko’yu birlikte getirin lütfen. Birbirleriyle anlaşmaları için elimizden geleni yapalım,” diye konuştu.</p>

  <p>Bunları anlatan Niu Hanım sonra izin isteyip ayrıldı. Sachiko, o gittikten sonra Teinosuke’ye, “Şimdiye kadar karşımıza pek çok aday geldi ama bu en iyisi. Bizim tüm beklentilerimiz karşılayan biri. Hali vakti, konumu... bizden ne aşırı fazla ne de olmayacak kadar düşük, tam uygun! Bunu kaçırırsak bir daha böyle bir kısmet çıkmaz. Niu Hanım’ın anlattığı gibi, diğer taraf özellikle kaçak davranıyor, bizim bir şeyler yapmamızı istiyorsa, kendimizi biraz daha ortaya atamaz mıyız?” diye kocasından bir tavsiye bekler gibi sordu. Teinosuke de daha atak olma konusunda hemfikirdi ancak ne yapması gerektiğini bilmiyordu. Her şeyden önce Yukiko öyle girgin biri değildi. Teinosuke böyle zamanlarda ne yapacağından emin olamıyordu. Bu akşam da Yukiko, adama biraz olsun yakınlık göstermemişti. Bunları söyleyerek, “Bir şeyler düşünelim,” demekle yetinmiş, aklına başkaca bir şey gelmemişti.</p>

  <p>Ertesi gün ofisine giden Teinosuke, Hashidera’nın çalıştığı Doshō-machi’nin çok uzakta olmadığını düşündü. Bir bahane yaratarak adamın çalıştığı yere uğrar, bu işi biraz daha rayına koymaya çalışabilirdi. O zaman bir gün önce, ilaçlardan konuştukları aklına geldi. Karısı, Alman malı B vitami ve sülfamiti evlerinden hiç eksik etmediğinden, son dönemde savaştan dolayı Prontosil haplarının da iğnelerinin de zaman zaman piyasada bulunmadığından, temin etmekte zorluk çektiğinden bahsetmişti. Hashidera, “Bizim şirketimizin ürettiği Premil adlı sülfamit hapını mutlaka bir deneyin. Diğer yerli malları gibi değil, asla yan etkisi yok. Etkisine gelince Prontosil’den bir farkı yok. Ayrıca B vitamini de üretiyoruz. Bir deneyin lütfen,” diye ısrar etmiş, “hızlı postayla size ulaştırırım,” diye eklemişti. Bunu duyan Teinosuke, “Hiç zahmet etmeyin lütfen. Her gün Osaka’ya gidiyorum zaten. Bir gün şirketinize uğrar alırım,” demişti. Teinosuke bunları söylerken niyeti gerçekten bu değildi ama şimdi kalkıp gider de, “Eşimin söylediği ilaçları almak için uğradım,” derse tuhaf kaçmayacağına kanaat getirdi. Ofisten biraz erken çıktı. Sakaisuji’den yürüyerek adamın çalıştığı yere gitti.</p>

  <p>Hashidera’nın şirketi Sakaisuji’den batıya doğru yüz metre kadar ötede, Doshō-machi Caddesi’nin kuzeyindeydi. Az katlı, geleneksel <i>dozō</i> tarzı yapılardaki eski dükkânlar yan yana dizilmişti. İçlerindeki tek betonarme binayı görünce yerin orası olduğunu hemen anlamıştı.</p>

  <p>Onu karşılamaya gelen Hashidera’ya, durumu anlatmasına bile gerek kalmadı. Adam kendisini selamladıktan sonra çıraklardan birini çağırarak şu, şu ilaçları ayrı kutulara koyup getirmesini istedi. Ardından da, “Kusuruma bakmayın, işyerinde sizi ağırlayabileceğim uygun bir yer yok. Dilerseniz bu yakınlarda bir yerlere gidebiliriz. Ama önce biraz bekleteceğim,” diyerek, içeride çalışanlara birkaç emir verdikten sonra üzerine bir şey almadan, şapkasını bile bırakıp Teinosuke’nin yanına geldi. Bu arada Teinosuke beş dakika kadar işyerinin diğer ucunda beklemişti. Hashidera’nın yönetici olduğunu biliyordu ama çalışanlara talimat verişinden ve diğerlerinin ona karşı tavırlarından, buradaki en üst düzey kişi olduğu anlaşılıyordu.</p>

  <p>Hashidera, “Ne zaman bir ihtiyacınız olursa söyleyin,” diyerek ilaç paketini Teinosuke’ye vermiş, ücretini de almamıştı. Kendini mahcup hisseden Teinosuke önce, “Siz meşgulsünüz, ben izninizi rica edeyim,” demeyi denemişti. “Yok, meşgul değilim. Hadi yakınlarda bir yerlerde oturup konuşalım,” cevabını alınca da, belki konu bir yerlere varır, hem böyle bir fırsatı kaçırmak yazık olur diye düşünerek adamın peşine takılmıştı.</p>

  <p>Teinosuke, yakınlarda bir yere oturup bir şeyler içeceklerini düşünmüştü. Ancak yemek yemeye gittiler. Küçük bir avludan geçerek bir evi andıran küçük bir lokantanın ikinci katına çıktılar. Teinosuke, Osaka’yı iyi tanıdığını düşünürdü fakat böyle bir yerde böyle bir avlu ve böyle bir lokanta olduğunu bilmiyordu. İkinci katta Japon tarzı tek oda vardı. Dışarı bakıldığında, dört yanda diğer evlerin çatıları ve aradan yükselen beton binalar görünüyordu. Senba’nın “Domannaka” denilen yerini andırıyordu. Olasılıkla burası Doshō-machili tüccarların, daha çok da ilaç firmalarının yöneticileri ya da şeflerinin misafirlerini getirdikleri, mütevazı bir yemek yiyip iş konuştukları bir yerdi.</p>

  <p>“Kusura bakmayın, sizi böyle bir yere getirdim. Çıkışta bir işim olduğundan daha uzak bir yere gidemedik,” dedi Hashidera. Teinosuke’nin gelirken aklında akşam yemeği hiç yoktu zaten. Bunları duyunca kendini iyice mahcup hissetti.</p>

  <p>Öyle dikkate değer bir lezzeti olmasa da özenle seçilmiş beş tür yemek geldi. İki-üç şişe de <i>sake</i> servisi yapılmıştı herhalde. İlk geldiklerinde saat daha erkendi. Hashidera’nın meşgul olduğunu tahmin eden Teinosuke kısa kesmeye çalışmayı düşünmüştü. Yemek bittikten sonra bambu perdenin dışında bahar başlangıcının habercisi gökyüzü, akşam alacasına bürünmüştü. İki saat olmamıştı geleli. Hashidera, Teinosuke’nin açmasını gizliden gizliye umduğu konuyu açmamıştı. Yemek, tam bir nezaket çerçevesinde geçmiş, öylesine birkaç şakalaşmanın ötesine gitmemişti.</p>

  <p>Teinosuke’nin sorduğu bir soruyu cevaplayan Hashidera, aslında iç hastalıkları uzmanı olduğunu, Almanya’da tamamen gastroskopi üzerine yoğunlaştığını, ancak döner dönmez şimdi çalıştığı şirketle tanıştığını anlattı. Durum öyle gerektirince doktorluğu bırakmış, ilaç işine atılmak durumunda kalmıştı. Halen çalıştığı şirketin başka bir sahibi vardı ancak pek gelip gitmezdi. Bu nedenle tüm işi kendisi yürütüyordu. Anlattığına göre ilaç tanıtımı için taşraya gittiğinde karşısındaki insanlar çoğu kez onun doktor olduğunu bilmeden konuşurlardı; öğrendiklerinde de kafaları karışırdı. Onların bu hali gerçekten matrak olurdu.</p>

  <p>Teinosuke, kendisi bu tür sorular sorduğu halde, karşısındaki, ne Makioka’lardan ne de Yukiko’dan bir kez bile bahsetmediği için söze nasıl gireceğini bilememişti. Yemek bittikten sonra meyve servisi yapıldığında nihayet gücünü toplayarak, “Baldızım dışarıdan öyle görünür ama asla öyle cansız, sıkıcı biri değildir,” diyebilmişti. Bunu da sanki onu savunuyor gibi gözükmeden, başka bir konunun arasına sıkıştırarak söylemişti.</p>


  <h2 id="sigil_toc_id_77">On altıncı bölüm</h2>

  <p>Sonraki gün Niu Hanım, Sachiko’ya telefon etti. “Duyduğum kadarıyla dün eşin, Hashidera Bey’i ziyaret etmiş. Artık doğrudan görüşüyor olmanıza çok sevindim. Bu şekilde dostluğunuzu ilerletmenizi diliyorum. Bu noktadan sonra konuyu başkalarına bırakmanız uygun olmaz. Yoksa kendinizi ağırdan satıyorsunuz gibi görülür. Şimdiye kadar biz aracılık ettik. Ancak şimdi sıra sizde. Bizim görevimiz burada sona eriyor. Itani Hanım da, ben de artık bu konuda izninizi istiyoruz. Eminim bundan sonra her şey yolunda gidecek. Siz üzerinize düşeni yapın yeter. Bir an önce iyi haberlerinizi almayı diliyoruz,” diyerek tebrik bile etti. Karıkocanın gözünde daha tebrik edilecek noktaya gelmemişti iş.</p>

  <p>Bunun hemen ardından, Doktor Kushida uğradı. “Geçenlerde benden araştırmamı istediğiniz kişiyle ilgili bilgi edindim,” dedi. Sachiko aynı dönem mezunu olmasalar da, Hashidera’nın, Doktor Kushida ile aynı yerden, Osaka Üniversitesi’nden mezun olduğunu fark etmiş, kendisinden, Hashidera’yı bir soruşturmasını istirham etmişti. Doktor Kushida bu konu için uğramıştı. Her zaman çok meşgul olan doktor, “Çok kalamayacağım,” diyerek üzerindekileri bile çıkarmadan salona geçmiş, ayaküstü konuyu anlatmıştı. Sonunda da, “Kalanı burada yazıyor, bakarsınız,” diyerek, cebinden çıkardığı bir kâğıdı Sachiko’ya verip ayrılmıştı. Şanslarına Doktor Kushida’nın aynı okuldan arkadaşlarından, Hashidera’yı iyi tanıyan biri çıkmıştı. Kâğıtta epey ayrıntılı bilgiler vardı. Kendisinden ve memleketteki yakınlarından başlayarak pek çok konuda bilgi edinmişler; kızının yumuşak huylu oluşuna, gittiği kız okulunda da sevildiğine kadar her şeyi iyice öğrenmişlerdi. Teinosuke’nin duyduğu her şeyi destekler nitelikteydi yazılanlar. Doktor Kushida da ayrılırken, “Bu kişiyi ben de tavsiye ediyorum,” demişti.</p>

  <p>Teinosuke, “Görünüşe göre, bu sefer Yukiko’nun talihi yaver gidiyor. Ne yapıp edip bu işi bir sonuca bağlamalı,” dedi karısına. İhtiyatı elden bırakarak rulo kâğıda dokuz-on karış uzunluğunda bir mektup yazdı:</p>

  <p class="bosluk"/>

  <p class="p13">Bunları size yazarak söylemenin biraz nezaketsizlik olduğunun farkındayım. Baldızım ile ilgili size mutlaka söylemek istediğim şeyler olduğundan anlayışınıza sığınıyorum. Geçen sefer bizzat görüştüğümüzde dilimin ucuna kadar geldiği halde söyleyemedim ancak şimdi görgü kurallarını bir kenara bırakarak böyle bir şey yapıyorum. Olasılıkla baldızımın niçin bu yaşa kadar evlenemediğini merak ediyorsunuzdur. Aklınızda kendisiyle ilgili, “Bir sorunu mu var? Yoksa sağlığında mı bir şey var? Müphem bir şeyler var mı?” gibi şüpheler olabilir. Size açıkça söyleyeceğim gibi bunların hiçbiri söz konusu değil. Baldızımın bugüne kadar evlenememesinin sebebi, aile fertlerinin, öyle mühim bir sosyal konumları olmamasına rağmen soy sop gibi şeyleri ağızlarından düşürmeyerek gelen iyi kısmetleri geri tepmelerindendir. Bu durumun sebebinin bu olduğunu olasılıkla Niu Hanım’dan ya da Itani Hanım’dan duymuşsunuzdur. Emin olun, tek sebep budur ve başka hiçbir sebep bulunmamaktadır. Bu akılsızlıklar yüzünden insanlar da bu konudan el etek çekti, araya girip bu konuda yardım edecek kimse kalmadı. İşin aslı budur Siz de bizzat hiçbir şüpheniz kalmayacak şekilde durumu araştırınız lütfen. Yukiko’nun saadetini engelleyenler çevresindekilerdir. Kendisi tamamen masum, tek bir kusuru olmayan biridir. Böyle söyleyince sanki onu kayırıyorum gibi anlaşılmasın, kendisinin zekâ yönünden olsun, bilgisi, huyu suyu, yeteneği yönünden olsun her şeyiyle dört dörtlük biri olduğunu arz edebilirim. Naçizane bendenize en tesir eden yönü, çocuklara olan düşkünlüğüdür O kadar ki, bu sene on bir yaşına giren kızım, annesinden çok ona bağlıdır. Baldızımın, derslerinde de, piyano çalışırken de hep onun yanında olduğunu, hastalandığında da varıyla yoğuyla kendini adayarak ona baktığını düşününce, küçük kızımın annesinden çok ona düşkün olması doğal. Lütfen bu konuyu da araştırarak bizzat öğrenmekten imtina etmeyiniz efendim. Biraz cansız yapıda olduğu ile ilgili endişenize gelecek olursak, geçen gün de arz ettiğim gibi, asla öyle biri değildir. Bu konudaki endişelerinizi gidermek isterim. Tam aksine, söylememe müsaade buyurursanız, bendeniz, kendisinin bir eş olarak sizin tüm beklentilerinizi karşılayacağına inanıyorum. En azından kızınızı mesut edeceğinden şüpheniz olmasın efendim. Bendeniz, kendi ailemden biri hakkında böyle şeyler yazmamın sizde kötü bir intiba bırakmasından çekiniyorum ancak bu kendisini sizin zevceniz olarak görme İsteğimden kaynaklanıyor efendim. Ananelerimizin dışına çıkarak böyle bir mektubu size gönderdiğim için anlayışınıza sığınıyorum efendim.</p>

  <p class="bosluk"/>

  <p>Teinosuke bu mealde bir mektubu büyük bir özen göstererek incelikli, <i>sōrōbun</i> denilen eski usul nazik mektup diliyle yazmıştı. Okul yıllarından beri yazı konusunda kendisine güveni tamdı. En zorlu şeyleri bile ayrıntılı bir şekilde yazmak ona hiç zor gelmezdi. Ancak bu sefer fazla yazarsa ters etkisi olmasından çekiniyordu. Ne peşinden koşuyorlarmış gibi ne de fazla çekingen davranıyormuş gibi gözükmek için, en uygun şekilde yazmak için çok ter dökmüştü. Birinde yazdığı kendisine biraz sert geldiği için tekrar yazdı. İkincisinde çok yumuşak kaldığını düşündü, yine yazdı. Sonunda üçüncü yazdığını gönderdi. Yolladıktan sonra acaba göndermese miydim, diye hemen pişman oldu. Diğer tarafın aklında evlenmek yoksa, sırf bu mektubu aldı diye fikri değişecek değildi. Eğer böyle bir düşüncesi varsa böyle bir mektup almaktan rahatsız olabilirdi. En doğrusu hiçbir şey yapmadan oluruna bırakmak olurdu belki de...</p>

  <p>Teinosuke mektuba bir cevap beklemiyordu. Ancak üzerinden iki-üç gün geçip de diğer taraftan hiç ses soluk çıkmayınca bir şey yapmadan da duramaz oldu. O pazar sabah, kafasındakinin ne olduğunu Sachiko’ya özellikle söylemeden, “Biraz dolaşacağım,” diyerek evden çıktı. Hankyū hattıyla Umeda’ya kadar gitti. Oradan arabaya binerek, “Karasu-ga-tsuji’ye lütfen,” deyiverdi. Çıktığında aklında Hashidera’nın evinin oralara giderek şöyle bir bakmak vardı. Nasıl bir evde yaşadığını görmeyi, önünden geçerek göz atmayı düşünmüştü o kadar. Kendisini ziyaret etmeyi aklından geçirmemişti. Evin yakınlarında olduğunu tahmin ettiği bir yerde arabadan inerek tek tek kapılardaki isimlere bakmaya başladı. O sene bahar kendini ilk kez o gün hissettiriyordu. Belki bunun etkisiyle yürüyüşüne bir canlılık gelmiş, hiçbir sebep yokken içinde sanki iyi bir şeyler olacağına dair bir his doğmuştu.</p>

  <p>Hashidera’nın evi görece daha yeni, güney cepheye bakan ferah bir yapıydı. Kiralık olduğunu duymuştu ama öyle kalitesiz bir yer değildi, tam bir aile eviydi. Çam ağaçları, hoş çitleriyle iki-üç katlı, yan yana dizilmiş üç-dört evden biriydi. Eşini kaybetmiş, kızıyla yaşayan bir bey için büyükçeydi bile. Teinosuke bir süre kapıda durarak sabah güneşinde parıldayan çam ağacının iğne yapraklarına, cam sürgülü kapısı yarı açık duran ikinci katın parmaklıklarına baktı. Kalkıp buralara kadar geldiğini düşününce fikrini, tekrar değiştirdi. Kararsız adımlarla içeri girerek zili çaldı.</p>

  <p>Kapıyı açan elli yaşlarındaki kâhya kadın, kendisini hemen ikinci kata buyur etti. Merdivenlerin yarısına gelmişti ki, aşağıdan, “Şey...” diye seslenildiğini duyunca arkasını döndü. Merdivenin altında Hashidera, pijamasının üzerine geçirdiği dokuma kapitone bol bir kimonoyla duruyordu. “Kusuruma bakmayın, hemen geliyorum. Sizi biraz bekleteceğim. Bu sabah uyuyakalmışım...”</p>

  <p>“Tabii, ne demek... lütfen acele etmeyin... Asıl ben haber vermeden geldim, siz kusuruma bakmayın.”</p>

  <p>Teinosuke, Hashidera’nın rahat bir tavırla hafifçe eğilerek kendisini selamladıktan sonra, arka taraftaki odaya doğru ilerleyerek gözden kaybolmasını izlerken, her şeyden önce derin bir nefes aldı. Gönderdiği mektup hakkında ne düşündüğünden endişe ediyordu, yüzünü görmeden bir türlü emin olamamıştı. Şimdiki davranışlarına bakılırsa hiç rahatsız olmuş görünmüyordu.</p>

  <p>Teinosuke üst katta tek başına beklerken Japon tarzı odanın içinde göz gezdirdi. Burası ikinci katın ön tarafa bakan odasıydı. Evin salonu olmalıydı. Nişinde raflar olan sekiz <i>tatami</i>’lik bir odaydı. Çiçek yoktu. Duvardaki resim ruloları, etraftaki aksesuvarlar, sürgülü kapının üzerindeki çerçeve, ikiye katlanan resimli paravan, ayva ağacından sehpa, sehpanın üzerindeki sigara seti olması gerektiği gibi yerleştirilmişti. Göze batacak, zevksiz bir şey yoktu. Ne sürgülü kâğıt kapılarda ne yerdeki hasırlarda bir tek kir, toz görünüyor, dul bir adamın evine benziyordu. Bunda ev sahibinin payı olduğu kadar, merhum eşinin de izleri olmalıydı. Az önce dışarıdan baktığında da öyle olduğunu tahmin etmişti ancak içeri geçince odanın düşündüğünden ferah olduğunu fark etmişti. Beyaz, mikamsı, üzerinde pavlonya deseni olan sürgülü kapı dışarının ışığının içeri girmesine izin veriyordu. İçeride loş tek bir yer yoktu. Her yeri havadardı. Teinosuke’nin sigarasının dumanı kıvrılarak yükseliyordu. Teinosuke buraya ilk geldiğinde kâhya kadına kartını uzatırken kendisini biraz fazla cüretkâr hissetmişti. Ama itiraf etmesi gerekirse, bu eve gelerek, misafir olmak, ev sahibinin ne düşündüğünü yüzünden anlamak bile yetmişti kendine.</p>

  <p class="bosluk"/>

  <p>Hashidera on dakika içinde yanına geldi. “Kusuruma bakmayın, çok beklettim sizi,” dedi. Üzerini değiştirmişti. Düzgün ütülenmiş, lacivert bir takım giymişti. “Burası daha sıcak olur,” diyerek, misafirini anayola bakan, güneş vuran verandadaki hasır sandalyeye buyur etti. Teinosuke, mektubuna bir cevap almak için geldiğini düşünmesini istemediğinden, bir selam verip hemen müsaade isteme niyetindeydi. Fakat camdan süzülüp gelen güneşin altında, daha önce olduğu gibi kendisini hiç yabancı hissettirmeden onu ağırlayan ev sahibiyle bir saatten fazla sohbete daldılar. Daha önce olduğu gibi oradan buradan sohbet ettiler. Teinosuke, “Geçen gün size olmayacak bir mektup gönderdim, kusuruma bakmayın,” diyerek adamın aklından geçenleri anlamaya çalıştı. Hashidera, “Olur mu hiç efendim. Nazik mektubunuz için teşekkür ederim,” diye bir şey olmamış gibi cevap verdi. Ancak ondan sonra da havadan sudan konuşmanın ötesine geçemediler. O arada Teinosuke, zamanın ilerlediğini fark edip kalkmaya çalışmıştı. Bunun üzerine Hashidera, “Arzu ederseniz biraz bekleyin, birlikte çıkalım. Bugün kızımla Asahi Salonu’na, film izlemeye gidecektik. Başka bir işiniz yoksa oraya kadar birlikte gideriz,” demişti. Teinosuke aslında, Hashidera’nın kızını uzaktan da olsa şöyle bir görmek istiyordu. Bu nedenle, “Öyle mi, o zaman oraya kadar birlikte gidelim,” demekten kendini alamadı.</p>

  <p>O sıralarda, yoldan araba çevirmek zor olduğu için, Hashidera bir durağa telefon ederek, lüks Amerikan arabası Packard istemişti. Nakoshima’ya Asahi binasının köşesine geldiklerinde Hashidera, “Dilerseniz, sizi Hankyū İstasyonu’na da bırakabiliriz ya da bir maniniz yoksa bize katılmak ister misiniz? Ne dersiniz?” demişti. Tam yemek saatiydi. Teinosuke içinden herhalde Alaska Restoranı’na falan davet edecek diye geçirmişti. Yine Hashidera’ya yük olacağından, ona iyice borçlu kalacağından dolayı içi rahat etmese de, bu sayede Hashidera’nın kızını daha yakından tanıyacağını düşünmüş, hem de bu şekilde birbirilerine daha yakınlaşacaklarını umarak daveti kabul etmişti.</p>

  <p>Daha sonra bir saat kadar Batı tarzı restoranda, yemek masasında sohbeti sürdürmüşlerdi. Bu kez yanlarında kızı da olduğu için, iyice havadan sudan konuşarak, filmlerden, <i>kabuki</i> gösterilerinden, Amerikan ve Japon aktörlerden, kız okulundan falan bahsetmişlerdi. Hashidera’nın kızı, Etsuko’dan üç yaş büyüktü. On dört yaşındaydı. Üzerinde kız okulu üniforması olan kızın, beyaz bir yüzü, donuk bakışları vardı. Etsuko’ya göre çok daha durmuş oturmuş görünüyordu. Bunun bir sebebi de çehresiydi herhalde. Çocuksu ifadesini çoktan geride bırakmış; oval, düzgün yüzüyle tam bir genç kız görüntüsüne sahipti. Hashidera’ya hiç benzemiyordu. Herhalde annesine benziyordu. Annesi güzel bir kadın olmalıydı. Hashidera kızında, merhum eşini görüyordu belki de.</p>

  <p>Hesap ödemeye sıra gelince, Teinosuke, “İzninizle bugün ben ödeyeyim,” dedi. Hashidera, “Mümkün değil, sizi ben davet ettim” diyerek kabul etmedi. Bunun üzerine Teinosuke de, “Madem öyle bu sefer kabul ediyorum ancak siz de benim davetlim olun lütfen. Sizi Kobe’de bir yere davet etmek istiyorum. Önümüzdeki pazar günü kızınızla birlikte buyurun,” diyerek kabul etmesini sağladı. Beşinci katta asansörün yanında vedalaştılar. Bir sonraki pazar günü için söz almış olması o günün armağanı olmuştu.</p>


  <h2 id="sigil_toc_id_78">On yedinci bölüm</h2>

  <p>O gün Teinosuke eve döndükten sonra, kendisinden başından sonuna olanları öğrenen Sachiko bir yandan, “Sen de bu konuda ne kadar gözüpek çıktın,” diye kocasına takılırken, içten içe de büyük bir sevinç duymuştu. Daha önce böyle bir şey olsaydı, bırak sevinmek, yapılanı düşüncesizlik olarak görür, kızmadan edemezdi. Kocası da bu kadar geniş davranmayı aklından geçirmezdi zaten. Yukiko’nun evlilik meselesinde kendilerindeki bu değişime kendisi bile şaşırmıştı. Başka bir adım atmadan, bir sonraki pazar gününü beklemeye karar verdiler. O arada, Niu Hanım’dan bir kez telefon geldi. “Kocanız, beyefendinin kızıyla da tanışmış! İşin böyle ilerlemesinden büyük sevinç duyuyorum. Önümüzdeki pazar günü için de siz, baba kız Hashidera’ları davet etmişsiniz. Umarım birbirinizle iyi anlaşırsınız. Özellikle Yukiko, ilk yarattığı ‘cansız’ intibasını silmeye çalışırsa çok iyi olur. En çok bu konudan endişe duyuyorum, bu nedenle özellikle söylüyorum,” dedi. Bundan anlaşıldığı kadarıyla Hashidera, olanları Niu Hanım’a bildiriyordu. Bu da Hashidera’nın bu konuya çok ilgisiz olmadığını gösteriyordu.</p>

  <p>Sözleştikleri pazar günü, sabah on sıralarında baba kız Ashiya’ya evlerine geldiler. Bir-iki saat evde oturdular. Sonra araba tutup hep birlikte Kobe’ye, Hanakuma’daki Kikusui Restoranı’na gittiler. Başlangıçta nerede yemek yiyecekleri konusunda epey tereddüt etmişlerdi. Çin lokantasına mı gitseler, Oriental’de mi yeseler, Uzakdoğu tarzı Takaraya’yı mı seçseler emin olamamışlardı. Sonunda Kobe’yi gezdireceklerse <i>sukiyaki</i> restoranı Kikusui’nin misafirleri için de bir değişiklik olacağını düşünerek orayı seçmişlerdi. Saat iki civarında geç bir öğle yemeği yemişler, dörde kadar restoranda kalmışlardı. Dönerken Motomachi’den, Sannomiya-machi’ye kadar yürümüş, Juchheim Pastanesi’nde biraz oturduktan sonra baba kızı Hankyū trenine yolcu etmişlerdi. Onlardan ayrıldıktan sonra, Teinosuke’ler hep birlikte Hankyū Salonu’na Amerikan filmi <i>Condor</i>’u izlemeye gitmişlerdi. O günlük, iki ailenin birbirini biraz tanımasıyla yetinmişler, konuyu daha ileri götürmemişlerdi.</p>

  <p class="bosluk"/>

  <p>Ertesi gün öğleden sonra Yukiko tek başına üst katta kaligrafi çalışırken O-Haru yanına geldi:</p>

  <p>“Telefon var efendim.”</p>

  <p>“Kime?”</p>

  <p>“Küçükhanım Yukiko ile görüşmek istiyorum, dediler.”</p>

  <p>“Kim arıyor?”</p>

  <p>“Hashidera Bey, efendim.”</p>

  <p>Bunu duyan Yukiko telaşla, fırçayı bırakarak yerinden fırladı. Ancak telefona gitmek yerine, kızarıp bozararak merdivenin başında kalakaldı.</p>

  <p>“Ablam nerede?”</p>

  <p>“Biraz dışarı çıktı efendim...”</p>

  <p>“Nereye?”</p>

  <p>“Herhalde posta atmaya gitti. Şimdi çıktı efendim, çağırmamı ister misiniz?”</p>

  <p>“Çabuk! Çabuk çağır gel!”</p>

  <p>“Hay hay efendim.”</p>

  <p>O-Haru telaştan uçarcasına çıktı. Sachiko, biraz da hareket olsun diye postaya kendi gidiyor, sonra da nehir boyunca yürüyüş yapıyordu. O-Haru ilk köşeyi döner dönmez onu hemen yakaladı.</p>

  <p>“Hanımefendi! Yukiko Abla sizi çağırıyor efendim!”</p>

  <p>O-Haru nefes nefeseydi, Sachiko ne olduğunu anlamaya çalışarak:</p>

  <p>“Ne oldu?”</p>

  <p>“Hashidera Bey’den telefon geldi efendim.”</p>

  <p>“Hashidera Bey mi dedin?”</p>

  <p>Hiç aklına gelmeyen bir şey olmuştu, Sachiko’nun kalbi hop etti:</p>

  <p>“Beni mi aradı?”</p>

  <p>“Yok, Yukiko Abla’yı. Ama kendisi, ‘Hanımefendiyi çağır gel,’ dedi efendim,”</p>

  <p>“Yukiko telefona çıkmadı mı?”</p>

  <p>“Şey... ben çıktığımda öyle bekliyordu.”</p>

  <p>“Niye kendisi çıkmıyor ki telefona! Ne tuhaf kız bu Yukiko, gerçekten!”</p>

  <p>Sachiko “çok fena oldu bu” diye aklından geçirdi. Yukiko’nun telefonla başının hoş olmadığını bütün aile biliyordu. O yüzden kimse onu aramaz, olur da ona bir telefon gelse bile, birisi onun yerine cevap verirdi. Çok büyük bir şey değilse kendisi asla telefona çıkmazdı. Şimdiye kadar durumu böyle idare etmişlerdi ancak bu sefer durum farklıydı. Ne olduğunu bilmiyordu ama Hashidera özellikle Yukiko’yu aramıştı. O yüzden bizzat telefona çıkmaması diye bir şey söz konusu olamazdı. Eğer Sachiko kardeşinin yerine telefona çıkacak olursa iyice tuhaf olurdu. On yedi-on sekiz yaşlarında yeniyetme bir kız değildi ki! Utanıp çekindiğini, bir tek Yukiko’nun huyunu suyunu çok iyi bilen kız kardeşleri anlardı, başkaları değil. Eğer Hashidera bu olayı, kendisine hakaret olarak görmezse büyük şans olurdu. Acaba Yukiko çekine çekine de olsa telefona çıkmış mıydı? Ya da o kadar bekletmiş, sonra güçbela telefona çıkmış, üstelik de hep yaptığı gibi ne dediği anlaşılmaz şekilde mi konuşmuştu? Zaten telefonda söyledikleri kolay kolay anlaşılmazdı, böyle bir durumda daha da berbat olacağı kesindi. Böyle yapacaksa hiç çıkmaması daha iyiydi! Yukiko’nun inadım inat bir yapısı vardı. Telefona çıkmamakta direterek Sachiko’nun yardıma koşmasını bekliyordu belki de. Bu saatten sonra Sachiko yetişse bile olasılıkla telefon çoktan kapanmış olacaktı. Hadi diyelim kapanmadı. Sachiko, Yukiko’nun yerine çıkıp nasıl bir mazeret söyleyecekti ki? Ne olursa olsun, böyle bir durumda Yukiko’nun telefona çıkması, bunu da hemen yapması gerekirdi. Sachiko’nun içinden bir ses, buraya kadar ilerlemişken bu küçük olay yüzünden belki de her şey heba olacak, diyordu. Bir yandan da, kendini teskin etmeye çalışarak, Hashidera’nın nazik, anlayışlı bir adam olduğunu, böyle bir şey yüzünden her şeyi silip atmayacağını düşünüyordu. Kendisi evde olsaydı, ne yapıp eder Yukiko’yu telefona çıkarırdı. Sadece beş dakika evden ayrılmıştı o kadar. Düşündükçe daha fena oluyordu.</p>

  <p>Sachiko koşarcasına eve döndü. Önce telefonun durduğu mutfak tarafına doğru gidip baktı. Telefon kapalıydı. Yukiko da ortalarda görülmüyordu.</p>

  <p>“Yukiko nerede?” Sachiko, ikindi çayının yanına bir şeyler hazırlamak için hamur yoğuran hizmetçi O-Aki’ye sormuştu.</p>

  <p>“Buradan ayrıldı efendim... Belki üst katta çıkmış olabilir.”</p>

  <p>“Telefona cevap verdi mi?”</p>

  <p>“Evet efendim.”</p>

  <p>“Hemen mi cevap verdi?”</p>

  <p>“Hayır, şey... Sizi bekledi efendim. Gelmeyince de... “Uzun konuştular mı?”</p>

  <p>“Çok kısa efendim... bir dakika sürmedi.”</p>

  <p>“Ne zaman kapattı?”</p>

  <p>“Biraz önce efendim.”</p>

  <p class="bosluk"/>

  <p>Sachiko üst kata çıktığında, Yukiko kaligrafi çalıştığı sehpaya yaslanmış, bakışlarını aşağı eğmiş, gözlerini elindeki güzel yazı kitabına dikmişti.</p>

  <p>“Hashidera Bey telefonda ne dedi?”</p>

  <p>“Bugün dört buçukta Umeda’da buluşmak istedi.”</p>

  <p>“Birlikte gezmek mi istiyormuş?”</p>

  <p>“Shinsaibashi’de biraz dolaşalım, sonra da bir yerlerde yemek yiyelim mi, diye sordu.”</p>

  <p>“Sen ne dedin?”</p>

  <p>“...”</p>

  <p>“Olur dedin mi?”</p>

  <p>“Yok...” Belli belirsiz yutkunarak ağzının içinde yuvarlayarak cevapladı.</p>

  <p>“Neden peki?”</p>

  <p>“...”</p>

  <p>“Bir gitseydin olmaz mı?”</p>

  <p>Daha evlilik görüşmeleri bir karara varmamışken üstelik sadece iki-üç kez gördüğü bir erkekle gezmek, Yukiko’nun asla kabul edebileceği bir şey değildi. Kardeşini çok iyi tanıyan Sachiko, bunu biliyordu. Yukiko’nun huyu böyleydi, başka türlüsü beklenemezdi. Fakat Sachiko yine de kızmadan edemiyordu. İyi tanımadığı bir adamla baş başa gezip dolaşmak, yemek yemek istemiyor olabilirdi. Peki, ablasıyla eniştesine ayıp olacağını düşünmemiş miydi? Teinosuke’nin de, Sachiko’nun da, bu sefer onun için katlandıklarını düşünerek birazcık kendisi de çaba gösterseydi olmaz mıydı? Telefon etmek Hashidera için de büyük bir adım olmalıydı. Böyle kestirilip atılınca kim bilir nasıl hayal kırıklığına uğramıştı.</p>

  <p>“O zaman hayır dedin öyle mi?”</p>

  <p>“Bir manim var, dedim.”</p>

  <p>Kabul etmeyecekse bile yoluna yordamına uygun bir şekilde söyleseydi keşke! Ama kardeşi bu tür şeyleri beceremeyen biriydi. Kardeşinin beceriksizce adamı başından savar gibi bir şeyler söylediğini düşününce, Sachiko’nun gözleri yaşlarla doldu. Gözyaşlarının arasından Yukiko’yu görmek iyice sinirlerini tepesine çıkarıyordu. Kalkıp aşağıya indi. Verandadan bahçeye çıktı.</p>

  <p>Dönüp Yukiko’ya telefon ettirse, yaptığı saygısızlıktan ötürü özür dileterek, akşam Osaka’ya Hashidera’nın yanına gönderse... Bunun, tüm olanları geri almak için en iyi yol olacağını biliyordu. Ancak ne kadar dil dökerse döksün Yukiko’nun buna “olur” demeyeceğinin de farkındaydı. Zorlayacak olursa, boşu boşuna birbirlerini kırıp küseceklerdi. Hani Sachiko arasa, “Bugün bir manisi vardı gelemedi,” diye uygun bir bahane bulmaya çalışsa, karşı tarafı ikna edebilir miydi bakalım? Peki ya Hashidera, ertesi gün görüşmek isterse ne cevap verecekti ki? Yukiko’nun olmaz demesi bugün bitecek bir şey değildi ya! Birbirlerini daha çok tanımadan, olur diyeceği de yoktu. Bugünlük bir şey yapmasa, yarın Niu Hanım’a giderek onunla konuşsa nasıl olurdu acaba? Yukiko’nun huyunu iyice bir anlatıp, “Asla Hashidera Bey’i kırmak gibi bir niyeti yoktu. Birlikte gezmeyi istemediğinden değil. Sadece iyi bir aile kızı gibi yetişti. Bir anda böyle şeylere hemen ayak uydurup rahat davranamaz. Bu kadar temiz, saf bir yönü olduğunu Hashidera’ya anlatmanızı istiyorum,” dese belki Hashidera da bu durumu anlayışla karşılardı, kim bilir?</p>

  <p>Sachiko bir yandan bahçede yürürken bir yandan da bunları düşünüyordu. Mutfak tarafından telefonun sesi geldi. Biraz sonra, O-Haru verandaya koşarak, “Telefon var efendim,” diye bahçeye doğru seslendi. “Niu Hanım arıyorlar.”</p>

  <p>Sachiko panikle önce mutfağa doğru koştu. Sonra bir anda aklına geldi, dönüp kocasının müştemilattaki çalışma odasına gitti. Telefonu oraya bağlattı.</p>

  <p>“Ah, Sachiko Hanım! Şimdi Hashidera Bey telefon etti. Olanlara çok kızmış.”</p>

  <p>Niu Hanım bunları söylerken sesi çok ciddi geliyordu. Her zaman keskin bir Tokyo lehçesiyle konuşurdu zaten, kızınca iyice hızlı ve keskin konuşmaya başlamıştı. “Neler oldu bilmiyorum. Ama Hashidera Bey çok kızmış, ‘Ben öyle eski kafalı bir kızla bir arada olamam, siz canlı, neşeli biri deyip durdunuz! Neresi canlı, neşeli söyleyin bana! Ben bu işi burada tamamen bitiriyorum. Lütfen hemen şimdi kendilerine durumu bildirin!’ dedi. Niye bu kadar kızdığını tam anlamadım, anlaşılan baş başa kalıp görüşmek istemiş, bu akşam gezmeye davet etmiş. İlk önce bir hizmetçi telefonu açmış, Hashidera Bey, Yukiko Hanım’ın evde olup olmadığını sormuş. Evde olduğunu söylemişler fakat ne demekse Yukiko bir türlü telefona çıkmamış. Kendisini uzun süre bekletmiş. En sonunda telefona gelmiş bu sefer de kendisini davet ettiğinde, ‘Şey, şey...’ deyip durmuş. Evet mi, hayır mı dediği anlaşılamıyormuş. Tekrar sorunca neredeyse duyulmayacak kadar cılız bir sesle, ‘Bir manim var,’ demiş. Sonra da ağzından başka bir şey çıkmamış. Bu olanlar üzerine Hashidera Bey kendisini hakarete uğramış hissederek telefonu yüzüne kapatmış. ‘O kız karşısındakini ne zannediyor? İnsanı aptal yerine koyuyor! Çok öfkeliyim!’ dedi.” Niu Hanım tüm bunları bir solukta anlatmıştı. “Ne yazık ki bu işin burada kapandığını bilmenizi istedim,” diye bitirdi.</p>

  <p>“Ah! Seni de çok zor durumda bıraktık... Ah ben evde olsaydım, öyle bir terbiyesizlik yapmasına izin vermezdim. Ne yazık ki biraz dışarı çıkmıştım.”</p>

  <p>“İyi de... sen olmasan da Yukiko vardı, değil mi?”</p>

  <p>“Evet, evet... öyle de... Gerçekten çok ayıp olmuş. Bu durumda artık düzeltmek için yapacak bir şey de yok...”</p>

  <p>“Ee, tabii ki söz konusu bile değil!”</p>

  <p>Sachiko yer yarılsa da içine girsem diye ezile büzüle cevaplar vererek dinledi.</p>

  <p>“Bunları telefonda konuştum kusura bakma. Şimdi kalkıp gelsem de bir anlamı yok! Tekrar uğramayacağım,” dedi.</p>

  <p>Karşısındaki telefonu kapatmak üzereydi ki Sachiko, “Sahiden, sahiden... çok üzgünüm, bizzat özür dilemek için uğrayacağım. Ne kadar kızsanız yerden göğe kadar hakksınız,” diye ne dediğini kendi de bilmeden, bir şeyler gevelemeye başlayınca, “Böyle şeyler söylemene gerek yok. Hem gelsen de artık yapılacak bir şey yok,” dedi. Söyleyeceklerini duymak bile istemediğini ima ederek Sachiko’yu mahcubiyetten ezilmiş bir halde bıraktı. Hemen ardından, “Hadi hoşça kal,” diyerek telefonu kapadı.</p>

  <p>Sachiko ahizeyi elinden bıraktıktan sonra elini yüzüne dayadı, telefonun durduğu sehpaya yaslandı, öylece kaldı. Kocası geldiğinde olanları ona anlatması gerekiyordu. Bugün söylemeseydi de, yarın biraz sakinleştikten sonra mı anlatsaydı. Kocasının ne kadar hayal kırıklığına uğrayacağını hayal edebiliyordu. Sırf bu yüzden kocasının Yukiko’ya sevgisini yitirmesinden endişe ediyordu. Kocası şimdiye kadar Taeko’da rahatsız olduğu şeyler olsa bile, Yukiko’ya hep anlayış göstermişti. Şimdi, iki kız kardeşi de kocasının gözünden mi düşecekti? Taeko’nun en azından yanında biri vardı. Peki ya Teinosuke, Yukiko’yu gözden çıkarırsa ne olacaktı? Şimdiye kadar Sachiko, artık Taeko’nun yaptıklarına katlanamaz olduğunda Yukiko’ya dert yanar, Yukiko’yu da, Taeko’ya anlatırdı. Normalde öyle hissetmiyordu ama şu anda Taeko’nun evde olmamasından anlatılmaz bir üzüntü ve hoşnutsuzluk duyuyordu.</p>

  <p>“Anneciğim...” Etsuko çalışma odasının sürgülü kâğıt kapısını yana çekti, eşikte durarak meraklı gözlerle annesinin yüzüne baktı. Okuldan şimdi dönen kızı, evde ses soluk çıkmadığını görünce bir şeyler olduğunu hissetmişti demek.</p>

  <p>“Anneciğim ne yapıyorsun burada?” diyerek içeri girdi, daha yakından annesinin yüzüne baktı.</p>

  <p>“Hı? Ne yapıyorsun anneciğim?”</p>

  <p>“Ablan ne yapıyor?”</p>

  <p>“Ablam üst katta kitap okuyor... Baksana anneciğim, ne oldu?”</p>

  <p>“Yok bir şey. Ablanın yanına git sen.”</p>

  <p>“Anneciğim sen de gel!” Etsuko bunu söyleyerek elinden çekiştirmeye başladı.</p>

  <p>“Hı hı, gidelim.” Sachiko fikrini değiştirip ayağa kalktı. Birlikte eve döndüklerinde, Etsuko tek başına üst kata çıktı, kendisi de salona girdi. Piyanonun önüne oturdu, kapağını açtı.</p>

  <p>Teinosuke eve döndüğünde bunun üzerinden bir saatten fazla geçmişti. O zamana kadar piyano çalmaya devam eden Sachiko, ön kapı zilinin çaldığını duyunca karşılamak için girişe gitti. Kocasının elindeki dosya dolu çantayı bırakmak için müştemilattaki çalışma odasına girdiğini görünce onu takip etti.</p>

  <p>“Bir şey söylemem gerekiyor. Biliyorum o kadar uğraştın fakat çok fena bir şey oldu...”</p>

  <p>Olanları kocasına ne zaman anlatacağını bilememiş, daha az önceye kadar ne yapacağına karar verememişti. Ancak kocasının yüzünü görür görmez susamayacağını anlamıştı. Kocasının bakışları sadece bir an gölgelendi.</p>

  <p>Belli belirsiz bir iç çekmenin dışında bir hoşnutsuzluk göstermeden sonuna kadar sesini çıkarmadan anlatılanları dinledi. Kocasının sakin sakin kendisini dinlediğini gören Sachiko kendisini iyice kötü hissetmeye başladı. “Ne biçim bir insan ki bizi bu kadar üzüyor!” diye elinde olmadan Yukiko’yu yerden yere vurarak konuşmaya devam etti. Artık ne söylerse söylesin elden ne gelirdi? Hashidera’nın niyeti evlenmekti belli ki. Ağzından başka şeyler çıksa da, gizliden gizliye Yukiko’dan hoşlanmıştı demek. Öyle olduğu için bugünkü daveti yapmıştı ya! Bunları düşündükçe bugün olanlara üzülmekten kendini alamıyor, tepine tepine ağlamak istiyordu. Ağlasa da bir işe yaramazdı artık. Fırsat tamamen uçup gitmişti. Niye o anda evde değildi ki! Kendisi orada olsaydı, diğer tarafın arzusunu yerine getiremeseler de, en azından düzgün bir cevap verebilirdi. O zaman, her şey yolunda devam ederdi... Belki de kısa süre içinde söz bile kesilirdi... Öyle olmayacak bir şey değildi ki bu. Çok büyük bir ihtimalle böyle olurdu. Hal böyleyken, beş dakikalığına evden uzaklaştığında telefon gelmesi! İnsanın kaderini hiç beklenmedik eften pütfen şeyler belirliyordu! Sachiko kapatmaya çalışsa da bir türlü konuyu kapatamıyor, o anda evde olmadığı için kendini suçlayıp pişmanlık duyuyordu. Bula bula evde olmadığı o beş dakikayı bulup telefon gelmesini Yukiko’nun kısmetsizliği olarak görüyordu. “Olanları düşündükçe sinirim tepeme çıkıyor ama Yukiko’ya da çok üzülüyorum,” diye konuştu.</p>

  <p>“Bak, Yukiko’nun huyu böyle. Olay bundan kaynaklanıyor. Sen telefona cevap verseydin sonucun değişeceğini mi sanıyorsun?”</p>

  <p>Karısının bu halini gören Teinosuke değil kızmak, kendini onu teselli etmeye çalışırken buldu, bunları söyledi. “Diyelim ki sen o anda evdeydin, Yukiko yine doğru dürüst bir cevap veremeyecekti ki. Ayrıca diğer tarafın davetine uyup birlikte gezmeye rıza göstermezse ne olacaktı? Sonuçta karşıdaki insanın kötü hissetmesini engellemenin bir yolu var mıydı? Bugün olanlar Yukiko’nun tabiatından kaynaklanıyor. Senin yanında olup olmamamın öyle büyük bir önemi yok. Diyelim ki bugün durumu kurtardın, bundan sonra da benzer şeyler kaç kez olacaktı, kim bilir. Bu işin varacağı yer buydu sonunda. Yukiko huyunu değiştirmediği sürece, böyle olması onun kaderi...”</p>

  <p>“Böyle diyorsun ama bu Yukiko hiç evlenemeyecek anlamına gelmiyor mu?”</p>

  <p>“Öyle bir şey yok. Benim söylemek istediğim, öyle içine kapanık, bir telefona çıkmayı bile beceremeyen bir kadının da, kendine has iyi tarafları var. Hâlâ geçmişte kalmış, eski kafalı görünse de bu tür bir kızın edasını ve saflığını arayan bir erkek mutlaka çıkacaktır. Bundan anlamayacak bir erkek, Yukiko’nun kocası olmaya layık değildir zaten.”</p>

  <p>Sachiko kocasının değil kızmak, aksine kendisini teskin etmeye çalıştığını görünce ona karşı hissettiği mahcubiyet iyice arttı. Yukiko’yu düşününce ona da üzüldü, kızgınlığı da yavaş yavaş yatıştı. Müştemilattan çıktı, ana binaya dönerek salona girdi. Yukiko’nun yukarıdan inmiş, koltukta, kedileri Suzu’yu kucağına almış, okşayarak hiçbir şey olmamış gibi oturduğunu görünce içinde öfkesinin tekrar yükselmeye başladığını hissetti.</p>

  <p>“Yukiko,” diye seslendi. “Az önce Niu Hanım telefon etti. Hashidera Bey olanlara çok öfkelenmiş. Bu konu kapandı, dedi,” diye Yukiko’nun yüzüne çarpar gibi söyledi.</p>

  <p>“Hı hı.” Yukiko her zamanki gibi ilgisiz görünerek böyle cevap verdi. Hislerini ne kadar sakladığı anlaşılmıyordu. Mırıldanıp duran kediyi biraz daha şımartarak, kedinin gıdısını okşamaya başladı,</p>

  <p>“Sadece Hashidera Bey değil! Niu Hanım da,Teinosuke Enişten de, ben de çok kızgınız!” diye hislerini bir bir yüzüne çarpmak istemişti. Dilinin ucuna kadar gelen bu sözleri yuttu. Kardeşi bugün yaptığı “hata”yı anlamış mıydı acaba? Eğer anladıysa kocasının önünde en azından bir “özür dilerim” olsun, demesi gerekirdi. Kardeşinin, böyle zamanlarda yaptığının farkında olsa da bunu asla söyleyemeyen bir yapısı olduğunu düşününce yüzüne bile bakmak istemedi.</p>


  <h2 id="sigil_toc_id_79">On sekizinci bölüm</h2>

  <p>Hashidera’nın neden o kadar kızdığı, ertesi gün Itani gelip de olanları etraflıca anlatınca daha çok anlaşıldı.</p>

  <p>Itani şöyle anlatmıştı: “Duyduğuma göre dün Hashidera Bey, Niu Hanım’ı da aramış, Bana da telefon etti. O kadar yumuşak huylu bir beyefendinin bu kadar kızarak, ‘O küçükhanım terbiye nedir bilmiyor!’ diye öfkesini bana bile kusmasından, olayın bununla kalmadığını sezdim. Alelacele Osaka’ya gittim. Hem Hashidera Bey’le hem Niu Hanım’la görüştüm. Anlattıklarını dinleyince, Hashidera Bey’in kızmasına yerden göğe kadar hak verdim. Mesele, sadece dün olanlar değilmiş. Önceki gün başlamış. Baba kız sizin misafiriniz olarak Kobe, Kikusui’ye gelmişlerdi ya, yemekten sonra şöyle bir şey olmuş: Dönüşte, Motomachi’de dolaşırken bir ara tesadüfen Hashidera Bey’le, Küçükhanım Yukiko baş başa kalmışlar. Yolda bir asker alayına denk gelmişler, alay önlerinden uzun bir sıra halinde geçerken yolları kesilmiş, diğerlerinden ayrı düşmüşler. O sırada Hashidera Bey’in gözüne oradaki bir tuhafiye dükkânının vitrini çarpmış. Çorap almak istediğini, Küçükhanım Yukiko’ya, kendisine eşlik edip edemeyeceğini sormuş. Küçükhanımın ağzından ‘şey’den başka bir şey çıkmamış. O sırada siz elli metre kadar arkadaymışsınız. Yardım ister gibi dönüp dönüp size bakmış. Ne yapacağını bilmeden öylece dikilip kalmış. Hashidera Bey de duruma kızarak tek başına dükkâna girmiş, alacağı şeyi almış. Tüm bunlar on beş-yirmi dakika içinde gerçekleşmiş. Başkaları durumu fark etmemiş. Hashidera Bey bu durumdan o zaman da rahatsız olmuş. Ancak kendini zorlayarak da olsa olaya iyi niyetle bakmaya çalışmış. Olanları Yukiko Hanım’ın kişiliğine yorarak kendisinden hoşlanmadığı için böyle bir şey yapmadığına kanaat getirmiş, kızgınlığını bir kenara koymuş. Fakat bu durum aklına takılmış. Acaba gerçekten kendisinden hoşlanmıyor mu diye emin olmak istemiş. Dün hem hava güzel olunca hem de işten biraz boş vakit bulunca aklına bu gelmiş, o telefonu etmiş. Ne yazık ki sonuçta sizin de bildiğiniz gibi, Hashidera Bey iyiden iyiye kötü bir durumda kalmış, kendini hakarete uğramış gibi hissetmiş. Dün de, belki kötü bir zamanda aradım diye olumlu düşünmeye çalışsa da, ikinci kez aynı tavırla karşılaştığı için, Yukiko Hanım’ın kendisinden hiç hoşlanmadığını düşünmekten başka açıklama bulamamış. Telefonda hayır deme şekli, ‘Sanki, benim senden hoşlanmadığımı hâlâ anlamadın mı?’ der gibiymiş.” Itani bunları anlatarak devam etti. Hashidera Bey şöyle söylemişti: “Eğer durum böyle olmasa, biraz daha yumuşak bir şeyler söylerdi, anlaşılan küçükhanım, etrafindakilerin olması için didindikleri bu işi bozmak istiyor! Itani Hanım sizin de, Niu Hanım’ın da, eniştesi Makioka Bey’in ve ablasının da, hepinizin iyi niyetinizi çok iyi anlıyorum ancak bu durumda istesem de sizin iyi niyetinize karşılık veremem. Bu işi ben bitiriyor değilim. Asıl ben reddedildiğime inanıyorum!”</p>

  <p>Dün Itani görüşmeye gittiğinde Niu Hanım’ın, Hashidera Bey’den çok daha kızgın olduğunu görmüştü. Niu Hanım, “Ben de Yukiko’nun erkeklerin yanındaki halini doğru bulmuyorum! Bu halini görüp de ‘cansız’ denmesine içten içe hak verdiğimden, daha canlı neşeli bir intiba yaratmasını defalarca tembih ettim! Buna rağmen Yukiko, hiç de kendisine söylenileni duymuş gibi davranmıyordu. Ben Yukiko’dan çok, onun böyle davranmasına izin veren Sachiko’nun ne düşündüğünü anlamıyorum! Bu zamanda asil bir ailenin kızı bile olsa, hatta prenses bile olsa böyle davranmaz! Sachiko, kız kardeşinin ne olduğunu sanıyor ki!” demişti. Itani, sanki kendi hislerini de, Niu Hanım’ın ağzından aktarıyor gibiydi. Çok ağır sözlerdi bunlar; ancak ne denirse denilsin Sachiko’nun verebilecek bir cevabı yoktu. Itani bir yönüyle erkek gibiydi, söyleyeceğini söylemiş, içindekini boşaltmış, sonrasında samimi bir şekilde oradan buradan konuşmaya başlamıştı. Sachiko’nun keyfinin kaçtığını görünce, “Bu kadar umutsuz olmayın lütfen. Niu Hanım ne derse desin, ben bundan sonra da bu konuda size yardımcı olmaya çalışacağım,” dedi. Konu tekrar Yukiko’nun gözünün kenarındaki lekeden açıldı. “Hashidera Bey, Küçükhanım Yukiko’yla üç kez görüştüğü halde, hiç dikkatini çekmemiş. Kızı fark etmiş. Evlerine döndüklerinde babasına söylemiş. ‘Aa, öyle mi, hiç fark etmedim,’ demiş Hashidera Bey de.” Itani Hanım bunları anlattıktan sonra, “O leke dert etmenizi gerektirecek bir şey değil, bakın gördünüz, hiç sorun olmadı,” demişti.</p>

  <p>Sachiko, Teinosuke’ye, kardeşinin önceki gün Kobe, Motomachi’de de Hashidera’yı kızdırdığını söylemedi. Söylese de yapacak bir şey yoktu, üstüne bir de kocası Yukiko’dan soğuyacaktı belki. Bundan çekinmişti. Teinosuke de, karısına ve başka kimseye söylemeden, olanlardan sonra Hashidera’ya bir mektup yazdı:</p>
  <p class="bosluk"/>


  <p class="p13">Olaylar böyle geliştiği İçin söyleyecek sözüm yok. Olanlardan büyük esef duyuyorum. Bendeniz, size bir şeyi açıklamazsam içim rahat etmeyecek. Olasılıkla siz, karım ve benim, baldızımın kalbinden geçenleri iyice öğrenmeden, bu konuda bir şeyler yaptığımızı düşünüyor olabilirsiniz, işin doğrusu, baldızım sizden hoşlanmıyor değildi. Bilakis bunun tersi olduğuna inanıyorum. Herhalde geçtiğimiz günlerde, size karşı olan çekingen, anlaşılmaz davranışlarını, telefondaki halini nasıl açıklayacağımı soracaksınızdır. Kendisi oldum olası, karşı cinse karşı çekingen ve utangaç biri olmuştur. Bu hali sizden hoşlanmadığı anlamına gelmez. Otuz yaşını aşmış bir kadının böyle davranmasını, dışarıdan bakan herkes budalaca bulabilir. Ancak onu çok iyi tanıyan yakınları bunun ona has bir yön olduğunu bilir, böyle durumlarda bu halde kalıyor. Yine de eskisine göre utangaçlığını biraz üzerinden attı. Bunları anlatsak da başkalarının anlaması mümkün değil, söyleyecek bir sözümüz olmadığının farkındayız. Özellikle geçen günkü telefon meselesiyle ilgili ne kadar özür dilesem kâfi değil. Bendeniz, onun cansız, sıkıcı biri olmadığını, aksine canlı, neşeli olduğunu arz etmiştim efendim. Hâlâ sözümün arkasındayım. Ancak bu yaşa gelip de, bu tür durumlarda doğru düzgün iki lafı bir araya getirememesi, nereden bakarsanız bakın hiç hoş değil. Kızmakta yerden göğe kadar haklısınız. Bu yüzden kendisini eşiniz olmaya uygun bulmamanız kaçınılmaz bir sonuç. Ne yazık ki, kendisinin bu sınavı geçemediğini açıkça kabul etmek zorundayım, sizden bu konuyu tekrar gözden geçirmenizi istemeye yüzüm yok. Son olarak şunları söyleyecek olursam, kendisinin böyle eski kafalı bir kız olarak yetişmesi bizim aile olarak verdiğimiz terbiyenin yetersizliğinden kaynaklanıyor. Sebebine gelecek olursam, annesini ve ardından babasını erken yaşlarda yitirmesinin bunda payı var. Elbette bizim de bunda suçumuz var. Biz, kendisini fark etmeden fazla koruyup kolladık, olması gerektiğinden fazla şımarttık belki. Fakat asla bu işi bitirmek, size saygısızlık etmek gibi bir niyeti yoktu, bunu bilmenizi isterim. Bendeniz, en kısa zamanda karşınıza münasip bir kısmet çıkmasını, Yukiko’nun da aynı şekilde hayırlı birini bulmasını, bu yaşanan nahoşluğun bir an önce unutulup gitmesini diliyorum. Sizin gibi biriyle tanışmış olmaktan bu kadar kıvanç duyarken, böyle basit bir şey yüzünden ilişkilerimizin kopması tarifsiz üzüntü yaratıyor. Tüm bunlar olup geçtikten sonra sizinle tekrar dostluk kurabilmeyi umuyorum.</p>

  <p class="bosluk"/>

  <p>Bunları yazıp gönderdi. Hashidera’dan hemen nazik bir cevap geldi:</p>

  <p class="bosluk"/>

  <p class="p13">Nazik satırlarınıza müteşekkirim. Baldızınız için eski kafalı, iki lafı bir araya getiremeyen biri diye yazmışsınız ama haksızlık ediyorsunuz efendim. Baldızınızın yaşı ne olursa olsun günümüz dünyasında kendisini rahat hissetmeyerek her şeyiyle iffetli bir kızın masumiyetini koruması övgüye şayan bir şey. Gerçekten böyle bir hanımın eşi olacak kişinin, bu masumiyetinin kıymetini bilip iffetine halel gelmemesi için, onu koruyup kollaması, ayrıca derin bir anlayışa ve hassas bir özene sahip olması gerekir. Bendeniz gibi taşralı birinde bu özellikler bulunmuyor. Bendeniz bundan dolayı, bu işin her ikimize de mutluluk getirmeyeceğine inandığım için, bu konudan affımı arz ettim. Eğer baldızınıza saygısızlık ettiğimi aklınıza getirecek bir şey söylediysem, bundan büyük esef duyarım efendim. Bunun yanında, geçtiğimiz günlerde saygıdeğer ailenizin bendenize gösterdiği teveccühe, nasıl müteşekkir olduğumu arz etmem mümkün değil. Hanenizdeki sevgi ve huzur ortamının herkesi imrendireceği muhakkak bir şey. Bu güzel aile ortamında, eşinizin kız kardeşinin de bir mücevher gibi yetiştiğine inanıyorum.</p>

  <p class="bosluk"/>

  <p>Hashidera’nın mektubu da, Teinosuke’nin yaptığı gibi, mektup rulosuna, elyazısıyla yazılmıştı. İncelikli <i>sōrōbun</i> tarzında olmasa da, büyük bir dikkat ve özenle kaleme alınmıştı.</p>

  <p>Sachiko, Hashidera’larla Kobe’de gezdiklerinde, Motomachi’deki bir konfeksiyon dükkânına Hashidera’nın kızını götürerek onun için bir bluz seçmiş, üzerine de kızın isminin baş harflerini işlemelerini sipariş etmişti. İşin bozulmasının üzerinden birkaç gün geçtikten sonra, işlemeler tamamlanıp ellerine ulaşmıştı. Göndermemek iyice tuhaf olacağından, Sachiko, Itani aracılığı ile bu bluzun diğer tarafa ulaşmasını sağlamıştı. Üzerinden on beş gün kadar geçtikten sonra, bir gün Sachiko, Itani’nin dükkânına uğradığında, Itani kendisine, “Hashidera Bey size bunu yollamış, ben de size vermek için saklıyordum,” diyerek abadi paket kâğıdına sarılmış bir kutu verdi. Sachiko eve döndükten sonra açıp baktı. İçinden Kyoto Eriman marka, kabartma desenli parlak beyaz <i>habutae</i> kumaşından bir kimono içlik çıktı. Sachiko’ya uygun bir desen seçilmişti. Hashidera Bey, Niu Hanım’dan seçmesini istemişti anlaşılan. Sachiko’lar bu hediyenin, geçen günkü bluza teşekkür için gönderildiğini tahmin etmişler, bu detaydan da Hashidera’nın ne kadar ince biri olduğunu bir kez daha anlamışlardı.</p>

  <p>Yukiko’nun aklından geçenler pek anlaşılmıyordu. Dışarıdan bakıldığında öyle pek üzülmüş görünmüyordu. Teinosuke ya da Sachiko’ya ayıp ettiğini düşünüyor gibi değildi. Belki de içten içe şöyle düşünüyor: “Ablamla eniştemin çabalarını görüyorum ama ne yapayım tabiatım bu. Daha fazlası elimden gelmez, bu iş sırf bu yüzden olmadıysa, üzülecek bir tarafı yok,” diye yaptığını kabul etmeyip kendini kandırıyordu, kim bilir? Davranışlarından böyle düşündüğü seziliyordu.</p>

  <p>Sachiko, Yukiko’nun yaptıklarından duyduğu rahatsızlığı kardeşine anlatmaya fırsat bulamadan yavaş yavaş araları kendiliğinden düzeldi. Sachiko’nun içinde hâlâ bir şeyler kalmış, onu tamamen affedememişti. Taeko gelse de, olanları ona bir anlatsam, içimi döksem diye düşünüyordu. Taeko yirmi gün kadar önce, tam martın başında salı günü, kaderlerini değiştiren o telefonun gelmesinin ertesi günü, sabah erkenden biraz uğramış, “Bu sefer de olmadı!” lafını duyunca büyük bir hayal kırıklığıyla ayrılmıştı. O günden beri ortada gözükmüyordu. İşin doğrusu, son zamanlarda Niu Hanım olsun, Itani olsun, Taeko’yu her sorduklarında bu insanlar durumu bildikleri halde bilmezden gelip ağzını mı yokluyorlar, diye endişe ediyor, suya sabuna dokunmayan cevaplarla geçiştiriyordu. Taeko’nun ayrı eve çıktığını mümkün olduğunca kimseye duyurmak istemiyordu. Ama olur da Okubata ile ilişkisi su yüzüne çıkarsa, onunla ilişkimizi kestik diyerek, en azından dışarıya karşı durumu kurtarabilmek istiyordu. O yüzden böyle davranmıştı. Yukiko için gösterdiği tüm bu çabalarının köpük gibi yitip gittiği o günlerde Taeko’yu göresi gelmişti. “Koisan ne yapıyor acaba? Bir telefon edeyim,” diyerek bir sabah kahvaltıda bu hissini dile getirmişti. O gün Etsuko’yu okula götüren O-Haru, bir türlü dönüp gelmemişti. Ancak üç saat geçtikten sonra dönebildi. Geldiğinde yemek odasına bir göz atarak içeride bir tek Sachiko ile Yukiko’nun olduğuna kanaat getirince girip ikisinin yanına yanaştı.</p>

  <p>“Koisan hastalanmış efendim,” dedi kısık sesle.</p>

  <p>“Ne? Nesi var?”</p>

  <p>“Ya bağırsaklarını üşütmüş ya da dizanteri olabilirmiş efendim.”</p>

  <p>“Telefon mu geldi?”</p>

  <p>“Evet.”</p>

  <p>“Sen gidip baktın mı?”</p>

  <p>“Evet.”</p>

  <p>“Koisan, dairesindeydi değil mi?” diye Yukiko sorduğunda, O-Haru, “Hayır...” diyerek başını öne eğdi.</p>

  <p>Anlattığına göre durum şöyleydi: “Efendim, sabah erkeden, ‘O-Haru Kalfa sana telefon var’ diye beni uyandırdılar. Telefona çıktığımda, Okubata’nın sesi olduğunu anladım. ‘Koisan, önceki gün benim evime geldiğinde aniden rahatsızlandı. Akşam saat on gibiydi. Ateşi kırk dereceye yaklaşmıştı. Hem de zangır zangır titriyordu. Evine dönmek isteyince ona mâni oldum, bende kalmasını sağladım. Bu arada durumu iyiden iyiye kötüleşti. Dün yakınlardaki bir doktoru çağırıp muayene ettirdim. En başta teşhis koyamadı, ‘Üşütmüştür ya da tifüs olabilir belki,’ dedi. Dün gece yarısından sonra şiddetli ishal başladı. Bunun üzerine doktor, ‘Bağırsaklarını üşütmüş olabilir ya da dizanteri olabilir' diye teşhis koydu. Eğer dizanteriyse hastaneye yatırmak gerekebilir. Başında ona bakacak biri olması gerektiğinden evine göndermedim. Şimdilik benim evimde bakıyoruz. Bunu bir tek sana bildiriyorum. Epey rahatsız ama şimdilik endişeye mahal yok. Şimdilik benim evimde bakılmasında bir sorun yok. Bir değişiklik olursa haber veririm. Eminim öyle bir şey olmayacaktır, dedi. O-Haru bunları söyledikten şunları anlatmıştı:</p>

  <p>O-Haru telefonda söylenenleri duyunca, durumu gidip kendi görmeye karar vermiş, sabah Etsuko’yu okula bıraktıktan sonra dönüşte Nishinomiya’ya uğramıştı. Gittiğinde durumun telefonda duyduğundan çok daha kötü olduğunu görmüştü. Dediklerine göre Koisan, dün geceden beri yirmi-otuz kez tuvalete çıkmıştı. O kadar sıktı ki, bir eliyle sandalyeye tutunarak lazımlığın üstünden kalkamıyordu. Doktor, “Böyle olmaz, sakince yatıp dinlensin, altına sürgü sürün,” diye uyarmıştı. O-Haru oraya gittikten sonra, Okubata’yla ikisi zorla ikna edip yatmasını sağlayabilmişlerdi. O-Haru oradayken de defalarca tuvalete çıkmıştı. Karnı burulsa da her seferinde çok az bir şey çıkarabiliyordu. O yüzden çok acı çekiyordu. Ateşi daha da yükselmiş, kırk iki dereceyi bulmuştu. Hâlâ bağırsaklarını mı üşüttüğü, dizanteri mi olduğu belli değildi. Gaita testi yapılması için, Osaka Üniversitesi’ne örnek göndermişlerdi. Bir-iki gün içinde sonucu belli olacaktı. O-Haru, Taeko’ya, “Doktor Kushida sizi bir muayene etse nasıl olur efendim?” diye sorduğunda, “Benim bu evde olduğumu Doktor Kushida’nın bilmesi doğru olmaz, sakın yapma. Ablama da bir şey söyleme, üzülmesin,” diye hasta yatağında tembihlemişti. O-Haru, hanımefendiye söyleyip söylemeyeceğine dair bir söz vermeden, “Bugün tekrar uğrarım,” diyerek ayrılmıştı.</p>

  <p>“Hemşire yok muydu başında?”</p>

  <p>Yoktu efendim. Daha uzayacak olursa çağıracağız dediler...”</p>

  <p>“Kim bakıyor peki?”</p>

  <p>“Küçük Efendi (O-Haru ilk kez Okubata’ya böyle diyordu) başına buz koyuyor. Lazımlığını ve altını ben temizledim.”</p>

  <p>“Sen olmadığında kim yapacak peki?”</p>

  <p>“Şey... Oradaki ihtiyar kalfa kadın yapar herhalde. Küçük Efendi’nin sütannesiymiş. İyi biri efendim.”</p>

  <p>“Kalfa kadın mutfak işlerine bakmıyor mu?”</p>

  <p>“Evet, efendim.”</p>

  <p>“Eğer dizanteriyse, lazımlığı temizlemesi çok tehlikeli!”</p>

  <p>“Ne yapsak ki... Ben gidip baksam mı?” dedi Yukiko.</p>

  <p>“Biraz bekleyip durumu görelim istersen,” diye cevap verdi Sachiko.</p>

  <p>“Eğer dizanteri olduğu anlaşılırsa bir şeyler düşünmeleri gerekirdi. Sadece karnını üşütmüşse o zaman hemşireye bırakmak en iyisiydi. Teinosuke ve Etsuko’ya, O-Haru’nun Amagasaki’de ailesinin evinde ani bir işi çıktığı için, iki üç-gün izin alıp gittiğini söylesek,” dedi Sachiko.</p>

  <p>“Doktoru kim?”</p>

  <p>“Henüz görmedim, bilmiyorum efendim. Oraya yakın bir yerden gelmiş, ilk defa çağırıyorlarmış.”</p>

  <p>“Doktor Kushida muayene edebilse daha iyi olurdu,” dedi Yukiko.</p>

  <p>“Sahiden...” diye cevap verdi Sachiko.</p>

  <p>“Kendi dairesinde olsaydı keşke. Küçük Efendi Kei’nin evine çağırmak pek uygun olmaz.”</p>

  <p>Sachiko göründüğünün aksine o kadar dayanıklı olmayan Taeko’nun ağzından her ne kadar, ablama bir şey söylemeyin diye büyük büyük sözler çıksa da, aslında tam tersini istediğini iyi biliyordu. Böyle bir zamanda mutlaka evinin değerini daha çok anlamıştı. Kardeşinin, ablası ya da Yukiko onun yanında olmadıkları için kendini ne kadar yalnız ve çaresiz hissettiğini tahmin edebiliyordu.</p>


  <h2 id="sigil_toc_id_80">On dokuzuncu bölüm</h2>

  <p>Hazırlığını tamamlayarak öğle yemeğini erkenden yiyen O-Haru, yemeğini bitirir bitirmez evden ayrılırken diğer hizmetçilere durumu belli etmemek için, “Üç günlüğüne izne çıkıyorum,” diye bir bahane gösterdi. Sachiko’lar, O-Haru çıkmadan salona yanlarına çağırdılar: “Sakın hep yaptığın gibi kolayına gitme. Hastayla temas ettiğinde dezenfektan kullanmaktan kaytarma. Hasta tuvaletini yaptığında sürgüsünü lizolle temizle,” diye sıkı sıkı tembihlediler. “Hastanın durumunu sık sık haber ver. Okubata’nın evinde telefon yok, Teinosuke ve Etsuko evdeyken telefon gelirse uygun olmaz. Sabah onlar çıktıktan sonra günde en az bir kez telefon eder, durumu bildirirsin. O evin yakınlarındaki bir dükkândan telefon etmek kolayına gelebilir ama bunu yapmaktan kaçın. Ankesörlü telefon kullanmaya çalış,” diye de eklediler.</p>

  <p>O-Haru evden ayrıldığında öğleden sonrayı bulmuştu. O gün telefon gelmesi mümkün değildi. Sachiko’lar, endişeden ertesi sabahı zor ettiler. Sonraki gün sabah ondan sonra O-Haru’dan telefon geldi. Sachiko telefonu müştemilata, kocasının çalışma odasına bağlattı. Telefon zor duyuluyor, arada bir kesiliyordu. Söylenenleri zor anlıyordu. Sonunda, hastanın durumunun değişmediğini, sadece ishalinin düne göre şiddetlendiğini, bir saatin içinde en az on kez tuvalete çıktığını, ateşinin hâlâ inmediğini, düşecek gibi de görünmediğini öğrenebildi. Sachiko, “Dizanteri şüphesiyle ilgili bir şey var mı? Sence öyle mi?” diye sorduğunda, O-Haru, “Şey, henüz belli olmadı efendim,” cevabını verdi. “Peki ya tahlil sonuçları?” diye tekrar sordu. Karşısından, “Osaka Üniversitesinden henüz bir açıklama gelmedi efendim,” cevabı geldi. “Peki dışkısı nasıl? Kanlı mı?” diye sormaya devam etti. “Biraz kan var efendim, ayrıca sümük gibi yapış yapış, beyaz, topak topak bir şeyler de çıkıyor,” dedi O-Haru. Sachiko, “Nereden telefon ediyorsun?” diye sordu. O-Haru, “Ankesörlü telefondan efendim. Evin yakınlarında yoktu. O yüzden çok zor oldu. Önümde kuyrukta iki-üç kişi vardı. Çok beklemem gerekti efendim. Tekrar aramaya çalışacağım. Ancak bugün arayamazsam, yarın sabah arayacağım efendim,” diyen O-Haru telefonu kapadı.</p>

  <p>“Dışkısı kanlıymış. Herhalde dizanteri,” dedi yanında konuşulanları dinleyen Yukiko.</p>

  <p>“Evet. Bana da öyle geldi...”</p>

  <p>“Bağırsaklarını üşüttü diye dışkısından kan gelir mi ki?”</p>

  <p>“Şey... gelmez galiba...”</p>

  <p>“Bir saatin içinden on kereden fazla tuvalete çıkıyorsa, mutlaka dizanteridir!”</p>

  <p>“Doktor nasıl, güvenilir biri mi acaba?”</p>

  <p>Sachiko dizanteri olduğuna, yanlış bir teşhis olmadığına kanaat getirmişti. İyiden iyiye endişelenmeye başlamıştı. O gün gelmesini beklediği ikinci telefon gelmemiş, ertesi sabah saat onu geçtiği halde bir ses soluk çıkmamıştı. Neler oluyor acaba, diye Yukiko’yla birlikte iyice endişeleniyorlardı. Öğleye yakın O-Haru mutfak kapısında belirdi.</p>

  <p>“Ne oldu?”</p>

  <p>İkisi, O-Haru’nun yüzünün ciddiyetini görür görmez, bir şey demeden tutup salona götürdüler.</p>

  <p>“Dizanteriymiş efendim...”</p>

  <p>Daha tahlil sonuçları belli olmamış. Ancak doktor dün akşam da bu sabah da muayene etmeye gelmiş. Sonunda dizanteriye benzediğini, tedaviyi o doğrultuda sürdürmek gerektiğini söylemiş. “Şehirlerarası yolun yakınında Kimura Kliniği var, karantina odası da bulunuyor. Oraya yatırılmasını isteyeceğim kliniktekilerden,” demiş.</p>

  <p>O-Haru’nun anlattığına göre böyle yapmaya karar verildiği sırada, mutfak kapısına gelen ev sahiplerinin bildiği bir sebze satıcısı, o kliniğe gitmemelerini tembihlemişti. O-Haru bunu duyunca sağa sola sormuş, klinik hakkında pek iyi şeyler söylenmediğini öğrenmişti. Başhekimin kulağı iyi işitmiyormuş. Doğru dürüst muayene etmeyi beceremiyormuş. Sık sık yanlış teşhis koyduğu oluyormuş. Osaka Üniversitesi’nden mezunmuş ama kötü bir öğrenciymiş. Mezuniyet tezini de sınıf arkadaşlarından birine yazdırmış. O arkadaşı da o yakınlarda çalışıyormuş, “Tezini ben yazdım,” diye herkese anlatıyormuş. O-Haru tüm bunları Okubata’ya anlatınca, o da endişelenmiş başka bir hastane aramış. Ancak o yakınlarda karantina odası olan başka bir yer bulamamış. Bunun üzerine, “Bağırsaklarını üşüttüğünü söyleyelim, evde bakalım,” diye önermiş. Ama bulaşıcı bir hastalık olduğu için doktor razı olmamış. Okubata sonunda, “Tüm dizanteri hastalarını hastaneye yatırıyor değiller ya! Herkes evinde iyileşiyor. Endişelenecek bir şey yok, böyle yapalım, bir yolunu bulup doktoru ikna edelim. Ama önce Ashiya’daki ablalarına da bir danışalım,” deyince, O-Haru apar topar eve gelmişti.</p>

  <p>Sachiko’lar O-Haru’ya, “Doktor nasıl biri?” diye sorduklarında şu cevabı aldılar: O da Osaka Üniversitesi mezunuydu. Doktor Kushida’dan iki-üç yaş genç gözüküyordu. Hâlâ hayatta olan babası da gençliğinden beri aynı semtte çalışan ve çevrede “eski toprak” namıyla tanınan bir doktordu. Baba oğul birlikte çalışıyorlardı. İkisi hakkında söylenenler de fena değildi. Ancak O-Haru, Doktor Kushida gibi hızlı ve kesin teşhis koyamadığını düşünüyordu. Teşhis koyarken çok ince eleyip sık dokuyor, bir türlü açık ve net bir şey söyleyemiyordu. Bu sefer de teşhisin gecikmesinin bir sebebi buydu. Bir sebebi de hastanın ateşi dizanteri tanısı koyamayacak kadar yüksekti. Ayrıca ilk gün ishal görülmemiş, hastalık başladıktan yirmi dört saat sonra ertesi gece ortaya çıkmış. Bu nedenle tifüs şüphesi de olabilirdi. Tabii teşhis koymakta gecikince hastalık daha da kötülemişti.</p>

  <p>“Nereden bulaşmış ki? Yediği bir şeyden mi olmuş?”</p>

  <p>“Uskumru <i>sushi</i>’si yemiş efendim, öyle söyledi,” diye cevap verdi O-Haru. “Hastalandığı günün akşamı, Küçük Efendi’yle Kobe’de, Kisuke diye bir lokantada yemek yemişler efendim...”</p>

  <p>“Hiç öyle bir yer duymadım. Yukiko, sen biliyor musun?” diye sordu Sachiko.</p>

  <p>“Ben de duymadım.”</p>

  <p>Fukuharu’da <i>geisha</i> mahallesindeymiş. Oranın uskumrusunun çok iyi olduğunu duymuşlar, gitmeye karar vermişler. Önce Shinkaichi’ye sinemaya gitmişler dönüşte oraya uğramışlar efendim,” diye anlattı O-Haru.</p>

  <p>“Küçük Efendi Kei’ye bir şey olmamış mı?”</p>

  <p>“Olmamış efendim. Küçük Efendi uskumru sevmediğinden yememiş. Sadece Koisan yemiş. ‘O uskumru yüzünden olmalı,’ diye kendisi söylüyordu. Zaten çok yememiş...Tadı bayat, bozulmuş gibi değilmiş. ‘Sahiden taze bir balıktı,’ diyor kendisi.”</p>

  <p>“Uskumru yemekten korkarım ben, taze bile olsa dokunabilir insana...”</p>

  <p>“Koyu renk yerleri en tehlikelisi efendim. Onlardan iki-üç dilim yemiş,” dedi O-Haru.</p>

  <p>“Ben de, Yukiko da asla uskumruyu ağzımıza sürmeyiz. Onu bir tek Koisan yer,” dedi Sachiko.</p>

  <p>“Zaten Koisan, dışarıda ne olsa yiyor ya!”</p>

  <p>“Sahiden öyle! Çok uzun zamandır akşam evde yediği yok. Hep dışarılarda, lokanta yemekleri yiyip duruyor. Olacağı buydu zaten!”</p>

  <p class="bosluk"/>

  <p>Sachiko içten içe merak etmeden edemiyordu. Koisan hastalandığından beri Küçük Efendi Kei’nin davranışları nasıldı acaba? Dışarıdan göstermese de, bulaşıcı hastalığı olan birine bakmak ona külfet olmuyor muydu? En başta sadece bağırsaklarını üşüttüğünü düşünmüştü. Öyle olmadığını görüp de iş kontrolden çıkınca, artık Ashiya’dakilerin bu sorumluluğu almalarını istiyor olabilirdi. Sachiko önceki seneki sel felaketinde Taeko’nun başına gelenlere karşı ilgisiz tavrını hâlâ hatırlıyordu. Yine böyle bir şey olabileceğinden endişe duyuyordu. Ancak O-Haru’nun gördüğü kadarıyla öyle bir tavrı yoktu. O sel günü, giydiklerine her zaman özen gösteren biri olduğu için kıyafetlerinin çamurlanmasından çekinmişti. Oysa bulaşıcı hastalıktan pek korkuyor görünmüyordu. Sel baskınındaki davranışları, Taeko’nun sevgisini kaybetmesinin sebeplerinden biri olmuştu. Belki de o yüzden şimdi elinden geldiğince şefkat göstermeye çalışıyordu. Hastalığına evde, yanında bakmak istemesi de, öyle laf olsun diye söylenmiş bir şey gibi görünmüyordu. En ufak şeye bile özen gösteriyordu. Hemşireyi olsun, O-Haru’yu olsun o konularda uyarıyor, özellikle buz torbasının değiştirilmesinden, sürgüsünün temizlenmesine kadar her işin ucundan tutuyordu. Durum böyleydi.</p>

  <p class="bosluk"/>

  <p>“Ben O-Haru Kalfayla birlikte gidip durumuna bir bakacağım. Ben gidersem kimse bir şey demez herhalde,” dedi Yukiko. Öyle dizanteriden ölünmez. Hem madem Küçük Efendi Kei kalsın diyor, hastayı götürecek başka uygun bir yer yoksa, orada kalmasından bir şey olmaz. Ama bakımını o tarafa yıkarak yalnız bırakacak halimiz yok. Ablamlar ya da Teinosuke Eniştem ne der bilmiyorum ancak bizim böyle durup oturmamız mümkün değil. Benim kendi rızamla gitmemde bir sakınca yok. Doktor Kushida gelirse içimiz daha rahat eder. Hiç bilmediğim bir doktor ve hemşireye pek güvenemiyorum. Bugünden sonra O-Haru Kalfa’nın yerine ben orada kalacağım. O-Haru da haber getirip götürür. Telefonda ne olup bittiğini anlamak zor oluyor, hatta insan daha çok meraklanıyor. Küçük Efendi Kei’nin orası bekâr evi olduğu için mutlaka eksik bir şeyler çıkacaktır. Mutlaka O-Haru Kalfa'nın gün içinde birkaç defa buraya gidip gelmesi gerekecektir.” Bunları söyleyen Yukiko, hazırlanarak hafif bir ikindi kahvaltısı yaptıktan sonra, ablasını da zor durumda bırakmak istemediği için onun iznini almadan çıkıp gitti. Sachiko da tamamen onunla aynı şeyleri hissettiği için, durdurmak aklından bile geçmedi.</p>

  <p>Etsuko dönüp de, “Ablam nerede?” diye sorduğunda, Sachiko, “Önce iğne yaptıracak sonra Kobe’ye alışverişe gidecek,” diye bir cevap uydurdu. Ancak akşam kocası dönüp geldiğinde bir açıklama yapmadan geçiştirmesi mümkün değildi. Son iki-üç gündür olanları, Yukiko’nun kendi kararıyla kalkıp gittiğini anlattı. Kocası asık bir yüzle tek kelime etmeden olanları dinledi. Ağzından “olur” ya da “olmaz” diye bir laf çıkmadı. Susup kabul etmekten başka yol bulamamış gibiydi. Etsuko akşam yemeğinde tekrar sorunca, Sachiko, “Koisan hastalanmış, ablan ona bakmaya gitti,” diyerek bu sefer az da olsa durumu çıtlattı. Bunun üzerine kızı kendisini, “Koisan nerede? Nesi var?” diye soru yağmuruna tuttu. “Dairesinde. Tek başına zor olacak, o yüzden ablan gitti. Ciddi bir hastalığı yok. Çocukların endişe edeceği bir şey değil,” diye yarı azarlar gibi söyledi. Ondan sonra küçük kızın sesi soluğu çıkmadı, annesinin sözlerine gerçekten inanıp inanmadığını Sachiko da anlamadı, Teinosuke de. Çocuğun ilgisini dağıtmak için onunla başka şeylerden konuşmaya başladılar. Etsuko asık bir yüzle, isteksiz cevaplar vererek elinden yemek çubuğunu bırakmadan, ara ara anne babasının yüzüne kaçamak bakışlar atıp durdu. Çocuğa, geçen seneki olaydan sonra Taeko’nun ortalarda görünmemesini, çok meşgul olduğunu söyleyerek açıklamışlardı. Ancak O-Haru’dan kısaca ne olduğunu öğrenmişti. Olanları bir yere kadar bilmesi annesinin de işine gelmişti. Sonraki günler sadece O-Haru’nun durmadan gidip geldiğini, ablasının ise bir kez bile uğramadığını gören çocuk endişeden dayanamayacak duruma gelmiş, O-Haru’yu sıkıştırıp durumu öğrenmişti. Sonunda annesini yakalayıp, “Koisan’ı eve getirmeyeceksin öyle mi? Hemen onu buraya getir!” diye haykırdı. Kızının kendisini azarlar gibi öfkeden gözü dönmüş halini gören Sachiko şaşakalmış, “Etsuko’cuğum, ben de ablan da Koisan’la ilgileniyoruz. Endişe etme lütfen. Çocuklar bu kadar konuşmaz,” diyerek kızını sakinleştirmeye çalışmıştı.</p>

  <p>“Öyle bir yerde hastalanmış kalmış. Koisan’a yazık değil mi! Bir şeyler yapmazsanız Koisan ölüp gidecek sonra!” diye kendini kaybetmiş gibi bağırmaya başlamıştı.</p>

  <p>Evet, işin doğrusu hastalığın seyri yolunda gitmiyordu. Yukiko onun başındaydı. O yüzden bakımında eksik bir şey olması mümkün değildi. Fakat, O-Haru’nun getirdiği haberlere göre Koisan her geçen gün biraz daha güçten kuvvetten düşüyordu. Tahlil sonucu bir haftanın sonunda çıkmıştı. Gaitasında, en habis difteri basili olan <i>shiga</i> basili bulunmuştu. Sebebini anlayamıyorlardı ama gün içinde ateşi tekrar tekrar çıkıp iniyordu. Ateşi, yüksek olduğu zamanlarda kırkı buluyordu. Şiddetli üşüme ve titremeler buna eşlik ediyordu. Dayanılmaz karın ağrılarına neden olan ishalini durdurmak için ilaç vermişlerdi, ishali dinince titremeleri başlıyor, ateşi yükseliyordu. Bağırsakları boşalınca ateşi düşüyor, karın ağrıları başlıyordu. Su gibi bir şey çıkıyordu ishalinden. Hasta dünden beri iyice kötüleşmiş, doktor da durumunun kalbine de vurduğunu söylemişti. Yukiko endişeden kıvranıyor, “Böyle bir şeyin çoktan iyileşmesi gerekmez miydi? Belki de dizanteri değil. Yok ama öyle de görünüyor, yoksa bir komplikasyon mu çıktı?” diye düşünmeden edemiyordu. Doktora defalarca, “Ringer serumu ya da Vita-camphor iğnesi yapsanız,” demesine rağmen, doktor, “İş o noktaya gelmedi,” diye cevaplıyor, bir şey yapmıyordu. Yukiko böyle bir durumda Doktor Kushida olsa arka arkaya iğne yapacağını düşünüyordu. Hemşireye sorduklarında, “Doktor Saitōlar baba oğul böyleler. ‘Eski toprak doktor’ iğne yapmayı tasvip etmediğinden genç doktor da ondan etkilenmiş. Çok zorunlu durumlar dışında iğne yapmaz,” demişti. O-Haru, Yukiko’nun sözlerini, “Durum böyleyken, el âlem ne der fark etmez. Doktor Kushida’yı çağıralım ama önce ablam bir gelip durumu kendi gözleriyle görsün,” diyor diye aktarmıştı. Bunları söyleyen O-Haru şöyle bitirmişti: “Bu son beş-altı gün içinde Koisan eridi, iğne ipliğe döndü. Tanınmayacak hale geldi. Hanımefendi gördüğünüzde inanamayacaksınız!”</p>

  <p>Sachiko hem bulaşıcı hastalıktan korkuyordu hem de kocasının ne diyeceğinden endişe ediyordu. Kısa bir süre tereddüt etti ama zaman yerinde durup oturacak zaman değildi. Kocasına da haber vermeden, sabah yanında O-Haru’yla birlikte giderek durumu kendi gözleriyle görmeye karar verdi. Çıkarken aklına geldi, Doktor Kushida’ya da telefon ederek Taeko’nun Nishinomiya’da bir tanıdığın evinde hastalandığını, kendisine orada bakmak durumunda kaldıklarını, o yakınlarda bulunan Saitō adında bir doktoru çağırdıklarını, sonra olanları kısaca anlatıp danıştı. Doktor, “Böyle bir durumda arka arkaya Ringer serumu ya da Vita-camphor iğnesi yapmak gerekli. Bir şey yapmazsanız sadece güçten kuvvetten düşer. Çok geç kalmadan doktora bildirin. Hemen iğneleri yaptırın,” dedi. Bunu duyan Sachiko, “Sizin de kendisini bir muayene etmenizi istiyorum,” dedi. Doktor Kushida, “Doktor Saitō tanımadığım biri değil, kendisi kabul ederse dilediğiniz zaman gelirim,” diye her zamanki gibi dostane bir tarzda konuştu. Sachiko telefonu kapattıktan sonra, kapının önünde bekleyen arabaya bindi. Şehirlerarası yoldan doğuya doğru ilerlediler. Narihira Köprüsü’nü geçtikten sonra yüz-iki yüz metre kadar gidince, dağ tarafındaki bir evin çitlerinin arasında bir kiraz ağacının erkenden çiçek açtığını fark etti. Çiçekler görülesi güzellikteydi.</p>

  <p>O-Haru’nun ağzından, “Ah, çok güzel,” sözcükleri dökülünce Sachiko da, “Sahiden, bu kiraz ağacı her sene en önce çiçek açar hep!” dedi.</p>

  <p>Sonra üzerinden duman yükseliyormuş gibi görünen yolu seyretmeye başladı. Günlerdir Taeko konusunda endişeden kıvranıp dururken, fark etmeden nisan gelmişti. On gün içinde çiçek seyri mevsimi gelmiş olacaktı. Bu sene her zaman olduğu gibi kız kardeşleriyle Kyoto’ya gidebilecek miydi? Bu gerçekleşebilse ne kadar mutlu olurdu! Her şey yoluna girse de Taeko iyileşse bile, o kadar çabuk ayağa kalkıp yürüyebilecek miydi? Sağa, Arashiyama, Heian Jingū olmasa bile, en azından Omuro’nun çiçeklerine yetişebilirlerdi belki de... Hem geçen sene de, Etsuko bu mevsimde kızıl olmuştu. Çiçek seyri zamanından sonra olduğu için, Kyoto’ya gitmelerine mâni olmamıştı. Ancak o yüzden Kigurō Kabuki Tiyatrosunun <i>Dōjōji</i> oyununu seyredememişti. Bu ay Kigurō tekrar Osaka’ya geliyordu. Bu seferki gösterileri <i>Fuji-musume</i> [Mor Salkım Küçükhanım], Bu sene mutlaka görmeyi umuyordu ama böyle giderse belki de kaçıracaktı. Sachiko aklından bunları geçirirken, araba, uzakta gökyüzüne doğru yükselip bulutlara karışan Kabuto-yama Dağı’nın göründüğü Shukugawa’ya doğru hızla ilerliyordu.</p>


  <h2 id="sigil_toc_id_81">Yirminci bölüm</h2>

  <p>Hastanın odası üst kattaydı. Arabanın sesini duymuş olan Okubata ve Yukiko, Sachiko içeri adımını atar atmaz yukarıdan onu karşılamaya indiler.</p>

  <p>“Şey...” diyen Okubata kaşıyla gözüyle işaret ederek onu Yukiko’yla birlikte alt katta bir yere götürdü. “Kusura bakmayın selamı sabahı atlıyorum, size hemen danışmam gereken bir şey var,” dedi.</p>

  <p>Durum şöyleydi, Doktor Saitō daha şimdi hastayı muayene edip ayrılmıştı. Okubata onu geçirmeye çıktığında, doktor başını düşünceli bir şekilde sallayarak, “Durumu hiç iyi değil. Kalbine de etki ediyor,” demişti. “Henüz semptomlar tam ortaya çıkmış değil. Belki fazla evhamlanıyorum. Elimle muayene ettiğimde karaciğerinde bir şişlik fark ettim. Karaciğer apsesi başlamış olabilir,” diye anlatmıştı. Okubata, bu söylediği hastalığın ne olduğunu sorduğunda, şu cevabı almıştı: “Karaciğerde cerahat oluşturan bir hastalıktır. Şimdi olduğu gibi yüksek ateş atakları, üşüme ve titremeler, durumun dizanteriyle kalmadığını, karaciğer apsesinin de başladığını düşündürüyor. Bu konuda tek başıma teşhis koymak istemiyorum. Osaka Üniversitesi’nden bu konunun uzmanı bir doktor daha muayene ederse içim rahat edecek. Siz ne dersiniz?” Durumu anlamak için Okubata daha fazlasını sormuştu. Doktor Saitō, “Bu hastalık diğer bakteriler yoluyla bulaşır. Genellikle dizanteri buna sebep olur. Sadece tekbir cerahatli apse varsa kolay iyileşir. Diseminasyon görülür de, çok sayıda apse karaciğere yayılırsa büyük sorun yaratır. Cerahatin iç organlara sirayet etmesi durumu daha da ağırlaştırır; hele akciğer zarı, solunum organları ya da karın zarına geçerse, hastayı kurtarmak mümkün olmaz,” diye anlatmıştı. Açıkça bir şey söylemekten kaçınsa da, bu teşhisinden şüphesi yok görünüyordu.</p>

  <p>“Önce hastayı bir göreyim,” diyen Sachiko, Okubata ve Yukiko’nun anlattıklarını duyunca, yukarı çıkmak istedi. Hastanın odası güney cepheli altı <i>tatami</i>’lik bir odaydı. Önünde küçük bir veranda vardı. Odaya giriş Batı tarzı bir kapıdandı. Japon tarzı yerleri hasır <i>tatami</i> kaplı bir odaydı fakat duvarında nişi bulunmuyordu. Tavana kadar tüm duvarlar beyazdı. Bir taraftaki Japon tarzı odalara has yüklüğü saymazsa, aslında Batı tarzı bir oda gibiydi. Odada dekorasyon olarak, köşedeki üçgen raflarda Batı antikalarına benzeyen üzerinde mum damlaları kurumuş pis bir şamdan; bitpazarından alınmışa benzeyen iki-üç ıvır zıvır; Taeko’nun çok eskiden yaptığı rengi atmış Fransız bebeği vardı. Duvarda Hanshinkan modernist akımı ressamı Narashige Koide’nin küçük bir cam altı resmi asılıydı. Her‘haliyle kasvetli bir odaydı. Hastanın üzerine örttükleri bordo beyaz iri damalı krepdöşin kumaşından kabarık kuştüyü yorgan göz alıyor, verandanın sürgülü cam kapısından içeri vuran gün ışığı, yorganın üzerinde parlayarak, sanki çiçekler açmış gibi bir canlılık veriyordu. O sırada, hastanın ateşi biraz düşmüştü. Sağ tarafına yatmıştı. Yattığı yerden Sachiko’nun gelmesini bekliyor gibi gözlerini kapıya dikmiş bakıyordu. Sachiko, O-Haru’dan durumunu öğrendiği için, onu ilk göreceği andan endişe ediyordu. Belki önceden kendini hazırladığı için olacak, elbette değişmişti ama düşündüğü kadar kuruyup çökmüş gelmemişti Sachiko’ya. Yuvarlak yüzü uzamış, zaten koyu renkli teni iyice kararmıştı. Gözleri hiç olmadığı kadar büyük görünüyordu.</p>

  <p>Ancak Sachiko’nun bunlardan daha çok dikkatini çeken bir şey olmuştu. Hasta uzun zamandır banyo yapamadığından, kirlenip kokması doğaldı. Ancak hasta bedeninden başka bir tür pislik yayılıyordu sanki. Taeko, normalde yakışıksız davranışlarının sonuçlarını ustaca yaptığı makyajın ardında gizlemeyi başarırdı. Şimdi fiziksel zayıflığının da etkisiyle bir tür karanlık, pis dese yeri olacak gölge gölge olmuş yüzü, boynu, kol bilekleri iyice koyu duruyordu. Sachiko tüm bunları bu kadar açık seçik algılamamış olsa da, takatsizce kollarını yatağın üzerine bırakmış yatan hasta, sadece hastalıktan değil, uzun yıllardır sürdürdüğü yoldan çıkmış hayatının yorgunluğunu da üzerinde taşıyor görünüyor, sanki yolun kıyısında yığılıp kalmış kimsesiz biri gibi yatıyordu. Taeko yaşlarında bir kadın, uzun süren bir hastalıktan yatıp kalırsa, on üç-on dört yaşlarında küçük bir kızcağıza dönüşür, belki saf, semavi bir hale bürünürdü. Taeko ise tam tersine, her zamanki genç görünüşünü yitirmiş, gerçek yaşını göstermeye, hatta olduğundan bile yaşlı görünmeye başlamıştı. Daha da tuhafı o modern genç kız hali tamamen kaybolmuş, içkili lokantalarda, öyle lüks falan değil, ucuz genelev tarzındaki <i>chaya</i>’larda servis yapan kadınları hatırlatır olmuştu. Tüm kız kardeşlerin içinde tek ayrıkotu, kötü tohum olduğu kesindi. Buna rağmen, bir küçükhanım edası olduğu su götürmezdi. Şimdi yüzünün donuk, çamurumsu bir görünümü, gevşek cildinin, zührevi bir hastalıktan mustaripmiş gibi bir rengi vardı. Düşmüş bir kadının tenini hatırlatıyordu. Bunun bir sebebi de yukarıda yazıldığı gibi kuştüyü yorganın caf cafının tersine, hastanın “temizlikten ve sağlıktan nasibini almamış” görünümünün daha göze batmasıydı. Böyle söyleyince, eskiden beri içlerinde bir tek Yukiko, Taeko’nun “sağlıktan nasibini almamış” halini daha önce fark etmiş, dile getirmese de bazı şeylerden sakınmaya başlamıştı. Mesela Japon geleneklerine göre banyoda, küvetteki suyu değiştirmeden tüm aile sırasıyla aynı suda yıkansa da, Yukiko, Taeko’nun girdiği suya ayağını bile sokmazdı. Sachiko’nun giydiği bir şeyi, iç çamaşırını bile sorun etmeden ödünç alıp kullandığı halde, Taeko’nun eşyalarını üstüne dokundurmazdı. Taeko bunu fark etmiş miydi bilmiyordu ama Sachiko bunun farkında olmakla kalmayarak, Yukiko’nun Okubata’nın kronik bel soğukluğu olduğunu duyduğundan beri böyle davranmaya başladığına da dikkat etmişti. Açıkçası Sachiko, Taeko’nun dilinden düşürmediği gibi ne Itakura ile ne de Okubata ile cinsel bir yakınlık kurduğuna, tamamen “masumane bir ilişkileri” olduğunu söylemesine inanmasa da, işi deşip kurcalamamaya çalışmıştı. Yukiko’nun bu konuda ağzından tek kelime çıkmasa da, en başından beri Taeko’nun yaptıklarını tasvip etmediği her halinden belliydi.</p>

  <p>“Koisan nasıl oldun? İyice iğne ipliğe döndüğünü söylemişlerdi. Neyse korktuğum kadar değilmiş!” Sachiko elinden geldiğince sakin bir şekilde konuşmaya çalışmıştı. “Bugün kaç kez çıktın tuvalete?”</p>

  <p>Taeko kısık ama anlaşılır bir sesle ve her zamanki ifadesiz haliyle, “Sabahtan beri üç kez oldu,” diye cevapladı. “Karnım burulup duruyor ama hiçbir şey çıkmıyor.”</p>

  <p>“Bu hastalık böyle bir şey. Tenezm diyorlar, değil mi?”</p>

  <p>“Hıı,” diyen Taeko, “bir daha uskumru mu aman! Dersimi aldım ben!” diye o gün ilk defa gülümseyerek konuştu.</p>

  <p>Sachiko, “Doğru! Bir daha ağzına sürmezsin artık,” dedikten sonra devam etti: “Koisan, endişelenecek bir şey yok... Ancak Doktor Saitō, işi sağlama almak en iyisi, diyor; her ihtimale karşı başka birinin daha muayene etmesini istiyor. Doktor Kushida’yı çağırmayı düşünüyorum.”</p>

  <p>Sachiko’nun işi böyle açmasının sebebi, aralarında konuşurken, hastanın durumunun ağırlığının farkında olmadığını, sinirlerinin yıpranmaması için bu şekilde söylemenin daha iyi olacağını düşünmüş olmalarıydı. Osaka Üniversitesi’nden önemli bir doktorun muayene etmesini isteyen Doktor Saitō’nun söylediğini yaparlarsa hastanın aklına yanlış fikirler geleceğinden çekinmişlerdi. Sonunda, Doktor Kushida’yı çağırmaya karar vermişlerdi.</p>

  <p>Taeko, Sachiko’nun söylediklerini, gözleri yerdeki hasırlarda, boş boş bakarak dinlemişti.</p>

  <p>“Ne dersin, Koisan olur mu?” diye Sachiko tekrar sordu.</p>

  <p>“Ben... Doktor Kushida’nın buraya gelmesini istemiyorum!” Aklından ne geçtiyse, çok kesin bir tavırla böyle söyledi. Bir anda gözleri yaşlarla doldu.</p>

  <p>“Doktor Kushida’nın beni böyle bir yerde görmesinden utanç duyarım.”</p>

  <p>Durumu anlayan hemşire sessizce odadan çıkmıştı. Ardından Sachiko, Yukiko ve Okubata ne yapacaklarını bilemez bir halde hastanın yüzünden akan gözyaşlarına bakakaldılar.</p>

  <p>“Dilerseniz kendisiyle ben bir konuşayım.” Sachiko’ların karşısında, uykusuzluktan şişmiş yüzüyle flanel pijamasının üstüne indigo gri ropdöşambr giymiş oturan Okubata, endişesini saklayamadan böyle derken, Sachiko’ya sorar gibi bir baktı.</p>

  <p>“Tamam Koisan. İstemezsen yapmayız. Buna üzülme artık...” Hastayı germemek en önemli şeydi. Sachiko onu yatıştırmak için böyle söyledi. Belli etmese de içinden duruma üzülmüştü. Kendileri ne olduğunu kavrayamamışlardı ama Okubata, Taeko’nun neden aniden bu şekilde konuştuğunu anlamış görünüyordu.</p>

  <p>Sachiko o gün kocasından habersiz gelmişti, öğle yemeği saati de çoktan geçmişti. Bir saat kadar hastanın yanında kaldı. Neyse ki hasta tekrar sakinleşmişti. Bunu görür görmez kalktı. Dönüşte, Futabasuji kavşağından, trene ya da otobüse binmeyi düşünmüştü. Adını duyduğu <i>manbō</i>’nun olduğu kestirmeden şehirlerarası yola doğru yürümeye başladı. Yukiko da yarı yola kadar onu geçirmeye geldi. O-Haru’dan biraz arkada kalmasını isteyerek ablasıyla yan yana yürürken, “Dün gece çok tuhaf bir şey oldu,” diye anlatmaya başladı. “Dün gece yarısı saat iki suları gibiydi herhalde. Hastanın odasının karşı tarafındaki odada hemşireyle kalıyoruz. Geceleri hastanın yanında genellikle ya ben ya hemşire nöbetleşe kalıyoruz. Dün gece en başta hasta biraz sakin gözüküyordu. On iki gibi derin uykuya dalmıştı. Küçük Efendi Kei, ‘Bu gece ben kalayım, siz iyice bir dinlenin,’ deyince hemşireyle diğer odaya uyumaya gittik. Küçük Efendi Kei, hastanın odasında yere uzanmıştı herhalde. Uyurken, ‘Ih... ıh...’ diye bir ses geldi. ‘Hastanın sancısı mı tuttu acaba, yoksa kâbus mu görüyor, yanında Küçük Efendi Kei de var,’ diye aklımdan geçirerek telaşla kalkıp gittim. Hastanın odasının kapısını yarıya kadar açmıştım ki, ‘Koisan, Koisan,’ diye seslenerek onu uyandırmaya çalışan Küçük Efendi Kei’nin sesiyle karışık Koisan’ın, “Yone’ciğim,” diye seslendiğini duydum. Tek bir kez bağırdı. Sonra karabasandan uyandı. “Yone’ciğim,” dediğini açık seçik duydum. Sakinleştiğini görünce sesimi çıkarmadan kapıyı kapatıp yatağıma döndüm. Hemen sonra hastanın odasından ses soluk kesilince, bir sorun olmadığını düşündüm. Bir şey olmadığına kanaat getirince günlerin yorgunluğu çıktı, iki-üç saat kadar dalmışım. Sabah dördü geçtiği sırada yine karın ağrısı ve ishal başlamış. Küçük Efendi Kei, ‘Koisan’ın çok ıstırabı var ben başa çıkamadım, diyerek beni uyandırdı. O zamandan beri ayaktayım. Sabah olanları tekrar düşününce, ‘Yone’ciğim’ diye seslendiği kişinin Itakura olduğunu anladım. Dün gece Koisan ölü adamı kâbusunda görmüş. Itakura geçen sene mayısta vefat etmişti; bak ilk seneyi devriyesi yaklaşıyor. Koisan, öyle beklenmedik bir şekilde kaybetti ki onu, hâlâ aklından çıkaramadı. Her ay Okayama’ya adamın memleketine mezarına ziyarete gitmesi de bunu göstermiyor mu zaten? Tam da adamın seneyi devriyesi yaklaşırken böyle ağır bir hastalığa tutulmak, üstelik de o adamın aşk konusunda hasmı olan Küçük Efendi Kei’nin evinde yatakalmak sinirlerini harap ediyordur kuşkusuz. Koisan’ın kişiliği bu, aklından ne geçirdiğini kolay kolay tahmin edemezsin. Görünenin altında neler yatıyor kim bilir? Bence bu duruma düştüğünden beri aklından bunu çıkaramamıştır. Kâbusunda öyle bir şey görüyordu belki. Bu söylediklerim benim tahminlerimden ibaret. Doğru mu, değil mi bilemem. Koisan bedenen o kadar acı çekiyor ki vicdan azabını aklına getirecek vakti olmadı. Biraz sakinleşince, sanki ağrısı sızısının dinmesine üzülüyor görünüyordu. Küçük Efendi Kei de, dış görünüşü kurtarmakta Koisan’dan bile iyi. Hiçbir şey olmamış gibi davranıyor. Ben bile böyle düşünüyorsam, onun böyle bir şeye aldırış etmiyor olması mümkün değil,” diye anlattı. “Koisan’ın az önce söylediklerinin sebebi herhalde bu. Bak bu söyleyeceklerim benim kuruntumdan öte bir şey değil ama Koisan dün gece Itakura’nın ruhu gelip kâbuslarına kadar girince, Küçük Efendi Kei’nin evinde yatıp kalmaktan rahatsızlık duymaya başlamış olamaz mı? Kendisi de, bu evde kaldığı sürece bu hastalığın şifa bulmayacağını, giderek kötüleşip ölüme kadar varabileceğine inanıyor belki. Bence az önce ağzından çıkanlar, Doktor Kushida’dan sakındığı için değil. Burada olmaktan rahatsız olduğunu, kendisini buradan başka bir yere götürmemizi istediği anlatmanın bir yolu olmasın?”</p>

  <p>“Demek böyle. Dediğin gibi olabilir,” dedi Sachiko.</p>

  <p>“Aslında kendisine sorabilirim de... Küçük Efendi Kei yapışmış, bir an ayrılmıyor ki...”</p>

  <p>“Şimdi aklıma geldi... Koisan’ı başka bir yere götürmemiz gerekirse Kanbara Kliniği nasıl sence? Orası olursa, durumu anlatırsak mutlaka kabul ederler.”</p>

  <p>“Tamam... Peki Kanbara, dizanteriye bakıyor mu?” “Bize bir oda verseler yeter. Doktor Kushida’dan tedavi etmesini isteriz.”</p>

  <p>Kanbara Kliniği Osaka-Kobe arasında Mikage-machi’de bir cerrahi kliniğiydi. Kliniğin başhekimi Doktor Kanbara’yı, Osaka Üniversitesi’ndeki öğrencilik yıllarından beri tanıyorlardı, o yıllarda Senba’daki dükkânlarına da, Uehon-machi’deki aile evlerine de gelip giderdi. Makioka ailesinin kızlarını, genç kızlıklarından beri bilirdi. Merhum babaları, parlak bir öğrenci olduğunu duyduğu Kanbara’nın, okul masraflarım karşılamakta güçlük çektiği kulağına çalınınca bir tanıdık aracılığıyla kendisine yardım elini uzatmıştı. Babası, Kanbara, Almanya’da eğitime gittiğinde de, döndükten sonra şimdiki kliniği açarken de masrafların bir kısmını karşılamıştı. Kanbara iyi bir cerrahtı, ameliyat konusunda kendi yeteneğini güveniyordu. Kısa sürede kliniği gelişip tanındı. Birkaç yıl içinde Makioka’lardan aldığı paranın tamamını bir kuruşunu bile noksan bırakmadan geri ödedi. Sonrasında, Makioka’lar olsun, Senba dükkânının çalışanları olsun kliniğe gittiklerinde yok denecek bir tedavi masrafından başka bir şey almadı. Ne derlerse desinler daha fazlasını kabul etmedi. Zor öğrencilik yıllarındaki yardımlarından dolayı minnetini ödemek için böyle yaptığını söylemeye bile gerek yoktu. Köken olarak Kazusa, Kisarazu doğumluydu. Kantō’lulara özgü sıcak kanlı, yüce gönüllü, cana yakın tavırları olan, kendine has biriydi. Doktor Kanbara’ya durumu anlatarak duruma uygun bir şekilde Taeko’yu kliniğe yatırmasını isterse, böyle birinin ağzından “olmaz” sözü çıkmayacağı açıktı. Cerrahi kliniği olduğu için, Taeko’nun tedavisini Doktor Kushida’dan rica ederek hastaneye gelmesini isterlerdi. Ayrıca şanslarına Doktor Kanbara da, Doktor Kushida da aynı okuldan mezun oldukları için birbirlerine yakındılar.</p>

  <p>Sachiko, kendisini <i>manbō</i>’nun güneydeki çıkışına kadar geçiren Yukiko’ya, döner dönmez Doktor Kanbara ve Doktor Kushida’yla görüşeceğini söyledi. Hastanın durumu kötüye gittiği sürece, ne olursa olsun Doktor Saitō’nun söylediği ihtimali göz önünde bulundurmaları gerekiyordu. Hastanın bir şey söylemesine fırsat vermeden, Küçük Efendi Kei’nin evinden bir an önce onu çıkarıp almaları gerekiyordu. Bu arada hiç zaman kaybetmemeleri gerekiyordu. Yukiko, Doktor Saitō’yu zorla ikna ederek bir an önce Ringer serumu ya da Vita-camphor iğnesi yapmasını sağlamalıydı. Yukiko ikna edemezse, Küçük Efendi Kei’den doktorla konuşmasını istemek gerekiyordu. Sachiko bunları tembihleyerek ayrıldı. Eve döndükten sonra Doktor Kanbara’ya telefon etti. Durumu anlatarak rica ettiğinde, tam tahmin ettiği gibi doktor hemen kabul etti: “Özel bir oda hazırlatıyorum, ne zaman isterseniz hastayı getirebilirsiniz,” dedi. Sachiko, ardından Doktor Kushida’yı aradı. Her zamanki gibi meşguldü. Bir türlü ulaşamadı. Onu bulabilmek için o gün gittiği hastaların evlerini tek tek araması gerekti. En sonunda görüşebildi. Ondan olur cevabı aldığında akşam altıyı geçmişti. Sachiko hastayı bir an önce götürmek istiyordu ancak danışması gereken çok yer vardı. Bir şey söylemese de içten içe endişe ettiği anlaşılan Teinosuke’ye durumu anlatarak masrafları karşılamasını istemesi de gerekiyordu. Bunlar araya girince, hastayı nakletmeyi ertesi sabaha erteledi. Durumu Nishinomiya’dakilere haber verdiğinde saat yediyi geçmişti. O-Haru gece on iki gibi geri dönerek, Yukiko’nun mesajını iletti. Sachiko’lar oradan ayrıldıktan sonra çok şey olmuştu. Önce hastanın durumunu anlatacak olursa, Sachiko oradan ayrılır ayrılmaz yine üşümeler gelmiş, titremeye başlamıştı. Ateşi bir ara kırkın üzerine çıkmış, akşam da otuz sekizin altına inmemişti. Okubata, Doktor Saitō’ya telefon ederek Ringer serumu iğnesi yapması için ısrar etmişti. Doktor sonunda kabul etmişti. Ancak evlerine gelen doktor, her zaman tedavi eden oğul Doktor Saitō değil, babası “eski toprak”tı. Hastayı muayene ettikten sonra Ringer için henüz erken diyerek, hemşirenin hazırlamaya başladığı iğne takımını çantasını koyup gitmişti. Yukiko tüm bunları görünce doktoru bir an önce değiştirmeleri gerektiğine iyice kanaat getirmişti. Hastanın biraz daha sakin göründüğü bir ânı kollayarak, “Ne olursa olsun Doktor Kushida’yı çağıralım,” diye konuyu açıp bir daha sormuştu. Tam da tahmin ettiği gibi Taeko sebebini dile getirmese de bu evde yatıp kalmak istemediğini söylemiş, hastaneye ya da kendi dairesine, neresi olursa olsun kendisini buradan başka bir yere götürmelerini istemişti. Doktor Kushida ancak ondan sonra kendisini görebilirdi. O eve gelmesini istemiyordu. Okubata’nın yanı başında taş kesilmiş, kendisini dinlediğini bile bile bunları söylemişti. Durum kendi tahmin ettikleri gibi görünüyordu. Okubata hastanın sözlerinden çok rahatsız olmuş, “Koisan böyle söyleme, burada kal lütfen, öyle çekinecek bir şey yok,” diye onun fikrini değiştirmeye çalışmıştı. Hasta bunları duymamış gibi sadece Yukiko’yla konuşmaya devam etmişti. Sonunda Okubata’nın sinirden şakağındaki damarlar fırlamış, Koisan benim evimi neden istemiyorsun,” diye sesini biraz yükseltmişti. Yukiko bu gördüklerinden, bir önceki gece Taeko’nun sayıklamasının ikisinin arasında bir gerginlik yarattığı sonucu çıkarmıştı. Yukiko, bu konuya dokunmadan, hastanın çileden çıkardığı Okubata’yı yatıştırmış, “Yaptıklarınıza nasıl teşekkür etsek az. Fakat çok iyi biliyorsunuz ki, kız kardeşimizin hastalığında bu kadar uzun süre size zahmet vermemiz uygun olmaz. Ashiya’daki ablam da böyle söyledi. Kanbara Kliniği’ne yatırmaya çalışacağız,” diyerek Okubata’nın gönlünü biraz olsun almaya çalışmıştı.</p>


  <h2 id="sigil_toc_id_82">Yirmi birinci bölüm</h2>

  <p>Taeko ertesi sabah saat sekizde ambulansla kliniğe nakledildi. O sırada yine küçük bir sorun çıktı. Olan şuydu. Okubata, “Şimdiye kadar kendisi benim sorumluluğumdaydı o yüzden sağ salim kliniğe ulaşana kadar ona eşlik edeceğim. Ambulansta onunla birlikte gitmek istiyorum,” diye ısrar ediyordu. Sachiko ve Yukiko diller döküp ikna etmeye çalışarak, “Bu isteğinizi gayet iyi anlıyoruz ancak bugünlük her şeyi bize bırakın. Bundan sonra kendisini size göstermeyeceğiz demek değil bu. Ancak aranızda adı konulmuş bir ilişki yok. Zaten hasta da, el âlem ne der, diye çekiniyor gözüküyor, bir süreliğine kendisini bize emanet edin, kendinizi biraz uzak tutmaya çalışın lütfen! Durumunda ani bir değişiklik olursa elbette hemen haber vereceğiz. Telefon ederseniz her gün hastalığının seyrini size rapor ederiz.” Onu ikna edinceye kadar uzun uzun dil dökmeleri gerekti. Sonunda, “Telefonu mümkün olduğunca sabah saatlerinde açarsınız. Ashiya’yı ararsınız, ya Sachiko’yu ya da O-Haru’yu telefona istersiniz. Hastaneye bizzat gelmekten kaçınırsanız seviniriz,” dediler. Sachiko, Doktor Saitō’ya da durumu anlatarak tüm zahmetleri için teşekkür etti. Karşısındaki durumu gayet anlayışla karşıladı. “Ben de sizinle Kanbara Kliniği’ne kadar geleceğim. Doktor Kushida herhalde sizi orada bekliyordur. Hastayı kendisine teslim edene kadar görevimi sürdüreceğim,” dedi.</p>

  <p>Yukiko, Doktor Saitō ile birlikte hastanın yanında gitti. Sachiko ve O-Haru, evi derleyip toparlamak için orada kaldılar. Hastanın odası olarak kullanılan üst kattaki altı <i>tatami</i>’lik odayı temizlediler. Sachiko, hem hemşireye hem de evde çalışan yaşlı kâhyaya ayrı ayrı zahmetlerinin karşılığı bir şeyler verdi. Sonra, Shukugawa’dan bir araba çağırarak bir saat kadar sonra onların ardından kliniğe gittiler. Ne zaman ailesinden biri hastaneye yatacak olsa Sachiko’nun içini, ne olduğunu tanımlayamadığı kötü bir his kaplardı: “Acaba aramıza tekrar döner mi, dönemez mi?” Bu rahatsız edici hissi daha önceleri de yaşamıştı. Yine içini benzer duyguların sarmaya başladığını fark etti.</p>

  <p>Şehirlerarası yola çıktıklarında yol boyunca baharın ışıltısı dünden bu yana daha da belirginleşmişti; Rokkō Dağları’na sis inmişti, yer yer evlerin önünde beyaz manolyalar ve hor çiçekleri açmıştı. Başka bir zaman olsa insana neşe verecek bu görüntüye rağmen, Sachiko içini kaplayan ağır hissi söküp atamıyordu. Dünden bugüne hastanın halinin tamamen değiştiğini fark etmişti. Doğrusunu söylemek gerekirse, düne kadar Doktor Saitō’nun söylediklerine pek kulak asmamış, en kötüsünün olabileceğine hiç ihtimal vermemiş, doktorun söylediklerinin gözdağı veren sözlerden başka bir şey olmadığını düşünmüştü. Fakat Taeko’nun sabahki halini görünce gerçekten öyle bir ihtimal var mı, diye içini bir endişe kaplamıştı. Sachiko’nun ilk dikkatini çeken şey, dünden farklı olarak bu sabah hastanın donuk donuk bakmasıydı. Zaten normalde de yüzünden pek bir şey anlaşılmazdı ancak bu sabah hislerini yitirmiş gibi boş boş bakmaya başlamıştı. Tuhaf bir şekilde gözleri sonuna kadar açık, gözbebekleri boşlukta bir yere dikilip kalmıştı. Bu haliyle ölümü yakın birini andırıyordu. Bakması bile insanı ürkütüyordu. Daha dün ağlıyor, bir şeyler söylüyor daha canlı gözüküyordu. Oysa bugün daha biraz önce, Okubata, koridorda ablalarıyla gideceğim, yok gitmeyeceksin tartışması yaparken sanki konu kendisiyle ilgili değilmiş gibi boş gözlerle bakıp durmuştu.</p>

  <p>Dünkü telefonda, Başhekim Kanbara ayrı bir oda hazırlatacağını söylemişti. Taeko’nun yatacağı oda hastaneye bir koridorla bağlanan ayrı bir binaydı. Tam Japon mimarisini yansıtan, Japon tarzı döşenmiş, epey para harcanmış olduğu belli olan bir odaydı. Bu bina başhekimin konutu olarak inşa edilmişti. Geçen sene Doktor Kanbara buradan bir kilometre kadar ötede Sumiyoshi-mura’da Kannobayashi’de bir işadamının satılığa çıkardığı evi alarak oraya taşınmıştı. Bu binayı da zaman zaman kendi dinlenme odası olarak kullanıyordu. Şimdi Taeko için tahsis etmesinin bir sebebi ana binadan izole olmasıydı, hem de onlara lüks bir yer temin etmiş oluyordu. Bina, iç içe geçmiş iki odadan oluşuyordu: sekiz <i>tatami</i>’lik, verandalı bir oda ve yanındaki dört buçuk <i>tatami</i>’lik oda. Refakatçilerin banyo ve mutfağı diledikleri gibi kullanabileceklerini söylemişlerdi. Sachiko geçen sene Etsuko kızıl olduğunda ona bakan hemşire Mito müsaitse bu sefer de gelmesi için dün hemşire ajansını aramıştı. Şanslarına hemşire Mito’nun o günlerde işi yoktu. Hemen o sabah gelip çalışmaya başlamıştı. Pek popüler olan Doktor Kushida ise her zaman olduğu gibi randevu saati kendisine sıkı sıkı söylenmesine rağmen, Sachiko geldikten sonra bile bir türlü ortada görünmedi. Doktor Kushida’ya ulaşmak için telefonla oradan orayı aramaları, epey uğraşmaları gerekmişti. Durumu iki-üç kez hatırlatmak zorunda kalmışlardı. Bu süre boyunca Doktor Saitō arada bir saatine göz atsa da, öyle kızmış gibi görünmeden sakince beklemiş, en sonunda ortaya çıkan Doktor Kushida’ya gerekli açıklamaları yaparak hastayı teslim ettikten sonra ayrılmıştı. İki doktorun aralarında Almanca sözcükleri de katarak yaptıkları konuşmayı, başkalarının anlaması mümkün değildi. Doktor Kushida’nın muayenesinin sonucunun teşhisi Doktor Saitō’nunkinden oldukça farklıydı: “Ben karaciğerin şiştiğini düşünmüyorum. Karaciğer apsesi olduğunu hiç sanmıyorum. Ateşin inip çıkmasıyla birlikte üşüme, titreme gelmesi habis dizanterilerde olan bir şey. Sıra dışı bir şey yok. Hastalık normal seyrinde ilerliyor,” dedi. “Ancak çok zayıf düşmüş,” diye ekleyerek hemen oracıkta Ringer serumu ve Vita-camphor iğnesi vurmuş, daha sonra prontosil iğnesi yapması için hemşire Mito’ya talimat vermişti. Ardından, “Yarın tekrar uğrayacağım. Endişe edilecek bir şey yok,” diye sakince konuşmuştu. Sachiko’nun içi bir türlü rahat etmemiş, onu geçirirken, “Doktor, gerçekten her şey yolunda mı?” diye ağladı ağlayacak gözlerle sormuştu. Doktor, “Evet! Endişeye mahal yok!” diye defalarca kendisini temin etmişti. Sachiko, “Acaba, Osaka Üniversitesi’nden o bahsettikleri doktora da muayene ettirmek gerekir mi?” diye sorduğunda, Doktor Kushida, “Eh, Saitō böyle şeyler söylemiş ancak bu, işi biraz abartmak olur. Eğer öyle bir şeye gerek olursa size haber veririm. Şimdilik işi bana bırakın. Her şey yolunda!” cevabını vermişti. Sachiko, “Şey... ben bu konunun uzmanı değilim ama... düne kadar böyle değildi... bugün bakışları bile değişti... o ifadesi ölümü yaklaşan biri gibi görünmüyor mu?” diye ısrar etmeden edemedi. “Çok abartıyorsunuz. Zayıf düşünce kim olursa olsun öyle gözükür” diyen Doktor Kushida bu konuyu hiç sorun etmiyor gözüküyordu.</p>

  <p>Sachiko, Doktor Kushida’yı yolcu ettikten sonra kendisi de eve dönmeye karar verdi. Başhekim Kanbara’nın odasına giderek bizzat teşekkür ettikten sonra Ashiya’ya, evine döndü. Evde ne kocası ne Etsuko ne Yukiko ne de O-Haru vardı. Alışılmadık bir sessizliğe bürünmüş Batı tarzı salonda bir sandalyeye ilişti. Düşüncelere dalıp gitmişken aklına kötü kötü şeyler gelmeye başladı. Sachiko, Doktor Saitō’nun söylediklerindense, elbette Doktor Kushida’nın sözlerine inanırdı. Uzun yıllardır kendilerine bakan Doktor Kushida öyle diyorsa... Üstelik şimdiye kadar hiç yanlış teşhis koyduğu da olmamıştı. Ama söylediklerine inanmak istemesine rağmen, ilk kez bu sefer sabah hastanın o yüzünü gördükten sonra içini kendi kanını taşıyanlar dışında kimsenin anlayamayacağı bir his doldurmuştu. İçindeki bu önsezinin de etkisiyle ablasına haber vermenin daha iyi olacağını düşünerek o nahoş mektubu yazmak için eve dönmüştü. Olanları anlatmak için o olaydan sonra Taeko’nun evden kovulmasından başlayarak hastalandığından haberdar olduğunda duruma el koyması gerektiğine kadar olanları, durumu biraz değiştirerek anlatması gerekiyordu. Böyle bir mektubu yazmak en azından iki-üç saat sürerdi. Yazı masasının başına oturmak hiç içinden gelmiyordu. Sonunda öğle yemeğinden sonra, isteksizce kalkarak üst kattaki odaya mektubu yazmak için kapandı. Sachiko, kız kardeşleri içinde yazı konusunda en yeteneklileriydi. Ablası gibi müsvedde yapmadan doğrudan mektup rulosuna fırçayla iri harflerle yazardı. Ancak bugün her zamanki gibi akıcı bir şekilde yazamamış, iki-üç kez yeniden denedikten sonra şu mektubu yazmıştı:</p>

  <p class="bosluk"/>

  <p class="p13">Ablacığım,</p>

  <p class="bosluk"/>

  <p class="p22">4 Nisan</p>

  <p class="p13">Uzun zamandır haber veremedim, kusuruma bakma. Bu sene de o güzel mevsim geldi. Rokkō Dağları’ndan günlerdir kat kat sis yükseliyor. Osaka-Kobe’de şimdi en güzel zaman. Her sene olduğu gibi bu mevsim geldi mi içimden evde oturmak gelmiyor. Uzun zamandır size yazamadım, hepiniz sıhhattesin izdir umarım. Bizlerde afiyetteyiz.</p>

  <p class="p13">Mektubumu yazma sebebime gelecek olursam, yine kötü bir haber vermek için yazıyorum, kusura bakma. Koisan habis bir dizanteriye yakalandı. Halen durumu çok ağır. Durumunu haber vermek istedim.</p>

  <p class="p13">Senden mektup aldıktan sonra, ne kadar üzülsem de Koisan’dan evden ayrılmasını ve bir daha eve uğramamasını istediğimi o zaman da size bildirmiştim. Fakat Koisan endişe ettiğimiz gibi Küçük Efendi Kei’yle birlikte yaşamaya başlamadı. Motoyama-mura’da, Kōrokusō Apartmanı’nda tek başına yaşamaya başladığını da o zaman size haber vermiş olmalıyım. Daha sonrasında neler yaptığını bilmiyorum. Ne kadar endişe etsem de, ne ben sordum ne de ondan bir haber geldi. Sadece O-Haru arada bir şöyle bir uğruyormuş. Halen aynı apartmanda yaşıyormuş. Küçük Efendi Kei’yle gizliden gizliye görüşseler de onun evinde kalmıyormuş. Bunları öğrendiğimde içim biraz rahat etti. Fakat geçen gün aniden Küçük Efendi Kei, O-Haru’ya telefon etmiş. Koisan’ın hasta olduğunu söylemiş. En kötüsü Küçük Efendi Kei’nin evine misafirliğe gittiğinde orada hastalanmış. Oradan başka yere götürmek mümkün olmadı. O halde orada yatıp kaldı. En başta hastalığın ne olduğu anlaşılmadı. O kadar önemli bir şey olduğu da aklımıza gelmedi. Bir şey yapmadan dışarıdan seyretmekle yetindim. Sonradan dizanteri olduğu anlaşıldı, Ancak kendisini aileden attığımız için, Küçük Efendi Kei’nin evinde bakılmasına mâni olalım mı, oradan alıp çıkaralım mı emin olamadım. Kendisini gören O-Haru durumundan çok endişeleniyordu. Dizanteri olmakla kalmayıp habis bir dizanteriye yakalanmış. Doktor desen, o yakınlardaki ne olduğu belirsiz biri muayene etmeye geliyormuş, o kadar. O da yetersiz kalıyormuş. Günlerdir, yüksek ateş ve ishalden büyük ıstırap çekiyormuş. İğne ipliğe dönmüş, sanki başka biri gibi olmuş. O-Haru bunları anlatınca ben yine bir şey yapmadım fakat Yukiko bana haber vermeden koşup gitmiş. Halini görünce orada kalıp Taeko’ya bakmaya karar vermiş. Bunun üzerine ben de daha fazla görmezden gelemedim, ziyaretine gittim. Gördüklerim karşısında donakaldım. Doktor, karaciğer apsesi diye bir hastalığın başladığını, bu hastalıkta hastayı kurtaramama olasılığının olduğunu söyledi, bir tek kendi teşhisiyle yetinmeyip konunun uzmanı bir hocayı da çağırmamızı istedi. Koisan beni görür görmez gözyaşlarına boğuldu. Burada kalmak istemiyorum, beni başka bir yere götürün, dedi. Bu söyledikleri insanın kulağına, Küçük Efendi Kei’nin evinde ölmek istemiyorum, gibi geliyordu. Bu anlatacaklarım Yukiko’nun düşüncesi... Ancak Itakura vardı ya, hani geçen sene ölen şu fotoğrafçı... Onun ölümünün ilk seneyi devriyesi yaklaşıyor. Koisan herhalde o adamın ruhunun kendini rahat bırakmamasından korkuyor. O günlerde, Koisan’ın kâbusuna bile girmiş. Yukiko’nun bu düşüncesi doğru olabilir. Ayrıca Kei’nin evinde ölür kalırsa hem sizi hem bizleri zor durumda bırakacağını da düşünmüş olabilir. Ne olursa olsun, o güçlü, dirençli Koisan’ın bu hallere düşmesi normal bir şey değil. Yüzünde dünden beri ölümün gölgesi belirdi sanki; gözleri sabit sabit bakıyor, yüzünde tek bir kas kımıldamıyor. Bakması bile insanı ürkütüyor. Bu nedenle ben de hastanın arzusunu yerine getirmem gerektiğini düşündüm. Küçük Efendi Kei’den Koisan’dan uzak durmasını isteyerek derhal sorumluluğu almaya karar verdim. Dün ambulansla Kanbara Kliniği’ne yatırdık. Bulaşıcı hastalık ünitesi olan yerler doluydu. Kanbara Bey’e durumu anlatarak gizlice oraya yatırmasını sağladım. Doktoru, Kushida Hoca, kendisini sen de tanırsın.</p>

  <p class="p13">Durum kısaca bu. Böyle yapmaktan başka çarem yoktu. Eniştemi bilemem fakat en azından senin bunu anlayacağını biliyorum. Teinosuke de bu durumda yapılacak başka bir şey yok, diye düşünüyor anlaşılan. Göstermemeye çalışsa da endişe ettiği belli oluyor. Ancak henüz hastayı görmeye gitmiyor. Umarım öyle bir şey olmaz ancak durumu ağırlaşırsa tekrar haber vereceğim. Ablacığım, lütfen sen de bu duruma hazırlıklı ol. Her ne kadar Doktor Kushida karaciğer apsesi gibi gözükmüyor, tehlikeli bir durum değil, hastalık normal seyrinde ilerliyor dese de, nedense bu sefer Doktor Kushida’nın teşhisinin ilk kez yanlış çıkacağını düşünüp endişelenmeden edemiyorum. Koisan’ın halini, bakışlarını gördükçe aklımdan kötü şeyler geçirmeden edemiyorum, Böyle bir şey olmasın diye dualar ediyorum.</p>

  <p class="p13">Her şeyi karmakarışık anlattım. Şimdilik bugüne kadar olan gelişmeleri anlatmış olayım. Bugün tekrar hastaneye gidip durumunu göreceğim. Bu kargaşa içinde hiçbir şeye elim gitmiyor. Böyle zamanlarda Yukiko benden çok daha sağlam durabiliyor, günlerdir gece gündüz, gözüne uyku girmeden hastayla ilgileniyor.</p>

  <p class="p13">Bir sonraki mektuba kadar şimdilik hoşça kal.</p>

  <p class="p22">Sachiko</p>

  <p class="bosluk"/>

  <p>Sachiko saf, iyi huylu ablasını ne kadar endişelendireceğini bile bile, Taeko’ya merhamet göstermesini sağlamak için hastanın durumunu bilerek biraz abartmıştı. Öyle olsa bile aslında kendi hissettiklerinden başka bir şey yazmadığı da doğruydu. Mektubu bitirir bitirmez, Etsuko eve gelmeden dönebilmek için hastaneye doğru yola koyuldu.</p>


  <h2 id="sigil_toc_id_83">Yirmi ikinci bölüm</h2>

  <p>Hastanın durumu, hastaneye yatırıldıktan sonraki iki-üç gün içinde gözle görülür bir değişim gösterdi. Sachiko’nun o gün gördüğü insanın içini fena eden ölüm gölgesi tuhaf bir şekilde bir günlük bir şeymiş gibi geçip gitti. Hastaneye yattığının ertesi günü yüzündeki o makus gölge tamamen silindi. Sachiko kendisini kötü bir rüyadan uyanmış gibi hissediyordu. Geçen gün Doktor Kushida’nın defalarca kendisini her şey yolunda diye temin edişini hatırlayarak onun teşhislerinin şaşmadığına bir kez daha iyice kanaat getirdi. Ardından Tokyo’daki ablasının, mektubu okuduğunda ne kadar endişe etmiş olacağını düşünerek hemen ikinci bir mektup gönderdi. Ablası haberden fazlasıyla memnun olmuş olacak ki, her zamanki gibi ağırdan almamış, iki gün sonra acele postayla şu cevap ellerine ulaşmıştı.</p>

  <p class="bosluk"/>

  <p class="p13">Sachiko’cuğum,</p>

  <p class="bosluk"/>

  <p class="p22">6 Nisan</p>

  <p class="p13">Geçen gün hiç beklemedik mektubunu aldığımda, ne yapacağımı bilemeden, günler boyu düşünmekten bir hal oldum, bir türlü cevap yazamadım. İkinci mektubun gelince nasıl rahatladım bilmezsin! Bu duruma nasıl sevindiğimizi anlatamam.</p>

  <p class="p13">Artık durum böyle olduğu için rahatlıkla söyleyebilirim. Geçen gün mektubu aldığımda kurtulamayacağını düşündüm. Şimdiye kadar herkesi üzerek başına buyruk hareketler etmesinin, günahlarının bedelini ödüyor. Böyle söylemek yazık olacak ama şimdi ölüp gitse elden bir şey gelmez. Eğer öyle bir şey olursa cenazesini kim üstlenecek? Enişten istemeyecektir herhalde, sizin yapmanız da uygun olmaz, Kanbara Kliniği’nin yapması hiç olmaz! Bunları düşünmekten içim ağrıdı. Koisan olacak bu kız ne zamana kadar bizi böyle üzecek acaba, diye düşünmekten bir hal oldum. Neyse İyileşiyor da, bizi büyük bir dertten kurtardı. Senin ve Yukiko’nun eşsiz çabalarınız sayesinde böyle oldu. Kendisi sizin yaptıklarınızın kıymetini biliyor mu acaba? Eğer öyleyse bunu fırsat bilerek Küçük Efendi Kei’yle ilişkisine tamamen son verip yaşamına bir çekidüzen verir. Fakat bunu yapmayı düşünmeyecektir sanırım.</p>

  <p class="p13">Doktor Kanbara ya da Doktor Kushida’ya da büyük zahmetler verdik. Ablası olarak açıkça kendilerine teşekkürlerimi sunamamaktan duyduğum üzüntüyü tahmin edebilirsin.</p>

  <p class="p13">Tsuruko</p>

  <p class="bosluk"/>

  <p>Sachiko mektubu aldığında, Yukiko’ya da göstermek için hastaneye gitti. Hastaneden ayrılırken Yukiko kendisini geçirmek için odadan çıktığında nihayet fırsatını buldu, “Bak böyle bir mektup geldi,” diyerek çantasından çıkardı. “Burada bir okuyuver,” diye kapıda ayaküstü okuttu. Yukiko, “Tam ablamlık bir şey,” diyerek dönüp gitti. Sachiko kardeşinin ne demek istediğini tam anlamamıştı ama o da mektuptan pek hoşlanmamıştı. Dürüst olması gerekirse ablası mektubunda, Taeko’ya karşı hiçbir sevgi beslemediğini, aksine onun yaptıklarından kendi ailesini uzak tutmaktan başka bir şey düşünmediğini fark etmeden ortaya dökmüştü. Onun açısından bakınca bu yaptığı olması gereken şeydi. Fakat Sachiko, ablasının yazdıklarını görünce Taeko’ya acımadan edemiyordu. Ablasının söylediği gibi bu hastalığı için “günahlarının bedelini ödüyor” demek söylenmeyecek bir şey değildi. Evet, kız kardeşinin, genç kızlığından beri kendi tercihleri yüzünden, başı dertten kurtulmamıştı. Bir seferinde selde ölümün ucundan dönmüş, bir başka seferinde uğruna konumunu, adını hiçe saydığı sevdiği adamı kaybetmiş, içlerinde bir tek o, huzur içinde yaşayan diğer kız kardeşlerinin rüyalarında bile tatmayacakları onlarca acıyı peşinden sürükleyip gelmişti. Şimdiye kadar işlediği günahların haddini aştığını söylemek yeriydi. Sachiko kendisi ya da Yukiko’nun böyle acılara asla katlanamayacaklarını düşündüğünde, bu kız kardeşinin pervasız yaşantısı kendisine tesir ediyordu. Tüm buna rağmen ablasının olayı ilk duyduğunda yaşadığı endişe, ikinci mektubu aldığında hissettiği rahatlama gözlerinin önünde canlanınca ablasının bu halini garipsemeden edemiyordu.</p>

  <p>Okubata, Taeko’nun hastaneye yattığının ertesi günü Ashiya’ya telefon açtı. Sachiko kendisine, hemen düzelmeye başladığını, Doktor Kushida’nın teşhisini detaylarıyla anlattı. Ondan sonraki iki-üç gün hiçbir haber çıkmadı.</p>

  <p>Dördüncü günün akşamı Sachiko öğleden sonra üçe kadar hastanın yanında kalmıştı. O ayrıldıktan sonra, Yukiko ve hemşire Mito hastanın yanında oturuyordu. O-Haru da yan odada lapa hazırlıyordu. O sırada kaldıkları bölümün bekçiliğini yapan yaşlı amca, “Efendim ailenizden biri geldi, adını söylemedi ancak herhalde Bay Makioka,” diye haber vermeye geldi. “Ne, Teinosuke Eniştem mi geldi? Olacak şey değil!” diyen Yukiko, O-Haru’ya bir göz atarken bahçe tarafından ayak sesleri duyuldu. Japon tırfıllarından oluşan çitlerin diğer yanından üzerinde afili parlak lacivert kruvaze bir ceketle altın çerçeveli koyu renk gözlükler takmış (gözünde bir sorun yoktu, epeyden beridir ara sırada sırf züppelikten koyu renk gözlükler takıyordu), elinde dişbudak ağacından bir bastonla Okubata bir anda beliriverdi. Şimdi bulundukları Japon tarzı bölümün ayrı bir girişi vardı. Ancak buraya ilk kez gelen birinin bunu bilmesi mümkün değildi. Klinik tarafından girerek nasıl gideceğini sorması gerekirdi. Okubata nasıl biliyordu ki bu girişi? Buraya kadar gelmiş, yaşlı adam kendilerine haber vermeye geldiği sırada kendi kafasına göre girişten bahçe tarafına geçmişti. Sonradan öğrendiklerine göre, Okubata birden belirmiş yaşlı adama, “Taeko Makioka’nın odası burası mı?” diye sormuştu. Yaşlı adamın kendisine iki kez, “Kim geldi diyeyim efendim?” diye sormasına karşın, “geldiğimi söylerseniz anlarlar’dan başka bir cevap vermemişti. Nasıl olmuş da kliniğin dışındaki bu odanın Taeko’nun olduğunu keşfetmişti? Nasıl olmuştu da girişten bahçeye geçerek buraya gelineceğini biliyordu? Başlangıçta O-Haru’dan şüphelenmişlerdi. Fakat anlaşılan ondan duymamış, kendisi öğrenmişti. Okubata, zaten Itakura meselesinden beri Taeko’nun yaptıklarıyla bir dedektif gibi yakından ilgileniyordu. Bu sefer de Taeko hastaneye yattıktan sonra kliniğin etrafında şöyle bir dolanmıştı anlaşılan. Bahçe binanın çevresi boyunca L biçiminde doğudan güneye uzanıyordu.</p>

  <p>O arada, Okubata, tamamen açmış beyaz şipirlerin arasından dipteki sekiz <i>tatami</i>’lik odanın verandasına, tam hastanın yüzünü görebileceği yere kadar yaklaştı. Biraz aralık duran sürgülü cam kapıyı dışarıdan eliyle açtı: “Buralardaydım, uğrayayım dedim,” diyerek, bir özür dileme gereği bile görmeden renkli gözlüklerini çıkarıp gülümsedi. Yukiko o sırada siyah çay içerek gazetesini okuyordu. Tanımadığı bir adam içeri dalınca korkmuş olan hemşire Mito’yu yatıştırmak için hiçbir şey olmamış gibi verandaya çıkarak Okubata’ya selam vermişti. Karşısındaki, eşikteki ayakkabı çıkarılan yüksekçe basamakta durmuş, içeri girmek için kıvrandığı halde, Yukiko onun odaya girmemesi için hemen bir minder alarak eşiğin köşesinde oturacak bir yer yapıverdi. Bir şeyler konuşmaya çalışan Okubata’dan kaçarak yan odaya geçti. O-Haru’nun lapa kaynattığı çömleği ocaktan indirdi. Yerine çaydanlığı sürdü. Kaynamasını bekleyip çay koydu. Çayı O-Haru’yla göndermeyi düşünmüştü. Fakat yumuşak kalpli O-Haru’nun adama yakalanır da, sohbete tutulursa iyi olmayacağını fark ederek, “O-Haru Kalfa, kalanını ben hallederim. Sen eve dönebilirsin artık,” diyerek çayı kendisi götürdü. Hemen ardından da yan odaya geri çekildi.</p>

  <p>O gün, tam da çiçeklerin açtığı bu mevsime has, puslu, bunaltıcı bir hava vardı. Odanın sürgülü kapısı aralık bırakılmıştı. Bahçe tarafına dönük yatan hasta, Okubata orada belirip de, verandaya oturana kadar olan her şeyi görmüştü. Her zamanki gibi ne düşündüğü anlaşılmayan sakin bakışlarını misafirin olduğu tarafa dikmekle yetinmişti. Okubata, Yukiko onu öyle başından savdığı için biraz sıkılmış, sigara kutusunu çıkararak bir sigara yakmıştı. Sigarasının külü uzayınca yere silkmekte tereddüt etmiş, odanın içine doğru huzursuzca bakınarak, “Affedersiniz kül tablası var mı?” diye ortaya seslenmişti. Hemşire Mito durumu fark ederek oradaki bir çay tabağını götürüp vermişti.</p>

  <p>“Koisan, çok iyi görünüyorsun!”</p>

  <p>Minderin üzerine oturan Okubata böyle söylerken tek ayağını verandanın eşiğine dümdüz uzatmış, açık sürgülü cam kapıya ayağını dayayarak yeni ayakkabılarını Taeko’nun yattığı yerden görmesini sağlamıştı.</p>

  <p>“Artık durumun düzeldiği için söylüyorum; çok büyük badire atlattın!”</p>

  <p>“Hıı... Biliyorum,” dedi Taeko. Sesi daha güçlü çıkmaya başlamıştı. “Cehennemin kapısına kadar gidip döndüm.”</p>

  <p>“Ne zaman ayağa kalkarsın acaba? Bu sene çiçek seyrini kaçırıyorsun.”</p>

  <p>“Ben çiçek seyrinden çok, Kigurō Kabuki Tiyatrosu’nu görmek istiyorum aslında.”</p>

  <p>“Bunu düşünecek kadar iyiysen artık bir sorun yok demektir,” diyen Okubata, hemşire Mito’ya bakarak, “Ne dersiniz? Bu ay ayağa kalkabilir mi?” diye sordu.</p>

  <p>Hemşire Mito, “Şey...” deyip sustu, bir cevap vermedi.</p>

  <p>“Ben dün akşam Sakaguchirō’da, Kigurō’yla beraberdim.”</p>

  <p>“Birileri Kigurō’yu mu davet etmiş?”</p>

  <p>“Shibamoto çağırdı.”</p>

  <p>“O adam tam bir altıncı kuşak Kigurō hayranı, değil mi?”</p>

  <p>“Epeydir bana da, ‘Altıncı kuşak Kigurō’yu yemeğe davet edeceğim, sen de gel,’ deyip duruyordu zaten. Ama altıncı kuşak denilen o adamı yakalamak pek kolay olmuyor bilirsin.”</p>

  <p>Oldum olası huzursuz tabiatlı biri olan, dikkatini odaklamakta zorluk çeken, yerinde durmayı beceremeyen Okubata bir şey izleyecekse olsa olsa sinemaya giderdi. Sahne gösterilerinden falan sıkılır, izlemezdi. Yine de aktörlerle görüşmekten zevk alır, eskiden cebinde parası varken onları hep <i>ekoya</i>’lara, restoranlara davet ederdi. Böylece Yaeko Mizutani olsun, Shizue Natsukawa olsun, Shōtarō Hanayagi olsun hepsini yakından tanırdı. Bu tipler Osaka’ya her geldiklerinde gösterileri izlemediği halde, kendilerini mutlaka kulislerinde ziyaret ederdi. Altıncı kuşağa gelince, yaptığı sanata hayran olduğundan değildi. Sadece tanınmış aktörlerin çevresinde olmaktan hoşlandığından biri araya girsin de tanıştırsın istemişti.</p>

  <p>Taeko uzun uzadıya sorular sordukça Okubata da böbürlene böbürlene önceki gece Sakaguchirō’nun Japon tarzı bölümünde neler olup bittiğini anlatmaya başlamış, altıncı kuşağın konuşmasının, esprilerinin taklidini de yapmıştı. Halinden hastaya bunları anlatmaya geldiği anlaşılıyordu. Yukiko’yla birlikte yan odaya çekilen O-Haru bu tür şeyleri dinlemeye bayılırdı. Yukiko, “Bir an önce dön artık,” diye iki kere ikaz ettiği halde, “Tamam efendim,” diyerek gizliden gizliye dinlemeye devam etmişti. Sonunda, “O-Haru Kalfa saat beş oluyor,” lafını işitince çaresiz kalkıp gitmişti. O-Haru her gün öğleden sonra kliniğe geliyor, yemeği, temizliği hallediyor, akşam yemeği saati gelmeden Ashiya’ya geri dönüyordu. “Küçük Efendi Okubata ne zamana kadar böyle konuşmaya devam edecek ki? Hiç gelmemesi gerekirdi. Hanımefendi duyduğunda inanamayacak herhalde. Kendi kendine kalkıp gitmezse Yukiko Ablam ne yapar acaba? Bize böyle söz vermemiştiniz, lütfen gidin artık diyebilir mi ki?” O-Haru yolda bunları düşünerek yeni şehirlerarası yolda Yanaginogawa durağına kadar gitti. Hep yaptığı gibi oradan tam trene binecekken şansına Ashiyagawa durağından tanıdık bir sürücü Kobe tarafından arabasında müşteri olmadan oradan geçiyordu. “Şey, boş dönüyorsan beni de götürsene!” diye, yolun diğer tarafından seslenerek arabayı yanına çağırdı. Adam yolu uzatarak onu Ashiya’daki evlerinin köşesine kadar bıraktı. O-Haru, mutfağın dış kapısından nefes nefese içeri girdi. Mutfakta omlet pişiren O-Aki’ye, “Hanımefendi nerede? Beyefendi dönmemiştir herhalde. Çok kötü bir şey oldu. Küçük Efendi Okubata kliniğe geldi,” diye olanları ona da yumurtlayıp geçti. Koridordan Batı tarzı odaya göz attığında Sachiko’yu kanepede uzanırken buldu. Yanında kimse yoktu. “Hanımefendi. Küçük Efendi kliniğe geldi,” diye fısıldayarak yanına gitti.</p>

  <p>“Ne?” Yüzü bir anda değişen Sachiko apar topar yerinden doğruldu. Sanki daha önemli bir şey söylüyormuş gibi görünen O-Haru’nun sesinden ürktüğü anlaşılıyordu.</p>

  <p>“Ne zaman oldu?”</p>

  <p>“Siz döndükten hemen sonra efendim.”</p>

  <p>“Hâlâ orada mı?”</p>

  <p>“Evet. Ben ayrıldığımda oradaydı.”</p>

  <p>“Bir şey mi olmuş?”</p>

  <p>“Buralardan geçiyordum, geçmiş olsuna geldim, dedi. Birinin kendisine eşlik etmesini beklemeden, bahçe tarafından çıkageldi. Yukiko Ablam yan odaya kaçınca Koisan’la sohbet etti.”</p>

  <p>“Koisan kızmadı mı?”</p>

  <p>“Hayır. Keyfi yerinde gibi konuşuyordu.”</p>

  <p>Sachiko, O-Haru’yu orada bıraktı, telefonda rahat konuşabilmek için kocasının müştemilattaki çalışma odasına geçti. Kliniği arayarak Yukiko’yu telefona istedi. Telefonla arası hoş olmayan Yukiko önce kendi yerine hemşire Mito’yu gönderdi. Sachiko, hemşireye Yukiko’yla konuşmak istediğini söyleyince, gönülsüzce telefona çıktı. Sorduğunda hâlâ Küçük Efendi Kei’nin orada olduğunu öğrendi. Yukiko, “Başlangıçta veranda tarafında oturuyordu. Ortalık kararmaya başlayıp da hava serinleyince, buyur edilmeyi beklemeden pat diye içeri girdi. Sürgülü kapıyı kapatıp yatağın başucuna oturdu. Ben yan tarafa geçmiştim ama sonsuza kadar da öyle kalacak değildim ya. Çıkıp yanlarına geçtim. İkisinin konuşmalarını bir köşeden dinledim. Deminden beri gitmesini istemeyi düşünüyordum. Çayını tazeledim olmadı. Hava karardığı halde ışığı açmadım yine olmadı. Her yolu denedim ama anlamazlıktan gelip havadan sudan konuşup durdu,” diye anlattı. Bunun üzerine Sachiko, “O adamın öyle yüzsüz bir tarafı var. Bir şey söylemezsek, gelip gitmelerinin arkası kesilmez. Gitmeyecek gibi olursa, ben gelip konuşayım,” dedi. Yukiko, “Yok, akşam yemeği vakti geldi zaten. Hem senin burayı aradığını da biliyor. Birazdan kalkıp gider. Bu saatte kalkıp buralara kadar gelmene gerek yok,” diye cevapladı. Sachiko, hem kocasının dönüş saati de geldiği için hem de Etsuko’nun da bu saatte nereye gidiyorsun diye kendisini sorguya çekeceğinden endişelenerek, “Madem öyle, bu işi sana havale ediyorum. Bir şey söyle, gönderiver lütfen,” dedi. Telefonu kapattıktan sonra Yukiko’nun tek başına bir şey diyemeyeceğini bildiği için daha sonra neler olduğunu bütün gece merak edip durdu. Öyle olmasına rağmen telefon edip durumu öğrenme fırsatı bulamadı. Saat on gibi kocasının ardından üst kattaki yatak odalarına çıkarken, O-Haru usulca yanına yanaştı, kulağına fısıldadı:</p>

  <p>“Sizin telefon etmenizin üzerinden bir saat kadar geçtikten sonra oradan ayrılmış efendim.”</p>

  <p>“Telefon mu ettin?”</p>

  <p>“Evet, az önce ankesörlü telefona kadar gidip geldim efendim,” diye cevap verdi O-Haru.</p>


  <h2 id="sigil_toc_id_84">Yirmi üçüncü bölüm</h2>

  <p>Sachiko ertesi sabah yanlarına gittiğinde kalanını öğrendi. Okubata, ondan sonra da hiç kalkacakmış gibi görünmeyince, Yukiko tekrar diğer odaya kapanmış, bir daha yanlarına çıkmamıştı. En sonunda içerisi göz gözü görmeyecek gibi kararınca, çaresiz ışıkları yakmıştı. Hastanın akşam yemeği saati geldiği için hemşire Mito’yu çağırarak Taeko’ya lapa götürmesini istemişti. Okubata ise Taeko’ya, “İştahın yerinde mi? Ne zaman lapa yemeye başladın?” diye sormakla başlamış, sonra, “Benim de karnım acıktı, benim için bir şey söyleyebilir misiniz? Buralarda nerenin yemeği iyidir?” demeye kadar getirmişti işi. Sonunda hemşire Mito bile diğer odaya kaçıp gelmişti. Okubata ve hasta baş başa kalmışlardı. O sırada Okubata’nın karnı iyice acıkmış olmalı ki, “Müsaadenizi istiyorum. Çok uzun kaldım, rahatsızlık verdim,” diyerek kendi bulundukları tarafa seslenmiş, yine geldiği gibi verandadan bahçe tarafına çıkarak gitmişti. Okubata, seslendikten sonra bile Yukiko sadece sürgülü kapının arasından kafasını uzatarak selamlamış, yolcu etmeye özellikle çıkmamıştı. “Saat dörtten altıya kadar iki saatten fazla kaldı. Buna rağmen Koisan bir kez bile gitmesini ima etmedi. Ağzını açıp tek laf etmedi. Bir anda adamın biri bahçeden çıkıp geliyor, öyle böbürlene böbürlene konuşup duruyor!” Yukiko daha önce de Sachiko Ablası yanlarında olmadığı zamanlar Küçük Efendi Kei’nin davranışının tamamen farklı olduğunu söylemişti. Ancak dün iyice abartmıştı. “Hemşire Mito’ya bile çok tuhaf geldi. Koisan kendisine ‘hadi git’ diyebilirdi. Bizi çok güç durumda bıraktığını bilmesine rağmen hiçbir şey demedi.” Yukiko böyle söylemişti. Ancak bu rahatsızlığını doğrudan Taeko’ya karşı dile getirmemiş, bir köşede ablasına anlatmıştı.</p>

  <p>Sachiko durum böyleyse iki-üç güne kalmaz tekrar çıkar gelir, diye düşünerek, o gelmeden kendisi Okubata’yı ziyaret etmeye karar vermişti. Okubata’dan, kliniğe tekrar adım atmamasını istemenin gerekli olduğunu fark etmişti. Ayrıca Okubata’ya daha önce yaptıkları için teşekkür etmesi gerekiyordu. Doktor Saitō’nun muayene ücretini olasılıkla Okubata ödemişti. Taeko’nun hastalanıp yattığı on gün boyunca ilaçlarından başlayarak yiyecek içeceğe kadar epey masraf olmuştu. Doktoru eve getirip götüren arabanın masrafından, şoföre verilen bahşişe kadar, günler boyunca buz satın aldıklarını filan da düşününce epeyce bir külfet olduğunu tahmin edebiliyordu. Sachiko hasta oradan ayrıldıktan sonra kendi üzerine düşeni yaparak bu konuyu halletmemişti. Şimdi eline parayı alıp gitse bile Okubata kabul etmezdi. En azından Doktor Saitō’ya ödediğini olsun almasını sağlamak iyi olurdu. Kalanını hediyelerle ödemeye çalışmaktan başka çare yoktu. Sachiko ne kadar bir meblağ hazır etmesi, ne tür bir şey götürmesi gerektiğinden tam emin olamamıştı. Taeko’ya, “Baksana Koisan ne yapalım?” diye sorduğunda, Taeko şöyle demişti: “Bunu ben hallederim. Sen önemseme. Kei’nin orada yatıp kaldığımda çıkan masrafları da, buraya yattığımdan beri olanları da elbette ben ödeyeceğim. Burada para çekmem mümkün değil. Şimdilik benim yerime siz verseniz de, ayağa kalktıktan sonra hepsini size geri ödeyeceğim. Ablacığım bunu düşünme lütfen.” Fakat Sachiko, Taeko’nun duymayacağı bir yerde Yukiko’nun fikrini sorunca, “Koisan böyle söylüyor ama kendi dairesine çıkalı altı ay oldu. Elinde avucunda ne varsa harcamıştır herhalde. Ne kadar böyle güzel şeyler söylese de parayı geri vermesi zor görünüyor. Mesele sadece Koisan ve Küçük Efendi Kei’nin arasında olsaydı bir yere kadar. Ancak şimdi arada biz varız. Böyle bir şeye izin veremeyiz. Para olsun, başka bir şey olsun bir an önce geri vermek en iyisi,” dedi. Sonra şöyle devam etti: “Ablacığım Küçük Efendi Kei’nin hali vakti yerinde diye düşünüyor olabilirsin. Orada kalırken, aklıma hiç getirmediğim kadar zor durumda olduğunu fark ettim. Mesela yemek bile... insanı şaşırtacak kadar az çeşit vardı. Akşam yemeğinde et ya da balık suyuna çorba, haşlanmış sebze, pilavın yanında bir çeşit bir şey daha oluyordu o kadar. Küçük Efendi Kei de, hemşire de, ben de hepimiz aynı şeyi yiyorduk. O-Haru duruma üzülerek, arada Nishinomiya Pazarı’ndan <i>tenpura,</i> buharda balık ezmesi, konserve soya soslu et falan alıp geliyordu. Böyle zamanlarda Küçük Efendi Kei de, yemekten payına düşeni alıyordu. Doktor Saitō’yu getirip götüren şoföre mümkün olduğunca ben bir şeyler vermeye özen gösterdim. Okubata, sonunda durumu görmezden gelerek benim ödememe izin verdi. Belki Küçük Efendi Kei, erkek olduğu için böyle inceliklerden pek anlamıyor olabilir. Fakat asıl dikkat etmemiz gereken o yaşlı kâhya. Kendisini tamamen Küçük Efendi Kei’ye adamış, yumuşak huylu bir kadın. Koisan için de elinden geleni yapıyordu. Mutfak masraflarının tamamı onun elinden geçiyor, bir kuruşu bile heba etmemeye çalışıyordu. Benim anladığım kadarıyla o yaşlı kadın dışarıdan ne kadar saygıyla davransa da, içinden bizi, tüm aileyi özellikle de Koisan’ı pek sevmiyor. Bak böyle diyorum ama aslında bana karşı bir kusurunu görmedim. Bir his benimki. Ne olduğunu anlamak istersen, O-Haru o kadınla epey içli dışlıydı. Ona sorarsan mutlaka bir şeyler öğrenirsin. Arada o kâhya kadın da var hem. Bir kuruş borçlu kalmak olmaz.”</p>

  <p>Sachiko bunları duyunca iyice huzursuz oldu. Eve döndükten sonra O-Haru’yu yanına çağırarak, “Durum ne, bildiğin her şeyi anlat,” dedi. O-Haru’nun gözleri endişeden fal taşı gibi açıldı. Taş kesilmiş gibi bir süre bocaladıktan sonra, “Gerçekten anlatayım mı efendim?” dedi çekine korka. “Aslında bu meseleyi uygun bir zamanını bulup size anlatmak istemiştim efendim,” diyerek anlatmaya başladı. Geçen ayın sonunda Okubata’nın evine girip çıkarken, yaşlı kalfayla iyice içli dışlı olmuşlardı. Taeko o evde hasta yattığı dönem ikisinin de çok işi oluyordu. Bu nedenle şöyle uzun uzadıya sohbet etme fırsatları olmamıştı. Taeko’nun hastaneye yattığının ertesi günü O-Haru orada kalan eşyaları almak için gittiğinde Okubata yoktu, yaşlı kâhya evde tek başınaydı. Kâhya, “Önce bir çay içelim sonra gidersin,” diye davet edince O-Haru biraz kalmış, sohbet etmişlerdi. Yaşlı kadın, Sachiko ve Yukiko’dan övgüyle bahsederek, “Sizin Koisan’ın ne iyi ablaları var, çok şanslı,” diye konuşmaya başlamış, sonunda konu başka yerlere gelmişti. “Bizim Küçük Efendi’nin kötü yönleri olduğu doğru. Merhum hanımımın vefatından sonra ağabeyleri onu aileden attı. Böyle olunca dünya âlem onunla sözü sohbeti kesti. Haline üzülmeden edemiyorum. Artık tek desteği sizin Koisan. Kendisi Okubata adını almayı lütfetse ne iyi olurdu,” diye gözyaşları içinde konuşmuş, “Lütfen bu işin olması için sen de yardım et!” diye O-Haru’ya yalvarmıştı. Sonra sanki söylemekte zorlanıyor gibi, “Küçük Efendi on senedir Koisan için her türlü fedakârlığı yapıyor,” diyerek, Okubata’nın büyük ağabeyi tarafından aileden atılmasının sebebinin Taeko olduğunu, lafı iyice dönüp dolaştırarak üstü kapalı bir şekilde ima etmişti. Yaşlı kadının anlattıkları içinde O-Haru’yu en şaşırtan, Taeko’nun yıllardır Okubata’nın maddi desteğiyle yaşamını sürdürdüğünü duymak olmuştu. Özellikle de geçen sonbaharda Kōrokusō Apartmanında yaşamaya başladığında beri, neredeyse her gün sabah erkenden, dobraca söylemesi gerekirse sabah kahvaltısından hemen önce Okubata’nın evine geliyor, üç öğünü de orada yedikten sonra, akşam geç saatlerde sadece yatmak için kendi dairesine dönüyordu. Taeko, Sachiko'lara, kendi kendine bakabildiğini söylemesine rağmen, aslında Okubata’nın sırtından yiyip içmekle kalmıyor, aynı zamanda çamaşırlarını bile yaşlı kâhyaya yıkatıyor, olmadı kuru temizlemeciye götürmesini istiyordu. Yaşlı kadın, ikisinin dışarıda eğlenceye harcadıkları parayı kimin ödediğini bilmiyordu. Ancak Okubata, Taeko’yla dışarı çıktıklarında, evden cebinde yüz-iki yüz yenle ayrılıyor, bir gecede cebi bomboş geri dönüyordu. Buna bakınca onu da Okubata’nın ödediğini tahmin edebiliyordu. Buna göre, Taeko’nun her ay cebinden çıkan bir tek Kōrokusō Apartmanı’ndaki dairesinin kirasıydı. Kadın böyle söylemişti. Anlattıklarına rağmen O-Haru’nun yüzündeki şüpheyi gören yaşlı kadın, son bir yılki fiş ve faturaları bir yerden çıkarıp getirmişti. Daha öncesiyle, Taeko oradan yiyip içmeye başladığından beri aylık harcamaları arasında ne kadar büyük bir fark olduğunu onları göstererek anlatmıştı. Sahiden de, gaz faturasından başlayarak, elektrik faturası, tuttukları arabadan, manava, balıkçıya kadar ödedikleri her şey, geçen sene kasım ayında bir anda şaşılacak kadar katlanmıştı. Taeko’nun bu eve nasıl büyük bir yük getirdiği anlaşılabiliyordu. Bunun dışında mağazaların, ayakkabıcıların, butiklerin faturalarında da, Taeko’nun harcamalarının büyük yer tuttuğu görülüyordu. O-Haru hiç ummadığı bir şekilde, geçen sene aralık ayında Taeko’nun Kobe’de Tor Road Ronson Kadın Butiği’nden aldığı devetüyü mantonun ve geçen sene mart ayında aynı mağazadan aldığı viole gece elbisesinin faturalarının da kadının kendisine gösterdiği faturaların arasında olduğunu görmüştü. Devetüyü olanı ön arka, iki tarafı da giyiliyordu. İki yüzü farklı renklerle dokunmuştu. Sıcak tutuyordu ve çok hafifti. Arkası kahverengi, önü canlı bir kırmızıydı. Ta o zaman Taeko, mantonun üç yüz elli yen tuttuğunu, almak için iyi durumdaki üç kimonosunu sattığını söylemişti. Ablalarına, O-Haru’ya göstererek hava atmıştı. O-Haru o zaman da, Ashiya’dan atılmış olan, kendi başına yaşayan Taeko’nun buna rağmen böyle savurganlık yapmasından endişe duyduğunu hâlâ hatırlıyordu. Gerçekten Okubata’ya aldırdıysa durum daha anlaşılır oluyordu.</p>

  <p>Yaşlı kadın, “Bunları asla Koisan’ı kötülemek için söylemiyorum. Sadece Küçük Efendi’nin Koisan’ın sevgisini kazanabilmek için ne kadar çaba sarf ettiğini anlatmaya çalışıyorum. Söylemeye utanıyorum ama Küçük Efendi her ne kadar Okubata ailesinin el üstünde büyütülmüş oğlu olsa da, üçüncü çocuk olduğu için para konusunda eli o kadar rahat değil. Buna rağmen merhum hanımımın sağlığında bir şekilde idare ediyordu. Fakat şimdi değirmenin suyu kesildi. Geçen sene aileden atıldığında büyük ağabeyi bir miktar teselli parası verdi. Tek bir sefere mahsustu zaten. O parayı ucundan köşesinden tırtıkladı. Zaten, gözü, Koisan’ı memnun etmekten başka bir şey görmeyen Küçük Efendi ileriyi hiç düşünmeden elinde avucunda ne varsa saçıyor. Elindeki para çok dayanacak gibi görünmüyor. Küçük Efendi de o zaman gelince ne olacağından endişe ediyor belki. Artık kendisine bir çekidüzen verdiğini göstermesi gerek, yoksa akrabaları ona merhamet göstermeyecektir. Ben de bunun için endişeleniyorum. ‘Her gün öyle gezip dolaşmak yerine, bir an önce bir iş bulun. Ayda yüz yen bile olsa cebinize para girsin,’ diyorum. Ama dedim ya gözü Koisan’dan başka bir şey görmediği için başka hiçbir şeyle ilgilenmiyor. Bence Küçük Efendiyi doğru yola çekmenin tek yolu Koisan’la evlenmesi. Bu dert on yıldan beri, ta o gazeteye çıkmalarından beri var. Merhum hanımımın da, ailenin reisi büyük ağabeyi de, o zaman tasvip etmemişlerdi, ben de o zaman hiç doğru bulmayanlardan biriydim. Şimdi durup bakıyorum da, o zaman izin verilseymiş daha iyi olurmuş. Eğer öyle olsaydı Küçük Efendi böyle yoldan çıkmaz, şimdi mesut bir aile yuvası olur, ailesi için var gücüyle çalışır didinirdi,” diye konuşmuştu yaşlı kadın. “Bir de... Ağabeyi Büyük Efendi sebebini bilmiyorum ama Koisan’dan pek hazzetmiyor. Şimdi de Küçük Efendi, Koisan’la evlenecek olursa pek mutlu olmayacaktır. Ama nasılsa aileden atıldığına göre, öyle uzun uzadıya düşünmeden evlenirse sonuna kadar da hayır diyecek hali yok ya. Aksine aralarında yeniden bir bağ bile kurulabilir,” demişti. “Şimdi asıl sorun, ağabeyi Büyük Efendi’den çok Koisan. Çünkü gördüğüm kadarıyla son zamanlarda Koisan’ın hisleri tamamen değişmiş görünüyor. Artık Küçük Efendiyle evlenmek ister gibi bir hali yok,” diye eklemişti.</p>

  <p>Bunları söyleyince sanki Koisan’ı çekiştiriyormuşum gibi görünüyor ama böyle bir niyetim yok,” diye defalarca tekrar ederek sözlerini sürdürmüştü. “Makioka ailesinin Küçük Efendiyi nasıl gördüklerine gelince... Eh, dünyayı tanımayan, el bebek gül bebek büyütülmüş biri, o yüzden bir kusur aranırsa çok şey bulunacağı kesin. Şimdi olsun, geçmişte olsun Koisan için beslediği masum duygulara ben şahidim. On yedi-on sekiz yaşından beri <i>chaya</i>’ların içkisinin tadını almış biri. O zamanlar davranışlarının pek hoş olduğu söylenemez. Koisan’dan koparılıp uzak kaldığı dönemde kendini tamamen kaybetmiş gibiydi. Bu da sevdiği insana kavuşamamaktan kaynaklanıyordu. Neler hissettiğini anlamanızı istiyorum. Ancak Koisan, Küçük Efendi den kat kat akıllı bir hanım. Bir kadına uygun görülmeyecek yeteneklerle dolu. Küçük Efendi gibi bir işe yaramayan biri belki ona yetersiz gelmeye başladı. Bunda anlaşılmayacak bir yer yok ancak on yıllık ilişkileri göz önünde bulundurulursa öyle kolayca gözden çıkarılacak bir şey değil. Küçük Efendi’nin gözünün ondan başka kimseyi görmeyişine olsun merhamet göstersin lütfen. Madem Küçük Efendi’yle birlikte olmak gibi bir niyeti yok o zaman Yoneshi meselesi ortaya çıktığında, tamamen ipleri koparıp ayrılsaydı ya! Belki Küçük Efendi bu defteri kapatabilirdi. Yoneshi Kalfa’yla evlenecek mi evlenmeyecek mi belli değildi. Küçük Efendi’yi seviyor mu sevmiyor mu anlaşılmıyordu. Küçük Efendi de ne olduğu belli olmayan bir durumun içine sürüklendi. Yoneshi Kalfa öldükten sonra da bugüne kadar durum değişmedi, Koisan, ne ilişkiye bir son veriyor ne birlikte yaşamaya yanaşıyor. Bu ne demek ola ki? Küçük Efendi’nin parasını yemeye çalışıyor dense yeri değil mi?” diye anlattı. O-Haru durumu tam kavrayamamıştı, “Tamam böyle diyorsun da, Itakura meselesinde biz başka bir şey duyduk. Koisan, Itakura ile evlenmek istediği halde, Küçük Efendi engel olmaya çalışmamış mı? Ayrıca Yukiko Abla’nın evlenmesini bekliyordu,” diye savunmuştu. Yaşlı kadın, “Küçükhanım Yukiko’nun durumu neyse. Ama Küçük Efendi’nin engel olmaya çalıştığını söylemesi çok tuhaf. O sırada Koisan, Küçük Efendi’den gizli Yoneshi Kalfa’yla görüşüyor, Yoneshi Kalfa’dan habersiz de Küçük Efendi’yle görüşüyordu. Kendisinin defalarca Küçük Efendi’ye telefon ettiğini ben kendim biliyorum. Yani, Koisan hem Küçük Efendi’yi hem de Yoneshi Kalfa’yı elinde oynattı. Belki aslında Yoneshi Kalfa’yı seviyordu bilemem ama bir sebepten Küçük Efendi’yle de mümkün olduğunca uzun süre ipleri koparmadı,” cevabını vermişti. Yaşlı kadın, Taeko’yu o zamandan beri kendi çıkarı için Okubata’yı kullanmakla itham ediyordu. Bunun üzerine O-Haru, “Ama Koisan bebek yapımı işiyle uğraşıyordu. Kazandığıyla geçinmekle kalmıyor, para bile biriktirebiliyordu. Küçük Efendinin eline bakması için bir sebep yoktu,” deyince şu cevabı almıştı: “Kendisi böyle söylüyor olabilir. Sen de, hanımın da, Küçükhanım Yukiko da bu söylediğine gözü kapalı inanıyor olabilirsiniz. Biraz düşünseniz siz de göreceksiniz ki, Koisan’ın ne kadar çalışırsa çalışsın tek başına, üstelik evcilik oyunu gibi bir işle, bir yandan yemesine içmesine o kadar para harcayıp bir yandan da para biriktirmesi mümkün mü? Güzel bir atölyesi olduğunu duydum. Yabancı öğrencileri de varmış. Yoneshi Kalfa’ya çektirdiği resimlerin olduğu ilanların gösterişine aldanan ailesinin Koisan’ın yapabileceklerini gözünde büyütmesinde anlaşılmayacak bir şey yok tamam. Ama büyük para getirecek bir iş değil! Ne kadar biriktirdiği konusunda, banka defterini görmediğim için bir şey söyleyemem. Eminim öyle büyütülecek bir şey değildir. Eğer öyle değil de, çok para biriktirmişse, bir kenara koymak için Küçük Efendi’den sızdırdığı anlaşılır.” Bunları diyen yaşlı kadın konuşmaya devam ederek şunu bile demişti: “Koisan’ın böyle davranmasının arkasında belki Yoneshi Kalfa vardı. Belki de Koisan Küçük Efendi’yle görüşmeye devam ederse, kendi yükünün hafifleyeceğini düşünmüş, görüştüklerini bilse bile görmezlikten gelmiştir.”</p>

  <p>O-Haru anlatılanlara dayanamamış, Taeko’yu savunmaya çalışmıştı. Ama yaşlı kâhya sırasıyla hepsine bir kanıt getiriyor, Ama bak böyle böyle,” diye her şeye cevap veriyordu. O-Haru duyduklarının hepsini Sachiko’ya anlatmaya cesaret edememiş, “Çok fena, söyleyemem,” demiş ama sonunda ağzından bir-ikisini kaçırmıştı. Yaşlı kadın, Taeko’nun kaç mücevheri olduğunu, hangi taştan yapıldığını hepsini biliyordu. Son dönemdeki karışıklıklar başladığından beri insanlar bir şey takıp takıştırmaktan çekinir olmuşlardı. Taeko da canından bile çok önem verdiği mücevherleri taşındığı daireye götürmemiş, mücevher kutusuna koyarak Sachiko’ya emanet etmişti. Kadının söylediğine göre tüm bu mücevherler Okubata mağazasındandı. Okubata mağazadan gizlice alarak ona vermişti. Bu durum her ortaya çıktığında merhum hanımının durumu örtbas edişine yaşlı kadın defalarca şahit olmuştu. Yaşlı kadının söylediğine göre, mücevherleri olduğu gibi vermek dışında, bozdurup para olarak verdiği de olmuştu. Kimi zaman da Taeko kendisine verilen bu mücevherleri gizlice elden çıkarmış, bazıları dönüp dolaşıp Okubata mağazasına gelmişti. Okubata’nın, mağazadan arakladıklarının her biri Taeko’ya gidiyor değildi. Okubata da kendine el harçlığı yapıyordu. Ama çoğunun Taeko’ya verildiği aşikârdı. Taeko bunları kabul ederken mücevherin ne yoldan kendine geldiğini bilmekle kalmıyor, kimi zaman nasıl bir yüzük istediğini söyleyerek onu böyle yapmaya teşvik ettiği oluyordu. Yüzük dışında, saat, broş, <i>konpakt,</i> kolye de vardı tabii ki. Yaşlı kadın, yıllardır Okubata’lara hizmet ediyor, Okubata’ya da bebekliğinden beri bakıyordu. Bu nedenle her bir şeyi biliyordu. Böyle en ince ayrıntısına kadar anlatacaklarının haddi hesabı yoktu. Ancak yaşlı kâhya söylediği gibi, Taeko’ya garez duyuyor, nefret ediyor değildi. Okubata’nın Taeko’ya kendisini nasıl adadığını göstermeye çalışıyordu. “Sizin evdekiler, işin iç yüzünü bilmediğiniz için benim Küçük Efendim hakkında kötü düşünüyorsunuz. O yüzden evlenmelerine karşı çıkıyorsunuz, böyle düşündüğüm için olanları anlattım. Küçük Efendi’nin ailesinden atılmasının sebebinin ne olduğunu düşünürlerse sizinkiler de artık evlenmelerine karşı çıkmazlar. Ben Koisan iyidir, kötüdür demiyorum. Küçük Efendi’nin bu kadar bağlı olduğu biri, benim için de önemlidir. Lütfen Koisan’ın hislerini gözden geçirmesi, Küçük Efendi’yle bir araya gelmesi için hepiniz destek olun, rica ediyorum. Duyduğum kadarıyla Koisan son zamanlarda başka birinden hoşlanıyormuş. Onun yüzünden Küçük Efendi’den yüz çevirecek gibi görünüyor. Bu doğruysa belki Küçük Efendi’nin parasının suyunu yavaş yavaş çektiğini görerek, ilişkilerini bitirmek istiyor olabilir,” dedi.</p>

  <p>Yaşlı kadının anlattıkları, O-Haru’nun hiç beklemediği şeylerdi. Şaşkınlık içinde kalmıştı. Başka birinden hoşlandığını kimden duyduğunu sorunca, şu cevabı aldı: “Ben de ilk kez duyuyorum. O yüzden kesin bir şey söyleyemem. Yakınlarda, Küçük Efendi ve Koisan’ı tartışırlarken tesadüfen duydum. Küçük Efendi, Miyoshi diye birinden bahsediyordu. Kobe’li biriymiş galiba. Nerede yaşadığını, ne iş yaptığını tam anlamadım. Sadece Küçük Efendi ondan bahsederken, ‘barcı’, ‘o barcı herif’ deyip duruyordu. ‘Barcı’ dediği ne olacak, adamın Kobe’de bir yerlerde çalışan bir barmen olduğunu anladım. O-Haru, “Yaşlı kâhya bunun dışında hiçbir şey bilmediğini söyledi. İşin kalanını bilmiyorum,” diye anlattı. Konu buraya gelince öğrendiği başka bir şey de Taeko’nun içkiye düşkünlüğüydü. Taeko, Sachiko’ların yanındayken biraz kaçırsa bile iki-üç bardağı geçmezdi. Yaşlı kadının anlattığına göre Nishinomiya’daki evde Okubata’yla birlikte içerken Japon içkisi olursa yedi-sekiz bardak, viski olursa bir şişenin üçte birini rahatça içip bitiriyormuş, içkiye çok dayanıklıymış öyle pek sarhoş olmazmış. Çok nadir bir yerlerde içip geldiklerinde Okubata’nın onu dut gibi sarhoş olmuş bir şekilde eve getirdiği de oluyormuş. Son zamanlarda daha sık böyle olmaya başlamış. O-Haru bunları anlatmıştı.</p>


   <h2 id="sigil_toc_id_85">Yirmi dördüncü bölüm</h2>

  <p>O-Haru’nun anlattıklarını buraya kadar dinleyebilmek için Sachiko’nun sabrının ne kadar zorlandığını söylemeye bile gerek yok. Anlatılanları dinlerken defalarca yüzünün utançtan kızardığını fark etti, şaşkınlıktan şaşkınlığa düşerken kimi zaman elleriyle kulaklarını kapatası geldi. Kendine hâkim olamayarak, “O-Haru Kalfa yeter!” diye onu durdurmak istedi. Hâlâ anlatılanların sonu gelmeyecek gibi gözüküyordu.</p>

  <p>Biraz kendini toparladığı bir anda, “Yeter artık. Gidebilirsin,” diye O-Haru’yu odadan gönderdi. Olduğu yerde masaya kapanarak içindeki fırtınanın dinmesini bekledi.</p>

  <p>Demek böyleydi! Demek içten içe korktuğu şey gerçekti! Her insan sevdiklerini kayırırdı, yaşlı kâhyanın gözünde de sevgili küçük efendisi, Kei denilen o adam masum bir delikanlı gibi gözüküyordu. Onun bir evin aklı havada, hovarda oğlu olduğunu fark eden kocası da, işe yaramaz biri olduğunu söyleyen Koisan da belki düşündüklerinde daha haklıydılar. İşte bu yüzden Koisan’ı bir tür vampir olarak gören yaşlı kâhyanın sözlerinin tamamen yalan olduğunu düşünmeyi beceremiyordu. Tıpkı yaşlı kadının Kei’yi gözünde aşırı büyüttüğü gibi kendileri de bu kızı gözlerinde büyütmüşlerdi belki. Sachiko ne zaman Taeko’nun parmağında pırıl pırıl ışıldayan yeni bir mücevher görse içini bir kurt kemirmiyor değildi. Taeko gösterdiği şeyi kendi çalışıp aldığını söyler, böbürlenirdi. Kardeşinin kendinden memnun halini gören Sachiko’nun içinde uyanan şüphe bir anda silinip giderdi. Üstelik o sıralar Taeko’nun atölyesi vardı, bir şeyler üretiyordu. Yaptıklarının epeyce bir meblağa satıldığına Sachiko kendi gözleriyle şahit olmuştu. Sergi açtığı zamanlarda onun hesap kitap işlerine yardım ettiği de olmuştu. Taeko’nun anlattıklarına inanmaması için bir sebebi yoktu. Taeko elini yapma bebek yapımından çekmeye başlayıp da, Batı tarzı kıyafetler yapmaya yöneldiğinde, doğal olarak değirmenin suyu kesilmişti. Taeko, Avrupa’ya gitmek için ya da Batı kıyafetleri dikeceği bir iş kurmak için bir kenara para koyduğunu, elinde harcayacağı parası olduğunu söylemişti. Sachiko da, kardeşinin bir geliri olmadan biriktirdiğini tüketmekten endişe duyduğunu tahmin ederek, eline biraz para geçsin diye Etsuko’nun kıyafetlerini dikmesini istemiş, tanıdıklarının dikiş siparişi vermesini sağlamıştı. Taeko bu sefer oradan bir şeyler kazanmaya başlamıştı. En azından kendi boğazına bakmaya yetecek bir şeyler eline geçiyordu. Bu nedenle her ne kadar şüpheleri olsa da, Sachiko her seferinde bunları aklına getirerek olanları görmezden gelmişti. Büyük eniştesinin desteği olmaksızın, başkalarından yardım istemeden, kadın başına kendi kendine yettiğini söyleyen Taeko’nun sözlerini olduğu gibi kabul etmişti. Demek yaptığı onu gözünde büyütmekti. Ama Taeko en başından beri Okubata hakkında öyle dememiş miydi? Her şeyiyle, kendisine bakmaktan âciz biri olduğunu söylememiş miydi? Onun eline bakmak bir tarafa, gelecekte kendisinin ona bakmak durumunda kalacağını anlatmamış mıydı? Kei’nin parasının bir kuruşuna bile elini sürmediğini, hatta mümkün olduğunca onun da harcamasına engel olmaya çalıştığı kardeşinin sözleri değil miydi? Öyle şeyler söylemesinin ardında tüm dünyayı, ablalarını kandırmaya çalışmak mı vardı?</p>

  <p>Ama burada asıl suçlanması gereken Taeko değil, onun söylediklerine kanan, acımasızca konuşacak olursa dünyayı bilmeyen, yumuşak huylu, saf ablalarıydı. Sachiko şimdi tekrar düşününce, bir genç kızın öyle bir işle o kadar bol keseden bir yaşam sürmesi olacak şey mi, diyen yaşlı kalfanın sözlerine hak vermeden edemiyordu. Sachiko bile aklından defalarca böyle geçirmişti. Fakat işin ardını eşelemekten çekinmişti. Bu yaptığının saflık değil, ikiyüzlülük olduğunu söyleseler yeriydi. Ne olursa olsun kendi etinden kanından kız kardeşinin kötü bir kadın olduğunu görmek istememişti. En büyük hatası bu olmuştu. Olasılıkla dünya âlem herkesin, özellikle Okubata ailesinin, yaşlı kâhyanın, Koisan’ın yaptıklarını böyle yorumlamadıklarını düşününce Sachiko’nun yüzü utançtan tekrar tekrar kızarıyordu. Okubata’nın annesinin, ağabeylerinin, Taeko’yla evlenmesine sonuna kadar karşı çıktıklarını duyduğunda, içten içe bundan rahatsızlık duymuştu. Şimdi neden karşı çıktıklarını anlayabiliyordu. Onların gözünde Taeko bir çeşit vampir olmakla kalmıyor, böyle birinin ailesi de marazi görünüyordu. İşin iç yüzünü bilmeden, kız kardeşlerinin böyle bir şey yapmasına göz yuman enişteleri ve ablaları hakkında muhakkak böyle düşünüyorlardı. Sachiko bütün bunları düşününce, Taeko’yu aileden atan Tatsuo Eniştesinin yaptıklarının doğru olduğunu kabul etmekten başka yol bulamıyordu. Sonra, Teinosuke’nin Taeko meselesine mümkün olduğunca bulaşmamaya çalışmasını hatırladı. O zaman kocasına sebebini sorduğunda, “O kız anlaşılması güç biri. Benim anlayamadığım yönleri var,” cevabını vermişti. Herhalde kocası Taeko’nun bu karanlık yönünün farkındaydı. Karışmaktan çekinerek bu konuda ağzını açmamayı tercih etmişti. Keşke bu konuda kendisini açıkça uyarsaydı.</p>

  <p>Sachiko o gün Nishinomiya’ya Okubata’ya gitmekten vazgeçti. Başı biraz ağrıyordu Pyramidon yutarak, üst katta odasına kapandı. Kendisini tamamen çökmüş gibi hissediyordu. Kocasıyla ve kızıyla karşılaşmamaya çalışarak odasından çıkmadı. Ertesi sabah, kocasını yolcu ettikten sonra tekrar yatak odasına çıkıp uzandı. Sachiko, Taeko hastaneye yattıktan sonra hemen her gün onu görmeye gitmişti. Öğleden sonra biraz uğrasam mı, diye içinden geçirmişti. Fakat birdenbire o kızı şimdiye kadar olduğundan farklı biri, kendisinden çok uzak, tekinsiz biri olarak görmeye başlamıştı. Gidip görmek içinden gelmiyordu. Öğleden sonra iki gibi O-Haru yanına geldi. “Bugün hastaneye gidecek misiniz? Şimdi Yukiko Abla telefon etti. Evde <i>Rebecca</i> romanı varsa götürmemizi istedi efendim,” dedi. Sachiko yattığı yerden, “Ben bugün gitmiyorum. Sen götürüver. Kitabı altı <i>tatami</i>’lik odadaki kitaplıktan alıver,” dedi. Sonra bir anda aklına geldi. O-Haru’ya seslenerek geri çağırdı, “Koisan’ın artık bakıma ihtiyacı yok. Yukiko’ya söyle, biraz eve dönüp istirahat etsin,” deyip gönderdi.</p>

  <p>Yukiko evvelki ayın sonundan beri Okubata’ların oradaydı. Oradan doğrudan kliniğe gitmiş, on günden fazladır eve bir kez bile dönmemişti. O-Haru, Sachiko’nun söylediklerini iletince Yukiko uzun aradan sonra o akşam eve döndü. Tüm aileyle birlikte yemek masasına oturdu. Sachiko akşamüzeri kalkmış, bir şey olmamış gibi davranmaya çalışarak yemek odasına geçmişti. Teinosuke, Yukiko’nun yaptıklarına teşekkür etmek için artık o sıralar iyice kıymete binen beyaz Bourgogne şarabını, yavaş yavaş boşalmaya yüz tutan mahzenden seçip getirmişti. Şişenin üzerindeki tozları temizledi. Hoş bir tınıyla açılan şarap tıpasını çekip çıkarırken, “Yukiko, Koisan artık iyileşti, değil mi?” diye sordu.</p>

  <p>“Evet. Endişe edecek bir şey kalmadı. Sadece çok zayıf. Tamamen ayağa kalkmasına biraz var.”</p>

  <p>“Zayıfladı demek. Çok mu?”</p>

  <p>“Evet, o yuvarlak yüz iyice uzadı. Elmacıkkemikleri dışarı fırladı.”</p>

  <p>“Ben de görmek istiyorum,” dedi Etsuko. “Gitsem olmaz mı babacığım?”</p>

  <p>“Hım...”Teinosuke bir an kaşlarını çattı. Hemen ardından neşeli bir yüzle: “Gidebilirsin ancak bulaşıcı bir hastalık. Doktor izin verene kadar olmaz.”</p>

  <p>Teinosuke’nin, Etsuko’nun önünde böyle Taeko’dan bahsetmesi, onu görmeyi yasaklamaması hiç beklenmedik bir şeydi. Bu davranışında bugün keyfinin özellikle yerinde olmasının etkisi olsa da, belki Taeko’ya karşı tavrını gözden geçirmişti. Sachiko böyle düşünmüştü.</p>

  <p>“Doktoru, Kushida Hoca değil mi?” diye Teinosuke tekrar Yukiko’ya sordu.</p>

  <p>“Evet. Fakat bir şeyi yok deyip son günlerde bir daha ortalarda gözükmedi. Çok meşgul biri. Hastanın iyileştiğine kanaat getirince hep böyle yapar.”</p>

  <p>“Yukiko, artık senin gitmene gerek yok herhalde?” dedi Teinosuke.</p>

  <p>“Öyle, artık gitmese de olur,” dedi Sachiko. “Hemşire Mito yanında nasılsa. O-Haru Kalfa da her gün yardım etmeye gidiyor zaten.”</p>

  <p>“Kigurō Kabuki Tiyatrosu’na ne zaman gideceğiz babacığım?” diye sordu Etsuko.</p>

  <p>“Ne zaman isterseniz olur. Ablanın dönmesini bekliyorduk.”</p>

  <p>“Öyleyse bu cumartesi gidelim mi?”</p>

  <p>“Tamam gidelim ama çiçek seyrini öne alsak. Kigurō Tiyatrosu bir ay burada kalacak.”</p>

  <p>“Tamam öyleyse, çiçek seyrine gidelim! Söz değil mi babacığım?”</p>

  <p>“Olur. Bu cumartesini kaçırırsak kiraz çiçeklerini görmek için geç kalırız, mevsimi biter.”</p>

  <p>“Anneciğim, ablacığım siz de söz veriyorsunuz değil mi?”</p>

  <p>“Hı hı.”</p>

  <p>Sachiko, Taeko’nun çiçek seyrine gelemeyecek olmasına üzülüyordu. Teinosuke rıza gösterseydi ay sonuna kadar beklemeyi, hasta iyice kendini toparladığında birlikte Omuro’ya kadar gitmeyi istiyordu. Ama dile getiremedi.</p>

  <p>“Anneciğim, ne oldu? Çiçek seyrine gitmek istemiyor musun?”</p>

  <p>Teinosuke karısının içinden ne geçirdiğini fark ederek, “Biraz beklesek Koisan gelebilir mi?” diye sordu. “Katmerli kiraz çiçeklerine yetişecek gibi olursa gideriz.”</p>

  <p>“Koisan ay sonuna kadar ancak odanın içinde dolaşmaya başlayabilir,” diye cevap verdi Yukiko.</p>

  <p>Yukiko, Teinosuke ve Etsuko’nun coşkusuna karşın Sachiko’nun bir türlü havaya giremediğini en başından fark etmişti. Ertesi sabah baba kız çıktıktan sonra, “Küçük Efendi Kei’nin yanına gittin mi?” diye sordu.</p>

  <p>“Yok,” diyen Sachiko, “bu konuda anlatacaklarım var,” diyerek Yukiko’yu yukarıya götürerek, sekiz <i>tatami’</i> lik odanın sürgülü kapısını kapattı. Önceki gün O-Haru’dan duyduğu her şeyi anlattı.</p>

  <p>“Baksana Yukiko, sen ne dersin? Yaşlı kalfanın söyledikleri doğru mu?”</p>

  <p>“Sen ne düşünüyorsun?”</p>

  <p>“Doğru olabilir mi acaba?”</p>

  <p>“Ben de öyle düşünüyorum.”</p>

  <p>“Hep bizim suçumuz... Koisan’a çok güvendik...”</p>

  <p>“Ama güvenmekten başka elimizden ne gelirdi ki?” Sachiko’nun ağlamaya başladığını gören Yukiko gözleri dolarak böyle konuştu. “Senin hiçbir suçun yok...”</p>

  <p>“Ablama, enişteme ne derim?”</p>

  <p>“Teinosuke Enişteme anlattın mı?”</p>

  <p>“Hiçbir şey söylemedim. Böyle utanç verici bir şeyi nasıl söylerim?”</p>

  <p>“Teinosuke Eniştem, Koisan’a karşı biraz yumuşamış görünüyor, ne dersin?”</p>

  <p>“Dün akşamki konuşmalarına bakarsak öyle görünüyor. Teinosuke Enişten kimseye bir şey söylemese de, Koisan’ın neler yaptığını tahmin etmişti herhalde. Öyle birini aileden atıp başına buyruk bırakırsak bize daha büyük utanç getireceğinin o da farkındadır, değil mi?”</p>

  <p>“Hazır Teinosuke Eniştem yumuşamış gözükürken Koisan da kendisine bir çekidüzen verse ne iyi olur.”</p>

  <p>“O kız, çocukluğundan beri böyleydi.”</p>

  <p>“Bir konuşsak! Yine de işe yaramaz herhalde.”</p>

  <p>“Yok işe yaramaz! Ah bu kız! Şimdiye kadar kaç kez konuşmaya çalıştım!”</p>

  <p>“Sahiden yaşlı kâhyanın söylediği doğru, en iyisi Küçük Efendi Kei’yle bir araya gelmeleri. Her ikisi için de böyle.”</p>

  <p>“İkisini de kurtarmak için başka bir yol göremiyorum...”</p>

  <p>“Koisan gerçekten Kei’yi hiç mi sevmiyor?”</p>

  <p>Her ikisinin de barmen Miyoshi meselesini kafalarına taktıkları anlaşılıyordu. İsmini ağızlarına almaktan bile rahatsız oluyorlardı. Sanki böyle bir şey yokmuş gibi konuşmayı sürdürdüler.</p>

  <p>“Seviyor mu, sevmiyor mu ben anlamıyorum. Önce onun evinde hastalanıp kalmaktan rahatsız oluyor. Sonra Küçük Efendi Kei’ye ‘git artık’ bile demiyor. Sonuna kadar muhatap oluyor...”</p>

  <p>“Sevmiyor görünse de belki öyle değildir, ne dersin?”</p>

  <p>“Keşke... Gitmesini istese de kalkıp bir ‘git’ diyemeyecek kadar kendini ona borçlu hissediyor belki?”</p>

  <p>Yukiko o gün biraz kliniğe uğradı. Orada bıraktığı kitabı <i>Rebecca</i>’yı alarak hemen ayrıldı. Ondan sonraki iki-üç gün o kitabı okudu. Kobe’ye sinema izlemeye falan gitti. İyice dinlendi. O cumartesi, Teinosuke’nin söylediği gibi karıkoca, Etsuko, Yukiko dördü birden Kyoto’da bir gece konaklayarak her sene yaptıkları gibi çiçek seyrine gittiler. O sene, zor zamanlardan geçildiğinden, çiçek seyrinde sarhoş olarak kendini kaybetmiş görünen pek kimse yoktu. O yüzden çiçek seyri daha hoş geçmişti. Heian Jingū Tapınağındaki salkım kiraz ağaçlarını şimdiye kadar bu kadar tadını çıkararak seyrettikleri olmamıştı. Etraftakiler sakince geziyorlardı. Herkes elden geldiğince göze batmayan kıyafetler seçmişti. Adım atarken bile ses çıkarmamaya çalışarak, ağaçların altında durup çiçekleri seyredişleri, gerçekten zarifti. Kiraz çiçeği seyrinin zarafetine ne kadar da uyuyordu.</p>

  <p>Çiçek seyrine gittikten iki-üç gün sonra, Sachiko, kendi yerine O-Haru’yu, Nishinomiya’ya, Okubata’nın evine göndererek Taeko hastalandıktan sonraki tüm masrafları ödetti.</p>


  <h2 id="sigil_toc_id_86">Yirmi beşinci bölüm</h2>

  <p>Okubata birkaç gün sonra tekrar kliniğe geldi. O gün hastanın yanında hemşire Mito’nun dışında O-Haru da vardı. Eve telefon açarak, “Ne yapayım efendim,” diye sorunca, Sachiko, “Geçen seferki gibi soğuk davranma, içeri buyur et, güzelce ağırla,” dedi. Akşamüzeri O-Haru tekrar telefon ederek, “Şimdi ayrıldı efendim. Bugün saat üçten bu zamana kadar buradaydı. Sohbet ettiler,” diye haber verdi.</p>

  <p>Okubata, üç gün sonra yine aynı saatlerde çıkıp geldi. Saat altıyı geçti ama bir türlü kalkıp gitmedi. Sonunda, O-Haru kendi kararıyla şehirlerarası yoldaki Hishitomi Restoranı’ndan yemek getirtti. Bir şişe de <i>sake</i> çıkarınca Okubata pek keyiflendi. Saat dokuz olduğunda hâlâ konuşuyordu. Sonunda kalkıp gittiğinde Taeko, “O-Haru Kalfa öyle kafana göre şeyler yapma bir daha!” dedi aksi aksi. “O adama biraz yüz verecek olursan tepene çıkar!” Taeko böyle söylemesine rağmen daha az önceye kadar dostça konuşup duruyordu, O-Haru niye azar işittiğini bir türlü anlayamadı.</p>

  <p>Tam da Taeko’nun düşündüğü gibi hiç beklemediği bir misafirperverlikle karşılaşan Okubata, iki-üç gün sonra tekrar geldi. Akşam yemeğinde yine Hishiman’dan sipariş edilen yemeği yedi. Saat on olduğunda hâlâ kalkacağı yoktu. En sonunda, “Burada kalayım,” deyince O-Haru telefon açarak, Sachiko’dan izin aldıktan sonra, “Size biraz küçük gelecek ama...” diyerek hastanın ve hemşire Mito’nun yattığı sekiz <i>tatami</i>’lik odaya Yukiko’nun orada kalırken kullandığı döşeği yaydı. Okubata gece orada kaldı. O-Haru da o gece eve dönmedi, oradan bir şeyler bularak yan odada kendine yatacak bir şey hazırladı, orada uyudu. Ertesi sabah, Taeko geçen gün kendisini azarladığı için, “Ekmek çıkarabilsem iyi olacaktı ama efendim, hiç kalmamış,” diyerek özellikle sadece siyah çay ve meyve çıkarmakla yetindi. Okubata ağırdan alarak bunları yiyip gitti.</p>

  <p>Birkaç gün sonra Taeko taburcu oldu. Kōrokusō’daki dairesine döndü. Bir süre daha istirahat etmesi gerekiyordu. O-Haru her gün sabah erkenden Ashiya’dan gelerek, gece geç saatlere kadar yanında kaldı, yemeğini, diğer işlerini yaptı. Tüm bunlar olurken bahar geçmiş, ne normal kiraz çiçeği ne katmerlisi kalmış hepsi dalından düşüp gitmişti. Kigurō Kabuki Tiyatrosu da Osaka’dan ayrılmıştı. Taeko’nun iyice ayaklanıp dışarı çıkabilmesi mayısın sonunu buldu. Neyse ki o arada Teinosuke’nin tavrı yavaş yavaş yumuşamıştı. Açıkça “affedilip geri kabul” edildiğini söylemese de eve gelip gitmesine ses çıkarmadı. Taeko haziran boyunca hemen her gün Ashiya’ya gelerek yemeğini orada yedi. Beslenmesine dikkat ederek, hastalığın etkilerini bir an önce üzerinden atmaya çalıştı.</p>

  <p>Tüm bunlar olurken Avrupa savaşı dünyayı sarmaya başlamış, mayısta Almanya, Hollanda’ya, Belçika’ya ve Lüksemburg’a saldırmış, Dunkirk Faciası yaşanmış, haziranda da Fransa teslim olmuş, Compiègne’de ateşkes imzalanmıştı. Avrupa bu haldeyken, Stolz’lar ne durumdaydı acaba? “Hitler halleder ben inanıyorum, savaş çıkmaz,” diyen Bayan Stolz’un tahminleri tamamen boşa çıkmıştı. Böyle büyük bir savaşın çıkmasına dair şimdi neler hissediyordu acaba? Oğlu Peter de artık Hitlerjugend’e katılacak yaşa gelmişti belki. Kim bilir babaları Bay Stolz da, askere çağrılmıştı. Peki şimdi onlar Bayan Stolz, Rosemarie, ülkelerinin o görkemli zafer sarhoşluğunu yaşadığı bu dönemde, ailelerinin derdine düşmemişler miydi? Sachiko’lar kendi aralarında tüm bunları konuşuyorlardı. Avrupa ana karasıyla doğrudan bağlantısı olmayan İngiltere, yakında Alman ordusunun hava saldırılarına maruz kalacak gibi gözüküyordu. Londra’nın banliyösünde yaşadığını duydukları Katharina da böylece Sachiko’ların sohbetlerinde yerini almıştı. Gerçekten, insanın başına ne geleceği asla bilinemiyordu. Daha yakın zamana kadar Japonya’da kovuk kadar küçücük bir evde yaşayan göçmen bir Rus kızı, İngiltere’ye gidiyor, bir anda büyük bir şirketin patronunun eşi olmaya kadar varıyor, şato gibi bir evde insanları kıskandıracak kadar şatafatlı bir yaşama başlıyordu. Sonra göz açıp kapayıncaya kadar zaman geçmeden şimdi de, tüm İngiliz halkının başında şimdiye kadar hiç görülmemiş bir felaket dönüp duruyordu. Alman ordusunun hava bombardımanının özellikle Londra bölgesinde yoğunlaşacağı tahmin edilebilirdi. Katharina’nın şato gibi evi, bir sabah yerle bir olarak küle dönüşebilirdi. O kadarla geçiştirebilirse neyse. Ama yiyecek içecek bir şey bulamayacağı, üzerine alacak bir şey olmadığı durumlara bile düşebilirdi. Olasılıkla İngiltere’dekiler dehşetle hava saldırılarının başlamasını bekliyorlardı. Acaba Katharina şimdi o uzak Japon semalarına özlem duymuyor muydu? Kim bilir, belki de Shukugawa’daki o basit, sade evlerindeki annesini, ağabeyini aklına getirerek, keşke ben de orada olsaydım diye hayıflanıyordu.</p>

  <p>“Koisan, Katharina’ya bir mektup yazsan...”</p>

  <p>“Hı hı. Ağabeyini gördüğümde adresini sorar öğrenirim.”</p>

  <p>“Stolz’lara da yazsak iyi olur. Mektubu Almancaya çevirecek birini bulabilir miyiz?”</p>

  <p>“Yine Bayan Hening’den rica etsek olmaz mı?”</p>

  <p>Bu konuşmalarının üzerinden çok geçmeden, Sachiko, bir an evvel Bayan Hening’e çevirtme düşüncesiyle Bayan Stolz’a bir buçuk yıl aradan sonra uzun bir mektup yazdı.</p>

  <p class="bosluk"/>

  <p class="p13">Almanya’nın görkemli zaferleri, bir dost ülke olarak bizlere de aynı sevinci yaşatıyor.</p>

  <p class="p13">Gazetede Avrupa savaşını her okuduğumuzda sizleri merak ediyor, hep sizlerden bahsediyoruz. Bizler her zamanki gibiyiz. Japonya için de, Çin meselesi bir türlü yatışmadı. Gerçek bir savaşa sürüklenmekten korkuyoruz. Sizinle komşuluk yaparken sabah akşam birbirimize gidip geldiğimiz zamanları hatırladıkça, bu kadar kısa bir süre içinde dünyanın bu kadar değişmesinden şaşkınlık duyuyoruz. Umarım tekrar o güzel günler geri gelir diye özlemle bekliyoruz. Sizler o korkunç sel faciasını yaşadığınız için belki Japonya’ya dair kötü intibalarınız kalmış olabilir ama bu tür şeyler dünyanın hangi ülkesinde olursa olsun vukuu bulabilir. Bu yüzden olanları unutun, sulh sağlandığında yine Japonya’ya gelin lütfen. Biz de hayatımızda bir kez olsun Avrupa’yı görmeyi yürekten istiyoruz. Kim bilir, sizi Hamburg’da evinizde ziyarete geliriz. Özellikle kızımızın piyanoyu daha iyi öğrenmesini istiyoruz, koşullar izin verdiğinde Almanya’ya müzik eğitimi almaya göndermeyi umuyoruz.</p>

  <p class="bosluk"/>

  <p>Bunları yazarak ayrı bir postayla Rosemarie’ye ipek ve yelpaze göndereceğini not olarak ekledi. Ertesi gün, yazdıklarını alarak Bayan Hening’e gitti, çevirmesini rica etti. Birkaç gün sonra Osaka’ya gitme fırsatını bulduğunda, Shinsaibashi-suji’deki, Minoya mağazasına giderek dans yelpazesi aldı. Bunu krepdöşin kumaşıyla birlikte küçük bir pakete koyarak postayla Hamburg’a gönderdi.</p>

  <p>Haziran başında bir cumartesi günü, Teinosuke, Yukiko’dan eve bakmasını isteyerek Etsuko’yu da ona emanet etti. Karısını alarak Nara’ya götürdü. Baş başa yeşillenmiş ağaçları, doğayı seyretmeye gittiler. Geçen seneden beri iki kız kardeşinin başından bir sürü şey geçtiği için karısı hiç rahat nefes alamamıştı. Bu geziyi biraz da karısının tüm yaşadıklarını düşünerek planlamıştı. Ama asıl uzun süreden beri ilk kez aralarına hiçbir şey girmeden karısıyla baş başa kalmak istemişti. Cumartesi gecesi Nara Hotel’inde kaldılar. Ertesi sabah Kasuga-Jinja Tapınağından Sangatsu-dō, Daibutsu-den’e geçerek Nishinokyō’yu dolaştılar.</p>

  <p>Öğle sularında Sachiko’nun kulağının arkası kızarıp kabardı, kaşınmaya başladı. Kızarmış yere saçı değdikçe kaşıntı dayanılmaz bir hale geliyor, kurdeşen dökmüş gibi kaşınıyordu. Sabahtan beri yeşillikler içinde dağ bayır dolanıyorlardı. Sachiko, beş-altı kez bir ağacın altında durmuş, elinde Leica’sıyla gezen Teinosuke için poz vermişti. Belki o sırada bir sinek sokmuştu. Sachiko bu mevsimde kırlarda dolaşırken böceklerden korunmak için yanında bir şey getirmesi gerektiğini düşünerek yanında bir şal olsun taşımadığından pişmanlık duydu. Akşam otele döndüklerinde, birini eczaneye fenollü merhem aldırmaya gönderdiler. Gönderdikleri kişi, “İstediğiniz ilaç yoktu efendim,” diyerek, Moskiton alıp dönmüştü. Fakat Moskiton bir işe yaramamıştı. Sachiko, gece ilerledikçe iyice kaşınmaya başlamış, gece boyu gözünü kırpmamıştı. Ertesi sabah otelden ayrılmadan önce bir kez daha şehre birini göndererek çinko merhemi aldırdılar. Çıkmadan kaşınan yere sürdüler. Öyle ayrıldılar.</p>

  <p>Sachiko, dosdoğru ofisine giden kocasından Uehon-machi’de ayrılarak tek başına Ashiya’ya döndü. Akşamüzerine doğru kaşıntısı dinmeye başladı. Her zamanki saatinde eve dönen kocası, aklına bir şey takılmış gibi, “Kulağını bir gösteriver,” diyerek Sachiko’yu verandaya ışık alan yere götürdü. Kabaran yeri iyice inceledikten sonra, “Hımm, bu sinek değil, tahtakurusu,” dedi. Sachiko, “Tahtakurusu nereden gelmiş olabilir ki?” diye sorunca, “Nara Hotel’in yatağından, benim de sabahtan beri buram kaşınıyor bak,” diyen kocası iki kolunu sıvayarak ısırıkları gösterdi: “Bak tahtakurusu ısırığı bu. Senin kulağında da iki yerde var,” dedi. Sachiko, aynayı kulağına tutup bakınca sahiden öyle olduğunu gördü.</p>

  <p>“Gerçekten, öyle! Ah ne otel! Ne biraz nezaket gösterdiler ne de doğru düzgün bir servisleri vardı. Ama tahtakurusu çıkması! Gerçekten korkunç bir yer!”</p>

  <p>Sachiko o güzelim hafta sonu tatillerinin bir tahtakurusu yüzünden bozulduğunu düşündükçe Nara Hotel’e kızıp köpürmeye devam ediyordu.</p>

  <p>Teinosuke karısına, “En kısa zamanda tekrar bir seyahate çıkarak bu durumu telafi edelim,” dedi ama haziran ve temmuz ayları öyle bir fırsat bulamadan geçip gitti. Ağustos sonunda Teinosuke’nin Tokyo’ya gitmesi gerekince Osaka’dan Tokyo’ya uzanan Pasifik Okyanusu boyundaki Tokaidō hattının geçtiği bir yerlere gitmeyi önerdi. Sachiko’nun da epeyden beridir aklında beş gölden oluşan Fuji-Goko Gölleri bölgesine seyahate gitmek vardı. Teinosuke önden yola çıkarak Tokyo’ya gitti. Sachiko da iki gün ardından çıkacak, Hamaya Hanı’nda buluşacaklar, dönüşte Tokyo Shinjuku’dan binerek, Fuji Dağı’nın güneydoğusunda bulunan Gotenba’ya geçeceklerdi. Teinosuke, “Bu yaz vakti biletini üçüncü sınıftan al. Sıcağı içeride tutan perdeler falan da yok, rüzgâr püfür püfür içeri giriyor, o yüzden ikinci sınıftan daha serin olur,” dedi. Sachiko kocasının sözünü dinleyerek Osaka’dan Tokyo’ya giderken, biletini üçüncü sınıfta, yataklının alt ranzasından aldı.</p>

  <p>Sachiko’nun yola çıktığı gün hava saldırısı tatbikatı vardı. Hayatında ilk kez, kovaları elden ele geçirerek, yerine ulaştıran bir grubun içinde buldu kendini. Üzerinde bunun yorgunluğu mu kalmıştı, bilmiyordu ama trende uykuya dalar dalmaz rüyasında hava saldırısı tatbikatını görmeye başlıyordu. Uyanıyor, sonra tekrar daldığında aynı rüyayı görmeye devam ediyordu. Rüyasında gördüğü yer Ashiya’daki evinin mutfağına benziyordu. Fakat kendi mutfaklarından daha lüks bir Amerikan mutfağıydı. Her taraf fayans ve beyaz badanaydı, pırıl pırıl parlıyordu. Mutfakta, sayısız porselen ve cam mutfak eşyaları dizilmişti. Tüm bunlar hava saldırısı uyarı sireni duyulduğunda şangır şungur etmeye başlıyorlar, durdukları yerde parçalanıp kırılıyorlardı. Işıl ışıl parıldayan kırıklar her yere yayıldığı için, “Yukiko’cuğum, Etsuko’cuğum, O-Haru Kalfa, dikkat edin çok tehlikeli, buraya gelin!” diye bağırıyor, oradan yemek odasına kaçıyorlardı. Bu sefer, bardak takımlarının durduğu büfedeki kahve, çay fincanları, bira kapları, kadehler, şarap, viski şişeleri şangır şungur kırılıp parçalanıyordu. “Dikkat edin burası da çok tehlikeli!” diye bağırıyordu. Hep birlikte yukarı kaçtıklarında, bu sefer ampuller şangır şungur patlıyordu. En sonunda herkesi sadece ahşap şeylerin olduğu bir odaya götürüyor, her şey biraz sakinleşir gibi olunca birdenbire uyanıyordu. Aynı rüyayı defalarca gördü, sonunda hava aydınladı. Sabah olunca birileri kompartımanın penceresini kaldırdı. O sırada, trenin kömür külleri sağ gözüne kaçıverdi. Ne yaparsa yapsın geçiremedi, gözünden yaşlar akıp durmasını engelleyemedi.</p>

  <p>Saat dokuzda Hamaya Hanı’na vardı. Teinosuke sabah erkenden iş için çıkmıştı. Sachiko, bir önceki gecenin uykusuzluğunu üzerinden atmak için bir yatak serdirip uzandı. Fakat gözkapağının içinde bir şeyler kalmıştı, gözünü kırpıştırdıkça cam acıyor, gözünden yaşlar akmaya başlıyordu. Gözünü yıkadı olmadı, göz merhemi sürdü olmadı. Sonunda hanın başkâhyasından, kendisini oralardaki bir doktora götürmesini istedi. Doktor gözünde kalan şeyi çıkardı, sağ gözüne bir bandaj koyarak, “Bugün gün boyunca gözünüzden çıkarmayın. Yarın sabah tekrar uğrarsınız,” dedi.</p>

  <p>Teinosuke öğleyin döndüğünde karısının gözündeki bandajı görür görmez, endişeyle, “Ne oldu?” diye sordu. Sachiko olanları anlatarak, “Senin yüzünden neler geldi başıma! Bir daha üçüncü sınıf yataklıya adımımı atmam!” dedi. Teinosuke, “Biz ikinci balayımızı yapalım derken nedense hep bir şeyler oluyor! Bak Nara’dan beri böyle!” diye işi şakaya vurarak konuştu. “Şimdi tekrar çıkıp döneceğim. Bugün içinde işleri toparlayıp yarın sabah erkenden yola çıkarız diyordum. Peki gözün ne kadar daha böyle kalacak?’ diye sordu. “Bandajı bugün taksam yetermiş. Eğer dikkat etmezsem gözüme zarar gelirmiş. Doktor yarın sabah bir kontrole gitmemi istedi. Yarın sabah erkenden çıkacaksak nasıl yaparız?” diye sordu. Teinosuke, “Gözüne çöp kaçmış o kadar. Bir şey yok. Doktorlar alacakları paraya bakarlar, o yüzden hep böyle derler. Bugün düzelir gözün,” dedi. Sonra çıktı.</p>

  <p>Sachiko, kocası dışarıdayken Shibuya’ya ablasına telefon açtı: “Durum böyle böyle... Sabah geldim. Sadece bugün buradayım. Gözümdeki bandajdan biraz içim sıkılıyor. Sana zor olamayacaksa buraya gelmez misin?” diye sorduğunda ablası, “Çok görüşmek isterdim ama hiç müsait değilim,” diye cevapladı. Ardından Sachiko’ya olanlardan sonra durumun nasıl olduğunu sordu. “Her şey öncesi gibi. Aileden kesinkes atma meselesini yeniden düşündük. Açık açık değil ama eve girip çıkmasına izin verdik,” diye anlattı. “Daha fazlasını telefonda anlatamam ama yakın zamanda tekrar gelirim nasılsa,” dedikten sonra vedalaşarak telefonu kapattı.</p>

  <p>Yapacak bir şey bulamayıp canı çok sıkılan Sachiko, güneşin biraz inerek yolların gölgelenmesini bekledi, sonra da Ginza’ya doğru yürüyüşe çıktı. Daha önce de bir kez seyrettiği <i>History Is Made at Night</i> [Tarih Gece Yazılır] adlı 1937 yapımı romantik Amerikan filminin oynadığını gördüğünde izlemek istedi. Tek gözle izlediğinden mi Charles Boyer’in yüzü anlaşılmıyor, o büyüleyici gözleri her zamanki gibi yakışıklı gözükmüyordu. Sonunda filmin ortasında bandajını çıkardı. Öyle izlemeye devam etti. Arada gözü düzelmişti. Hem sulanmıyordu da.</p>

  <p>Akşam kocasına, “Sahiden tam da dediğin gibi... Düzeldiği halde, doktorlar hep böyle yapıyor. Bir gün daha olsun işlerini uzatmak istiyorlar, değil mi,” dedi.</p>

  <p class="bosluk"/>

  <p>Karıkoca, ertesi gün ve ondan sonraki gün, iki gece Kawaguchi-kō Gölü kıyısındaki Fuji View Hotel’inde kaldılar. Bu sefer yaptıkları ikinci balayları, Nara’da olanları telafi etmişti. Sıcak Tokyo’dan kaçarak temiz ve serin sonbahar havasının iyice tadını çıkardılar. Arada göl kıyısında dolaştılar. Bazen, ikinci kattaki odalarında yatağa uzanarak pencerelerinden görünen Fuji Dağı’nı seyrettiler. Her ânından keyif aldılar.</p>

  <p>Sachiko gibi Kamigata’da doğmuş, Tokyo’nun bulunduğu Kantō bölgesine pek adımını atmamış birinin Fuji Dağı’na karşı duyduğu his, bir açıdan ecnebilerin buraya karşı hissettikleri tanımlanamaz özlemi hatırlatıyordu. Tokyoluların anlaması mümkün olmayan bir duyguydu. Sachiko’nun özellikle bu oteli seçmesinin sebebi isminin Fuji View olmasıydı. Buraya geldiğinde gerçekten de Fuji Dağı’nın, otelin hemen karşısında görüldüğünü, yakın bir mesafede olduğunu görmüştü. Sachiko ilk kez Fuji Dağı’nın yanı başında, dağın gün içinde zamana göre değişen görüntüsünün tadını sabah akşam gönlünce çıkarıyordu. Otelin mimarisinin düz keresteden cilasız klasik Japon evi tarzında olması Nara Hoteli’ni hatırlatıyordu. Bunun dışındaysa en ufak bir benzerliği yoktu. Nara Hoteli düz keresteden yapılsa da çok eski ve kirlenmişti; karanlık, kasvetli bir havası vardı. Buranın duvarlarından ahşap sütunlarına kadar, her köşesi yepyeniydi, insana ferahlık veriyordu. Bunun bir sebebi yapılmasının üzerinden çok geçmemiş olmasıydı, diğer bir sebebi ise dağ havasıydı.</p>

  <p>Sachiko geldiklerinin ertesi günü öğle yemeğinden sonra, biraz yatağa uzanıp gözlerini tavana dikmişti. Böyleyken bile bir pencereden Fuji’nin zirvesi, diğer bir penceredense gölün oynaşan dalgaları görünüyordu. Nedense daha adımını bile atmadığı İsviçre göllerinin manzarasını düşündü, İskoç şair Lord Byron’un “Chillon Mahkûmu” şiiri aklına geldi. Japonya’da değil de sanki başka bir ülkedeymiş gibi hissetti. Onda bu hissi yaratan, bakışlarının takıldığı dağın görüntüsü, suyun farklı rengi değildi. Tenine değen havanın etkisiydi. Kendini berrak serin göl suyunun altındaymış gibi hissetti. Sanki ferahlatıcı bir şey içermişçesine temiz havayı kana kana içine çekti. Gökyüzünde bulutlar süzülüp gidiyor, onlar geçtikçe oda arada bir gölgeleniyor, sonra tekrar aydınlanıyordu. O sırada odanın düz ahşap duvarlarının aydınlığı içine bir ferahlık veriyordu. Yakın zamana kadar yazın buraya doluşmuş tatilcilerle tıka basa dolu olan bu yer, ayın yirmisi geçince sakinliğe bürünmüştü. O gün otelde kalan pek kimse yoktu. O kocaman otel tamamen sessizdi. Durup kulak verse bile tek çıt duyulmuyordu. O sakinliğin içinde, güneşin defalarca bulutların ardında kalmasını sonra içerinin tekrar aydınlamasını izlerken, zaman denen şeyin varlığını unutmuştu.</p>

  <p>“Baksana...” dedi Sachiko.</p>

  <p>Kocası da onunla benzer hisler içinde görünüyordu. Yan taraftaki yatakta uzanmış her yanı kaplayan sükûnetin tadını çıkararak uzun süre konuşmadan tavana gözlerini dikip kalmıştı. Şimdi de kalkarak Fuji’nin gözüktüğü pencereye doğru gitmişti.</p>

  <p>“Baksana... İlginç bir şey var... Bir bakıver,” diye tekrar etti.</p>

  <p>“Ne ki?” diyen Teinosuke arkasını döndüğünde, Sachiko’nun yatakta yarı beline kadar doğrularak, başucundaki sehpanın üzerinde duran nikel kaplama termosun yüzüne baktığını gördü.</p>

  <p>“Biraz buraya gelip baksana... Termostaki yansımayı görüyor musun? Oda sanki kocaman bir saray gibi görünmüyor mu?”</p>

  <p>“Öyle mi? Göstersene, nerede?”</p>

  <p>Termosun parlak yüzeyi sanki bir dev aynası gibi aydınlık odadaki her şeyi en ufak ayrıntısına kadar yansıtıyordu. Her şey eğik bükük gözüktüğünden oda sanki sonsuza kadar uzanan yüksek tavanlı çok geniş bir yer gibi gözüküyor, yatağın üzerindeki Sachiko’nun görüntüsü de tam aksine küçücük, iyice uzaktaymış gibi duruyordu.</p>

  <p>“İşte! Şu halime bak!”</p>

  <p>Sachiko böyle diyerek başını sallıyor, kollarını açıyordu. Dev aynasındaki görüntüsü de uzaktan başını sallıyor, kollarını açıyordu. Oradan bakınca sırça bir fanusta yaşayan bir periye, belki de ejderha kralın kızına ya da saraydaki bir prensese benziyordu.</p>

  <p>Teinosuke’ye, karısının bu çocuksu halini yıllardır ilk kez görüyormuş gibi geldi. Karıkoca sanki sessizce aralarında anlaşmışlar, on yıl önceki balaylarına dönmüşlerdi. O zaman da aynı bölgedeki Fujiya Hotel’de kalmışlardı. Ertesi gün de Ashino-kō Gölü kıyısında arabayla dolaşmışlardı. İçinde bulundukları ortamın benzerliği onları kendiliğinden geçmişe döndürmüştü.</p>

  <p>“Bundan sonra da ara ara böyle seyahate çıkalım,” diye fısıldamıştı Sachiko o gece kocasının kulağına. Teinosuke de aynı fikirdeydi. Karıkocanın yataktaki sohbetlerinin sonunda gerçek dünya kendini göstermiş, kızlarından, kardeşlerinden bahsetmişlerdi. Sachiko, kocasının keyfinin bu kadar yerinde olmasını fırsat bilerek usulca Taeko konusunu açmıştı, “Artık sen de bir görüşsen,” dediğinde, “Hıı, tamam,” diyen kocası hemen rıza göstermişti. “Koisan’a biraz sert davrandım. O karakterde birine biraz sert davranırsan, iyice tersine döner, başımıza daha çok dert açar. Bundan sonra elimden geldiğince onu da Yukiko’dan ayırmamaya çalışacağım,” demişti.</p>


  <h2 id="sigil_toc_id_87">Yirmi altıncı bölüm</h2>

  <p>İkinci balaylarında o gece konuştukları gerçekleşti. Teinosuke uzun zamandan sonra Taeko’yla görüştüğünde eylül ayı gelmişti. O zamana kadar da, eve girip çıkmasına izin veriliyordu ancak Teinosuke’nin gözüne gözükmemesine dikkat ediyorlardı. O gün keyifle hep birlikte akşam yemeğine oturdular. Karıkoca, kızları ve kız kardeşleri, beşi birden masanın çevresinde yerlerini almışlardı. Sachiko ve Yukiko, hâlâ O-Haru’dan duydukları Okubata’nın yaşlı kâhyasının sözlerini akıllarından çıkaramamışlardı. Taeko’ya karşı şüpheleri tamamen geçmemişti. Ancak ikisi de o nahoş konuyu unutmaya karar vermişlerdi. Duyduklarını Teinosuke’ye söylememiş, Taeko’ya da konuyu açıp hesap sormamışlardı. Olanlarda kendi suçları da olduğunu düşünerek ellerinden geldiğince kardeşlerine sevgiyle yaklaşarak hepsinden farklı olan bu kardeşlerinin kalbine bir nebze olsun çekidüzen vermeye çalıştılar. Öyle konuşup karar verdikleri bir şey değildi. İkisi de kendiliğinden böyle davranmaya başlamışlardı.</p>

  <p>Yemek masasının ortamı çok sıcaktı, son zamanlarda iyice kasvete bürünmüş olan ev eski neşesine kavuşmuş gibiydi. Büyükler <i>sake</i>’yi her zamankinden daha çok kaçırmışlardı. “Koisan, bu akşam burada kal,” dedi Etsuko. Onun ardından Teinosuke’ler de ısrar ettiler. Sonunda Taeko o gece orada kalmaya karar verdi. Etsuko sevinçten havalara uçtu, “Koisan, bu gece benim odamda sen, ben, ablam birlikte uyuyalım!” diyerek böyle zamanlarda hep yaptığı gibi heyecandan yerinde duramadı.</p>

  <p>Taeko, eski etkileyiciliğine tekrar kavuşmuştu. Hastalandığı zaman Sachiko’nun gördüğü çökmüş, yorgun hali; cildinin çamurumsu, yumuşak görünüşü, zührevi bir hastalıktan mustaripmiş gibi görünen rengi düzelmişti. Hatta o zaman derisi öyle sarkmıştı ki, Sachiko artık eski haline dönemez, diye düşünmüştü. Şimdi tekrar canlı, hayat dolu eski Taeko olmuş, yanakları da tekrar toplanmış, sağlıklı bir hal almış, o modern kız görüntüsüne geri dönmüştü.</p>

  <p>Teinosuke, aile büyükleri olarak eniştelerinin ne diyeceğini düşünerek Taeko’nun ayrı bir evi olmasını istemişti. Taeko, Kōrokusō’daki dairesine yatmaya gidiyor, günün yarısını ise Ashiya’da geçiriyordu. Eskiden onun odası olan üst kattaki altı <i>tatami</i>’lik odayı tekrar ona vermişlerdi. Son zamanlarda odasına kapanıp güzel ışık alan pencerenin altında hiç durmadan dikiş makinesinin başında günlerini geçiriyordu. Sachiko’nun onun için aldığı siparişleri yapıyordu. Taeko Batı tarzı terziliği seviyor, nefes almadan çalışıyordu. Akşam yemeğini bile şöyle bir atıştırıp tekrar yukarıya odasına çıkıyordu. Sachiko mümkün olduğunca Taeko’nun Okubata’ya ekonomik olarak yük olmamasına çalışıyor, ne sipariş bulursa alıp geliyordu. Var gücüyle çalışan Taeko’nun halini görünce içi sevgiyle doluyordu. Kız kardeşi çalışkan, aktif, bir şey yapmadan duramayan biriydi. Bazen yolunu kaybediyor, kötü yöne gittiği oluyordu. Ama Sachiko yol gösterilirse doğru yola gireceğine inanıyordu. Yetenekliydi, marifetliydi. Göz açıp kapayıncaya kadar hiç yoktan bir şeyler yaratabilirdi. Japon dansı yaparken de iyiydi, yapma bebek yapımında da öyle, Batı tarzı terzilikte de... Daha otuz yaşına bile gelmemiş kaç kadın bu kadar çok şeyi yapabilirdi?</p>

  <p>Taeko’nun yanına gelen Sachiko, “Koisan, çok sabırlısın,” dedi. Akşam saat sekize dokuza kadar dikiş makinesinin sesi durmamıştı. “Etsuko uyuyamıyor, artık bırak. Çok çalışırsan sırtın da tutulacak.”</p>

  <p>“Hıı. Bugün bitireyim diyordum...”</p>

  <p>“Yarın yaparsın. O kadar para kazanmasan da olur, değil mi?”</p>

  <p>Taeko kıkırdayarak, “Aslında biraz param olsun istiyorum,” dedi.</p>

  <p>“Para gerekirse bana söyle... Tamam mı Koisan? En azından el harçlığını veririm.”</p>

  <p>Kocası bir mühimmat şirketiyle çalışmaya başladığından beri, Sachiko’nun da eli rahata kavuşmuş, ev harcamalarında daha esnek olmaya başlamıştı. Yukiko’nun masraflarını da eniştelerinden pek bir şey almadan, kendileri üstlenmişlerdi. Kocası, Yukiko’ya bakıyorsak, Taeko’ya da bakalım, demişti. Sachiko şimdi uygun bir fırsatını bulunca kardeşine durumu böyle açmıştı. Taeko her zamanki gibi geçiştirmiş, öyle önerisinin üstüne atılmamıştı. Nedense başkasından yardım istemek gururuna dokunuyor görünüyordu.</p>

  <p>İyileştikten sonra Taeko’nun, Okubata ile arasının nasıl olduğu konusunda, Sachiko’nun da, Yukiko’nun da hiçbir fikri yoktu. Taeko, hemen her gün düzenli olarak Ashiya’ya gelip gidiyordu. Akşamüzeri gelerek gece geç saatlere kadar kaldığı da oluyordu, sabahtan gelerek akşamüzeri çıkıp gittiği de. Ama mutlaka uğruyordu. Günün yarısını başka bir yerlerde geçiriyordu. O zaman zarfında Küçük Efendi Kei’yle görüşüyor muydu, yoksa başka biriyle mi buluşuyordu bilmiyorlardı. İki ablası da gizliden gizliye endişelenseler de, açık açık sormuyorlardı. Ablaların isteği Okubata’nın yaşlı kâhyasıyla aynıydı: Durum madem buralara kadar gelmişti, Küçük Efendi Kei’yle bir araya gelmelerini umuyorlardı. Sachiko’lar, aceleyle hareket etmenin doğru olmadığını bildiklerinden bir şey yapmıyor, o arada Taeko’nun hislerinin değişmesi için dualar ediyorlardı.</p>

  <p class="bosluk"/>

  <p>Ekim ayının başlarında bir gün Taeko, Okubata’nın belki Mançurya’ya gideceğini söyledi.</p>

  <p>“Ne? Mançurya’ya mı!” Sachiko da Yukiko da bir ağızdan böyle konuştu.</p>

  <p>Taeko gülerek, “Ben de şaşırdım. Tam bilmiyorum ama...” diye başladı, ardından şöyle anlattı: “Mançurya’dan bir hükümet görevlisi Japonya’ya gelmiş. Mançurya imparatorunun hizmetinde çalışacak yirmi-otuz Japon toplayıp götürecekmiş. Hizmetinde çalışmak desem de, öyle tören bakanlığında ya da saray nazırlığında yüksek düzey bir görev değilmiş. Sadece imparatorun yanında çalışıp ayak işlerini yapacak uşak falan arıyorlarmış. Bu nedenle zeki olsun, eğitimli olsun gibi özellikler aramıyorlarmış. Sadece soyu sopu belli, burjuva kökenli, eli yüzü düzgün, oturup kalkmasını bilen birilerini istiyorlarmış. Kibar, terbiyeli, tam öyle bir küçük efendi gibi olursa, kafası çok çalışmasa da olurmuş. Bu söylenenler tam Kei’yi tarif ediyor gibi. Kei’nin ağabeyleri de, ‘Madem böyle bir şey var, kabul et, Mançurya’ya git. İmparatora hizmet etmek iyi bir şey. Zor bir iş gibi görünmüyor. Keisaburō, tam sana uygun. Eğer Mançurya’ya gitmeye karar verirsen, veda partinde seni bağışlayarak aileye geri alacağız,’ demişler.”</p>

  <p>“Çok güzel bir haber. Peki Küçük Efendi Kei bu işe ikna oldu mu?”</p>

  <p>“Daha ikna falan olmadı. Dışarıdan insanlar ağız birliği etmiş ısrar edip duruyorlar da, kendisinin ağzından olur lafı çıkmadı.”</p>

  <p>“Eh öyle olması doğal. Senba’lı bir küçük efendi, kalkıp ta Mançuryalara kadar gitsin...”</p>

  <p>“Öyle ancak Kei’nin eli bu aralar çok sıkışık. Artık o kaldığı eve bile gücü yetmiyor, o kadar zor durumda. Fakat bu durumda olmasına rağmen Osaka’da onu yanına alıp çalıştıracak biri çıkmıyor. Daha fazla da düşecek hali yok ya. Neyse, böyle bir fırsat kolay kolay tekrar karşısına çıkmaz.”</p>

  <p>“Eh, orası da doğru. Hem böyle bir işi herkes yapamaz. Ancak Küçük Efendi Kei gibi biri olmalı.”</p>

  <p>“Evet, öyle sahiden! Maaşı da epey dolgunmuş. Ben de var gücümle razı etmeye çalışıyorum. ‘Hem o kadar uzun uzadıya da gitmiyorsun. Bir-iki yıl içinde, ağabeylerin de yumuşar. İnsanların gözünde güven kazanırsın. Bir denesen,’ deyip duruyorum.”</p>

  <p>“Tek başına giderse zor olur. Yaşlı kâhyası da onunla gitse?”</p>

  <p>“Birlikte gitmek istiyormuş ama çocukları, torunları olduğundan, ta Mançurya’ya kadar gitmesi mümkün değilmiş.”</p>

  <p>“Koisan, peki ya sen onunla birlikte gitsen?” dedi Yukiko.</p>

  <p>Küçük Efendi Kei’nin şöyle bir düze çıkması için bu kadarını olsun yapabilirsin, değil mi?”</p>

  <p>“Şey...” diyen Taeko’nun yüzünden istemediği anlaşılıyordu.</p>

  <p>“Mesela altı ay olsun git. Oraya alışana kadar kalırsın, o kadar. Senin onunla birlikte gideceğini bilirse, gitmeye karar verebilir. En azından ona yardım etmiş olacaksın, ne dersin?”</p>

  <p>“Sahiden! Öyle yapsan,” diye Sachiko da destekledi.</p>

  <p>“Hem o zaman Küçük Efendi Kei’nin ağabeyleri de sana minnettar kalırlar,” dedi Yukiko.</p>

  <p>“Ben... bunun Kei’den ayrılmak için tam fırsatı olduğunu düşünüyorum,” dedi Taeko alçak ama kesin bir sesle. “Böyle devam edersek sonunda hiçbir zaman ilişkimizi kesip bitiremeyeceğiz. Eğer tek başına Mançurya’ya gitmeyi kabul ederse en iyisi olacak. Öyle yapması için elimden geleni yapıyorum ama Kei’nin aklında bu olduğu için ne yaparsam yapayım gitmeyecek herhalde.”</p>

  <p>“Baksana Koisan,” dedi Sachiko. “Biz seni zorla Kei’yle evlendirmeye çalışmıyoruz. Sadece bu seferlik yanında git. Altı ay olur, bir yıl olur birlikte kalın. Oraya alıştığına kanaat getirdiğinde, istemezsen dönüp gelirsin, olmaz mı?”</p>

  <p>“Ta Mançuryalara kadar kalkıp onunla gidersem, sonra bir daha ayrılmamız mümkün olmaz.”</p>

  <p>“Tamam da, o zaman olanı kabullenmesini sağlar, hâlâ anlamıyorsa kaçıp geri gelirsin, olmaz mı?”</p>

  <p>“Öyle bir şey olursa, her şeyi gözden çıkarıp ardımdan gelir!”</p>

  <p>“Belki de öyle fakat şimdiye kadar senin için yaptıklarını düşünürsen ayrılacaksan ayrıl tamam. En azından bu kadarcık olsun bir fedakârlık gösterebilirsin bence.”</p>

  <p>“Benim Kei’ye öyle bir gönül borcum yok!”</p>

  <p>Sachiko daha fazla konuşursa işin sonunun ağız dalaşına varacağından endişelenerek ardını getirmedi.</p>

  <p>“Gönül borcun olmadığını nasıl söyleyebilirsin?” diye Yukiko konuşmayı sürdürdü. “Senin sevgili Kei’ciğinle ne kadar uzun zamandır görüştüğünüzü cümle âlem, herkes bilmiyor mu?”</p>

  <p>“Ne zamandan beri onu başımdan atmaya çalışıyorum ya! Ama o sülük gibi yapışıp peşimden ayrılmıyor. Bunda gönül borcu nerede! Sadece başıma dert oluyor!”</p>

  <p>“Koisan ekonomik olarak da Küçük Efendi Kei’ye yük olduğun doğru değil mi? Böyle dile getirmek olur mu bilmem para konusunda olsun bir borcun yok mu?” diye yüklendi Yukiko.</p>

  <p>“Saçmalama! Böyle bir şey söz konusu bile değil!”</p>

  <p>“Sahiden mi?” dedi Yukiko.</p>

  <p>“Böyle bir şeye mahal vermemek için kendi bileğimin hakkıyla çalışıp kazanıyorum. Para bile biriktirdiğimi sen de bilmiyor musun, Yuki Abla?”</p>

  <p>“Sen böyle söylüyor olabilirsin ama dışarıda böyle düşünmeyenler var. Üstelik ben senin cüzdanını da, hesap defterini de kendi gözlerimle görmedim. Ne kadar biriktirdiğini hiç bilmiyorum,” diye üstüne gitmeye devam etti Yukiko.</p>

  <p>“Bak, en önce Kei’nin öyle para kazanacak bir şey yaptığını düşünüyorsan yanılıyorsun! Asıl ben elimde avucumdakini ondan korumak için ne yapacağımı düşünecek hale geldim!”</p>

  <p>“Madem öyle açıkça soracağım.” Yukiko mümkün olduğunca Taeko’ya bakmamaya çalışarak, sehpanın üzerindeki tek krizantem çiçeğinin durduğu cam vazoyla oynayarak konuşmaya devam etti. Hiç gergin görünmüyordu. Sesi her zamanki gibiydi. Vazoyu tutan ince parmaklarında bir titreme falan da yoktu. “... Geçen kış Kobe’de Tor Road Ronson Kadın Butiği’nden alınan devetüyü mantonu, Küçük Efendi Kei’nin aldığı doğru değil mi?”</p>

  <p>“O zaman da söylemedim mi! Üç yüz elli yen tuttu. Gül renkli kimono üstlüğüyle, boyuna çizgili <i>tatewaki</i> desenli kimonoyu ve çiçekli kimonoyu satarak ödedim.”</p>

  <p>“Fakat Küçük Efendi Kei’nin yaşlı kalfası, Kei’nin ödediğini söylüyor. Tor Road Ronson’un faturasına kadar çıkarıp gösterdi.”</p>

  <p>“...”</p>

  <p>“O viole gece elbisesi bile öyleymiş, değil mi?”</p>

  <p>Öyle birinin söylediklerine kulak asmanızı istemiyorum!”</p>

  <p>“Mesele kulak asmak değil. Yaşlı kadının her söylediğini kanıtlayacak şeyler var elinde. Ona dayanarak konuşuyor. Madem yalan olduğunu söylüyorsun, bunu destekleyecek bir şey, bir hesap defteri olsun göster bakalım!” dedi Yukiko.</p>

  <p>Taeko her zamanki sakinliğini koruyordu, yüzünün rengi hiç değişmedi. Fakat bu söylenenleri duyduğunda, Yukiko’nun yüzüne gözlerini dikip öylece kaldı.</p>

  <p>“Yaşlı kâhya bu durumun yıllardır sürdüğünü söylüyor. Sadece öyle elbise falan da değilmiş. O zaman aldığı yüzük de öyle, <i>konpakt</i> da öyle, broş da öyle diye her bir şeyi hatırlayıp anlatıyor. Küçük Efendi Kei’nin ailesinden atılmasına da, senin için kendi dükkânlarından mücevher yürütmesinin sebep olduğunu söylüyor.”</p>

  <p>“...”</p>

  <p>“Madem Küçük Efendi Kei’den ayrılmayı o kadar istiyordun, şimdiye kadar verdiği her şeyi geri çevirmen gerekmez miydi? Itakura sağken, öyle bir fırsatın olmuştu üstelik...”</p>

  <p>“Evet de, o zaman ayrılmamızı onaylamamıştınız, değil mi!”</p>

  <p>“Biz sizin evlenmenizi istiyorduk, o yüzden onaylamadık. Bir yandan Itakura’yla aranız öyleyken, diğer yandan Küçük Efendi Kei’nin parasını kullandığını bilseydik böyle bir şey söz konusu bile olmazdı.”</p>

  <p>Sachiko, Yukiko’nun söylediklerine tüm kalbiyle katılıyordu. Taeko’ya bu kadarını olsun söylemiş olmanın çok iyi olduğunu düşünmeden edemiyordu. Kendisi tüm bunları üstü kapalı bile ima edemeyecekken, Yukiko’nun böyle açık açık söylemesine bir yandan şaşırıyor, bir kenarda sesini çıkarmadan dinliyordu. Şimdi Yukiko’nun bu halini görünce beş-altı sene önceki bir olayı hatırlamıştı. Yukiko, Eniştesi Tatsuo’yu yakalayarak böyle saldırmıştı. İçine kapanık biri olan kardeşi bir anda inanılmayacak kadar sert bir karaktere bürünmüş, o her zamanki Yukiko’dan eser kalmamış, tamamen sağduyulu bir şekilde Tatsuo’nun yüzüne pat pat her şeyi söylemişti.</p>

  <p>“Tamam belki Kei çalışmıyor olabilir. Ama birinin kendi mağazasından bir şeyler aşırmasına neden olup da, şimdi hiçbir gönül borcum yok diyebilir misin? Bak sakın yanlış anlama! Yaşlı kadın sana bir garez falan duymuyor. Küçük efendisinin tüm bunları yapacak kadar kendini sana adadığını göstermek için bunları anlattı. Senin onunla evlenmeni istiyor. Şimdi artık biz de bu durumu öğrenince, elbette bu işin öyle sonuçlanmasını istiyoruz.”</p>

  <p>“...”</p>

  <p>“Onu bu zamana kadar kullanıp işin bitince, aklı kıt küçük efendiler için iyi bir iş var diyerek, tek başına Mançurya’ya göndermeyi nasıl aklından geçiriyorsun, anlamıyorum!”</p>

  <p>Taeko hiçbir cevap vermeye çalışmadı. Artık bir çıkış yolu bulamamış mıydı, yoksa vardı da bir işe yaramayacağına kanaat mi getirmişti, anlaşılmıyordu. Yukiko’nun bitip tükenmek bilmeyen nasihatleri sürüp gitti. Yukiko ne söylerse söylesin sakinliğini koruyordu. Taeko’nun gözleri bir ara yaşlarla doldu. Yine de her zamanki ifadesiz yüzü değişmedi. Yanaklarından akıp giden yaşların farkında değil gibiydi. Sonunda aniden ayağa kalktı, güm diye odayı titreterek kapıyı çarpıp dışarı çıktı. Bir süre sonra ön kapının da güm diye çarpıldığı duyuldu.</p>


  <h2 id="sigil_toc_id_88">Yirmi yedinci bölüm</h2>

  <p>Bu hiç beklenmedik münakaşa öğle yemeğinden hemen önce olmuştu. Teinosuke de, Etsuko da durumu görmemişti. O-Haru bir işi çıktığı için dışarıdaydı. Yukiko’nun da, Taeko’nun da başından sonuna kadar sesleri hiç yükselmemişti. Kapısı kapalı yemek odasında normal bir ses tonuyla konuşmuşlardı. Mutfaktaki hizmetçiler durumu fark etmemişti. Ancak deminki güm sesi alışılmış bir şey değildi. O-Aki hemen koridora koşmuş, orada kimseyi görememişti. Bunun üzerine yemek odasının kapısını aralayarak göz attığında, daha biraz önce orada olan Taeko’yu görmemişti. O sırada Sachiko ve Yukiko, biri büfeden masa örtüsü çıkarırken, diğeri üzerindeki vazoyu kaldırarak masayı hazırlıyorlardı.</p>

  <p>Sachiko, “Ne var?” diye sorunca, O-Aki, aklı karışmış gibi başını kapının aralığından geri çekerken, “Yok bir şey efendim,” dedi.</p>

  <p>Yukiko, “Koisan gitti. Sadece hanımefendi ve ben varız,” diye seslendi.</p>

  <p>Yukiko daha sonra Sachiko ile baş başa kalınca, “Bu kadarcık olsun arada söylemek gerek,” dedi. Olanları unutmaya karar vermişler, o sabah olanları ne Teinosuke’ye ne de Etsuko’ya belli etmişlerdi. Ertesi gün, Taeko ortalarda görünmeyince Etsuko da, O-Haru da, “Koisan’a ne oldu ki? Acaba hastalandı mı?” diye merak ettiler. Sachiko bir şey olmamış gibi, “Koisan bugün çalışmaya gelmedi,” demekle yetindi. Sachiko, Taeko’nun belki bir süre ortalarda gözükmeyeceğini düşünmüştü. Fakat Taeko ertesi sabah bir şey olmamış gibi her zamanki gibi çıkıp geldi. Hiçbir şey yokmuş gibi Yukiko ile de konuştu. Yukiko da memnuniyetle ona cevap verdi. Taeko, Okubata’nın Mançurya’ya gitmekten vazgeçtiğini söylediğinde, Yukiko, “Ya öyle mi?” demekle yetindi. Sonrasında hiçbiri bu konuyu bir daha açmadı.</p>

  <p class="bosluk"/>

  <p>Bundan birkaç gün sonraydı. Sachiko ile Yukiko tesadüfen Motomachi’de, yolda Itani’yle karşılaştılar. Akıllarının ucundan bile geçmeyecek bir haber aldılar. Itani, güzellik salonunu kapatıyordu. Güzellik uzmanlığında kendini geliştirmek, en son çıkan yenilikleri öğrenmek için ikinci kez Amerika’ya gidecekti. Itani’nin anlattığına göre tanıdıkları gitmesini ertelemesini istemişlerdi. “Dünyanın her yerinde karışıklıklar var. Ayrıca Amerika ve Japonya arasında bir şeyler çıkacak gibi. Biraz bekle öyle gidersin,” diyenler olmuştu. Itani, Sachiko’lara, “Ne kadar beklersem bekleyeyim durumun düzeleceği yok. Kötü bir şeyler çıkacaksa bile hemen olacak gibi görünmüyor. Hemen gidip döneceğim. Bugünlerde pasaport almak çok zor. Ancak bir tanıdığım aracılığıyla o işi hallettim. Altı ay, en fazla bir yıl kalmayı planlıyorum. Bu kadar kısa bir süre için dükkânı devretmeye gerek yok aslında. Ancak yıllardır aklımda Tokyo’ya taşınmak vardı. Bu bahaneyle Kobe’den ayrılıp dönüşte işimi Tokyo’da kurmak niyetindeyim,” diye anlattı. Anlatılanları Sachiko’lar ilk kez duyuyor değillerdi. Itani’nin uzun süre felçten yatan kocası geçen sene vefat ettiğinde, böyle planlar yaptığını işitmişlerdi. Demek Itani, merhum kocasının ilk seneyi devriyesi tamamlanınca, artık bu düşündüklerini hayata geçirmeye karar vermişti. Bir kere kararını verince, her zamanki gibi seri bir şekilde işlerini halletmiş, yola çıkmaya hazır hale gelmişti. Dükkânı kime devredeceği kesinleşmiş, devir işlemleri bitmiş; hatta yolcu gemisindeki kabinini bile ayırtmıştı. Itani, “Muhtemelen tanıdıklar durumu öğrendiklerinde, benim için bir veda partisi düzenlemek isteyeceklerdir efendim. Ama içinde bulunduğumuz zamanlar böyle şeyler için uygun değil. Üstelik her şey pek ani oldu. O yüzden bu nezaketlerine cevap verebilecek zamanım kalmadı. Çok ayıp olacak ama herkese sadece şöyle bir vedalaşmak için uğrayabileceğim,” dedi.</p>

  <p>Sachiko, Itani ne derse desin, birilerinin önayak olup bir şeyler yapacağını düşünüyordu. Kobe’de isim yapmış bir güzellik salonunun sahibesi olarak çok tanınan biriydi ne de olsa. Özellikle kendilerine Yukiko konusunda çok iyilikleri dokunmuştu. Eğer bir veda partisi yapılmayacaksa, kendilerinin bu konuda bir şeyler düşünmesi gerekiyordu. O akşam bu konuyu Teinosuke ile de konuştular. Ertesi sabah Itani’den matbuu olarak hazırlattığı ayrılacağını haber veren kart ellerine ulaştığında, orada da aynı şekilde, “Veda partilerini hiçbir şekilde kabul etmem mümkün olmayacak efendim,” diye yazdığını gördüler. Kartta, ertesi gece Tokyo’ya gitmek üzere Kobe’den ayrılacağı yazıyordu. Gemisi yola çıkana kadar, Imperial Hotel’de kalacaktı. O yüzden evlerine davet etmeye bile vakit olmayacaktı. Üç kız kardeşin ellerine hediyelerini alarak, yarın akşama kadar vedalaşmaya gitmelerinden başka bir yol görünmüyordu. Ancak ne hediye seçeceklerini bir türlü bilememişler, o gün geçip gitmişti.</p>

  <p>Ertesi sabah, Teinosuke çıktıktan sonraydı. Sachiko, Yukiko ile hediye konusunda ne yapabileceklerini konuşuyordu. O sırada Itani çıkageldi. Ayaküstü konuşmaya başladılar. Sachiko, “Bunca meşguliyetiniz içinde zaman ayırıp geldiniz, sefalar getirdiniz. Biz de tam, üçümüz birlikte bugün ziyaretinize gelmekten bahsediyorduk,” dedi. Itani, “Olur mu efendim! Böyle şeyleri düşünmeyin. Teşrif etseniz bile dükkânı devrettim. Okamoto’daki evime de, erkek kardeşim ve karısı yerleşiyor. Bugün taşınıyorlar. Her şey altüst olmuş durumda, tam bir keşmekeş içinde efendim,” diye cevap verdi. “Bu nedenle bendeniz bizzat vedalaşmaya geldim efendim. Hiç zaman kalmadı, kimseye gitmemeye karar vermiştim. Bir tek siz... eğer sizlerle vedalaşmasam içim bir türlü rahat etmeyecekti. Hem sizlerle konuşmak istediğim bir konu var,” diye devam etti. “Lütfen içeri buyurun,” diye davet ettiklerinde saatine bir göz atarak, “On beş-yirmi dakika kadar oturayım izninizle,” diyerek salona geçti.</p>

  <p>Itani, “Amerika’da uzun süre kalmayacağım efendim. Kısa sürede dönüp geleceğim. Ancak Kobe’den tamamen ayrılıyorum. Ayrılmak çok zor geliyor efendim. Özellikle de sizlerden, hanımefendi olsun, Küçükhanım Yukiko olsun, Koisan olsun, nasıl söylesem hepinizi çok severim,” dedi. Her zamanki gibi hızlı konuşuyor, kısa zamanda anlatması gereken her şeyi söyleyip bitirmeye çalışarak, diğerlerine söz bırakmadan, sözcükleri ardı ardına diziyordu. “Siz üç kız kardeşin, her birinizin kendine has yönleri var. Ne kadar birbirinize benziyor görünseniz de hepinizin ayrı karakterleri var. Hepiniz ayrı ayrı çok özelsiniz. Dürüst olmam gerekirse, Kobe’den ayrıldığıma pek üzülmüyorum ancak sizinle uzun yıllar dostluğumuzu sürdürebilmeyi umuyordum efendim, şimdiye kadar sizlerden gördüğüm teveccühü artık bulamayacağım, en çok buna üzülüyorum. Bugün ikinizle görüşebildiğime çok sevindim ama Koisan’la görüşememiş olmak içimde bir ukde olarak kalacak,” dedi. Sachiko, “Koisan’ın gelmesi gerekirdi, telefon edip bir bakayım,” diyerek ayağa kalkmaya yeltendi. Itani yerinden biraz doğrularak Sachiko’yu durdurmaya çalıştı: “Yok efendim, zahmet etmeyin,” dedi. “Kendisine selamlarımı iletirseniz sevinirim” dedikten sonra devam etti. Şey. Artık Kobe’de tekrar görüşemeyeceğiz ama geminin kalkışına daha on gün kadar var efendim. Eğer uygun olursanız üçünüz Tokyo’ya gelmeyi lütfeder misiniz?” diye asıl konuya girdi. “Beni geçirmeye gelmeniz için söylemiyorum. Tokyo’da sizinle tanıştırmak istediğim biri var.”</p>

  <p>Itani tam burada bir es verdi, ardından şunları anlattı: “Burada küçükhanım bizzat dinlerken, üstelik de bunca telaşeli bir zamanda bu konuyu size açmam nasıl olur bilmiyorum. Ama giderken en çok içimde kalan şey Küçükhanım Yukiko’ya bir kısmet bulamadan Kobe’den ayrılmak. Bakın öyle iltifat etmek için söylemiyorum. Bu kadar harika kız kardeşleri olan, bu kadar münasip bir küçükhanımın kolay kolay bulunamayacağını düşünüyorum. Bana verilen bir işi yarım bırakıp gidiyormuşum gibi hissetmeden edemiyorum. Mümkün olursa, küçükhanımın evlilik meselesini bir haline yoluna koymak, içimde kalan bu ukdeyi silmek en büyük arzum. Bu konuyla ilgili sizlere birinden bahsetmek istiyorum. Adını siz de duymuşsunuzdur, Meiji Restorasyonu sırasında önemli hizmetleri olan saraylı asil bir aileden gelen Mimaki adında bir Japon Vikont’u var. Devlet işleriyle asıl ilgili olan merhum Hirozane Mimaki’ydi. Oğlu Hirochika Mimaki şimdi ailenin başında. Yaşı epeyce ileri bir adam. Eskiden Japon Lordlar Kamarası Araştırma Topluluğu’ndaydı. Politika dünyasında aktif bir kariyeri vardı. Şimdi kendi atalarının memleketi Kyoto’da, bir malikâneye çekilmiş günlerini orada geçiyormuş. Bendeniz tamamen tesadüf eseri bu söz ettiğim Mimaki’nin başka bir kadından olmuş oğlu Minoru Mimaki ile tanıştım. Kendisi, Gakushū-in Lordlar Okulu’ndan mezun olduktan sonra Tokyo Üniversitesi Fen Bilimleri Bölümüne girmiş. Okulu bitirmeden bırakıp Fransa’ya gitmiş. Paris’te bir süre resim üzerine çalışmış, Fransız mutfağını araştırmış. Daha pek çok şey öğrenmiş ancak hiçbirini devam ettirmemiş, oradan da Amerika’ya geçmiş. Neresiydi ki... öyle pek bilinmeyen bir eyalet üniversitesinde havacılık okumuş. Mezun olduktan sonra Japonya’ya dönmemiş, Amerika’da orada burada dolaşmış, Meksika’ya ve Güney Amerika’ya da geçmiş. O dönemde memleketten gelen parası kesilince zor durumda kalmış, yaşamım sürdürmek için otellerde aşçılık, hatta garsonluk bile yapmış. Tekrar yağlıboya resme dönmeyi denemiş, mimari tasarıma da el atmış, doğuştan gelen yeteneği ile içinden ne yapmak geçiyorsa onu denemiş. Asıl uzmanı olduğu havacılığa mezun olduktan sonra elini bile atmamış. Yaklaşık sekiz-dokuz yıl kadar önce Japonya’ya döndükten sonra bir işe girmemiş, gezip dolaşmaya devam etmiş. Epey sene önce arada bir laf olsun diye bir arkadaşı evini yaptırırken tasarımını bizzat bu bey yapmış. Yaptığı çalışma çok beğenilmiş, ardı ardına yeteneğinin o yönünün peşinde koşanlar çıkmaya başlamış. Kendisi de bu işi severek, son dönemde Nishi-Ginza’da bir binanın bir köşesinde ofis açmış. İş olarak mimarlık yapmaya başlamış. Mimaki Bey’in tasarımları her yönüyle modern Batı stilini yansıtıyor. Lüks ve epey de pahalılar. İçinden geçtiğimiz zor zamanlar yüzünden talep giderek azalmış, işler durma noktasına gelmiş. Üzerinden iki yıl geçmeden ofisini kapatmak zorunda kalmış. Şu aralar bir işi olmadığı, çalışmadan gezip tozarak yaşadığı doğru. Aşağı yukarı böyle bir iş geçmişi var. Bu bey son zamanlarda kendine bir eş arıyor, aslında daha çok çevresindekiler onun için endişe ediyor, mutlaka evlenmesini istiyorlar. Duyduğum kadarıyla beyefendi kırk beş yaşında. Yurtdışında o kadar uzun süre kalıp da döndükten sonra da bekârlık hayatının rahatlığına alışmış, bir yuva kurmaya çalışmamış. Şimdiye kadar ne bir eşi ne de öyle ciddi bir ilişkisi olmuş. Batı’da nasıl şeyler yaşamıştır bilemem, döndükten sonra Shibashi, Akasaka’daki <i>chaya</i>’larda gece hayatı yaşamış. Bekârlığın tadını çıkarmış. Geçen seneden beri bunları yapacak mali gücü kalmamış. Babası Vikont’un kendisine ayırdığı bir miktar varlığı varmış. Onun parasıyla şimdiye kadar nerede akşam orada sabah yaşayıp gelmiş. Elindekini avucundakini harcayan, bir kuruş eklemeyi bile bilmeyen biri olduğu için paralar suyunu çekmeye başlamış. Zaten üzerine pek bir şey ekleyememiş. Sonunda size anlattığı gibi mimarlık yapmaya karar vermiş. Biraz geç olsa da artık kendi ayakları üzerinde durma niyetindeymiş. Ülkece böyle zor zamanlardan geçiyor olmasak, başarılı olacak gibiymiş fakat talihi yaver gitmemiş durum şimdiki haline dönmüş. Asillerin çocuklarında olduğu gibi insan ilişkilerinde rahat, sözü sohbeti hoş, çok geniş ilgi alanları olan biri. Tanrı vergisi sanatçı bir kişiliği var, doğuştan gamsız biri. Böyle olunca kendisi şimdiki durumundan mustarip gözükmüyor. Bir eş bulma işini de kendine dert etmediği, bu konuda gamsız tasasız gözüktüğü için, etrafındakiler daha çok endişeleniyor, ‘Böyle devam edemez, bir şeyler yapıp kendisine bir çekidüzen vermesini sağlayalım,’ demeye başladılar.” Bunları anlatan Itani devam etti:</p>

  <p>Bu beyle Itani’yi, kızı Mitsuyo tanıştırmıştı. Itani’nin kızı geçen sene Mejiro Kız Akademisi’nden mezun olmuştu. Şimdi <i>Josei Nihon</i> adlı bir Japon kadın dergisinde yazılar yazıyordu. Itani’nin bahsettiği Mimaki Bey, kızının çalıştığı şirketin patronu Kenzū Kunishima’nın çok sevdiği biriydi. Kunishima Bey, Akazaka-minami-machi’de Mimaki Bey’in tasarımı olan bir ev yaptırmıştı. Ev çok hoşuna gitmiş, o günden beri aralarında bir dostluk doğmuştu. Mimaki Bey, Kunishima Bey’in evine girip çıkıyor, Kunishima Bey’in eşi de kendisine çok değer veriyordu. Mimaki Bey, mimarlık ofisinin olduğu dönemlerde, ofisi <i>Josei Nikon</i> kadın dergisi ofisinin bulunduğu Nishi-Ginza’ya çok yakın olduğundan, hemen her gün dergiye uğrardı. Çalışanların hepsiyle iyice içli dışlı olmuştu. Itani’nin kızıyla, ona, “Mitsuyo’cuğum,” diyecek kadar samimi olmuştu. Ayrıca genç kızın çalıştığı yerdeki patronunun hanımı da Mitsuyo’yu çok seviyor, ona aileden biri gibi davranıyordu. Bir seferinde, Itani Tokyo’ya gittiğinde, kızı onları tanıştırmak için annesini patronunun evine götürmüştü. Itani oradayken, Mimaki Bey de ziyarete gelmişti. Mimaki, ilk tanıştığı andan itibaren insanı güldürebilen, şakacı biriydi. Bir anda samimiyet kurmuşlardı. Sonrasında Itani, Tokyo’da işi olmasa da, kızı Kunishima’lardan yakın ilgi gördüğü için, son bir senede üç kez kendilerine nezaket ziyaretine gitmişti. Gittiği iki sefer, Mimaki Bey de oradaydı. Kızı Mitsuyo’nun anlattığına göre karıkoca Kunishima’lar şans oyunlarına düşkünlerdi. Sabahlara kadar, <i>yun</i> kartlarının üzerindeki çiçek resimlerine uygun şiir okuma oyunu olan <i>hana-awase</i>, briç ya da <i>mahjong</i> Çin dominosu oynarlardı. Mimaki Bey ve Mitsuyo ile oynuyorlardı. Itani, “Tabii aslında annesi olarak böyle şeyler söylemem ne kadar uygun bilmiyorum ama...” diye söylese de anlatmaya devam etti: Kızı pek akıllıydı. Yaşının genç olmasına rağmen şans oyunlarında yetenekliydi. Üstüne bir de kazanmayı seven, dayanıklı bir yapıya sahipti. Bir-iki gece sabahlasa bile, ertesi gün işe gider, herkesten çok çalışırdı. Patronu ve hanımı Mitsuyo’nun bu özelliklerini beğeniyorlardı. Itani, yurtdışına gitmek için yapılması gereken işleri olduğundan, son zamanlarda iki-üç kez Tokyo’ya gitmişti. Kunishima Bey’den pasaport konusunda yardım istemişti. O zaman da, Mimaki Bey’le tekrar üç kez yüz yüze oturup konuşma fırsatı bulmuştu. Dahası son zamanlarda Kunishima’ların evinde artık Mimaki’yi bir “baş göz etmek” için adamı sıkıştırıp durduklarına defalarca şahit olmuştu. Kunishimalar karıkoca bu işin en ateşli savunucularıydı. Kunishima Bey’in, Mimaki’nin babası Vikont’la da tanışıklığı vardı. Mimaki uygun biriyle evlenmeye karar verirse, kendisi bizzat Vikont’la konuşarak oğluna yeniden bir şeyler vermesini için ikna etmeye çalışacaktı. Yeni evli çiftin bir ev kurup yaşamlarını sürdürebilmeleri için gerekli düzenlemeleri de yapacaktı. Kunishima Bey, tesadüf eseri orada olan Itani’yi de yakalamış, “Münasip biri yok mu? Öyle biri varsa siz de vesile olun lütfen,” diye defalarca tekrar etmişti.</p>

  <p>Buraya kadar bir solukta hepsini anlatıp bitiren Itani, kol saatine bir göz atarak, “Zamanım kalmadı efendim. Hemen anlatıp bitireceğim,” diyerek sözlerine devam etti. “Bu konuyu duyar duymaz aklıma siz geldiniz. Bu işe en uygun kişi Makioka ailesinden Küçükhanım Yukiko. Fakat çok kötü bir zamana denk geldi. Benim bizzat Japonya’da olduğum bir zamanda olsaydı, ‘Çok münasip bir küçükhanım var, elbette ben bizzat ilgilenirim,’ diyerek kendilerini temin eder, bir an önce elimden gelen ne varsa yapardım. Ancak yola çıkacağım gün bu kadar yaklaştığı için yapacak bir şey yok, diye düşündüm. Dilimin ucuna kadar gelen şeyleri tuttum. Kobe’ye döndükten sonra da kendi kendime, ne şanssızlık, bir şey yapılamaz mı, diye düşünüp durdum. Sonunda, en azından bir haberiniz olsun diye Mimaki Bey’den bahsetmek için buraya gelmeye karar verdim. Yaşı, daha önce de bahsettiğim gibi kırk beş. Yani hanımefendi sizin beyinizden bir-iki yaş genç olmalı. Dış görünüşüne gelince, uzun yıllar yurtdışında kalanlarda olduğu gibi tepesi epeyce açılmış, koyu tenli, belki öyle yakışıklı değil ama çok iyi yetişmiş olduğu belli olan, hoş biri. Enine boyuna gelince güçlü kuvvetli, topluca biri. Kendisi de hiç hastalanamadığını, tüm zorluklara göğüs gerebileceğini söyleyerek övünüyordu. Dayanıklı, sağlıklı biri. İkinci önemli şey, mali durumu. Öğrencilik yıllarında ailenin diğer bir kolu olarak birkaç yüz bin yen almış fakat bugün elinde hiçbir şey kalmamış demek yeri. Sonrasında da babası Vikont’a birkaç kez ağlayınca o da çıkarıp bir şeyler vermiş. Onları da yiyip bitirmiş. Elinde ne varsa bol keseden harcayıp bitiriyor. Yarın öbür gün elinde avucunda metelik kalmayacağı belli. O yüzden babası Vikont, ‘Ona ne kadar verirsem vereyim bir şey olacağı yok,’ diyor, bu konuda kendisine güvenmiyor. Kunishima Bey bu konuda şunları söylüyor: ‘Kırk beş yaşına gelmiş bir adamın, hâlâ küçücük bir apartman dairesinde yaşayarak zamanını geçirip gitmesi hoş değil. Babası Vikont başta olmak üzere herkesin ona bu konuda güven duymaması doğal. Önce o konuda kendine bir çekidüzen vermeli. Az bir şey, mesela bir maaş falan olsun eline geçsin, kendi çabasıyla bir şeyler kazansın. Böyle olunca babasının da gözüne girer, belki o da oğlu için bir şeyler yapar. Gerçekten de ‘bir şeyler’ olması yeterli, çok bir şey çıkarıp vermesine gerek yok. Bence Mimaki yetenekli biri, özellikle de lüks evlerin tasarımı konusunda tartışılmaz bir yeteneği var. Mimar olarak çok iyi bir geleceği olduğuna inanıyorum. Ben de elimden geldiğince kendisine destek olma niyetindeyim. İçinden geçtiğimiz bu kötü dönemde yaşam şartları da güçleşiyor. Ancak bu geçici bir şey, öyle umutsuzluğa kapılmaya gerek yok. Bu noktada, ben bizzat babası Vikont’la konuşup, evlilik masraflarını karşılamasını, yeni evlilere bir ev almasını, iki-üç yıl geçinecekleri bir para yardımı yapmasını, bu üç konuda kendisini ikna etmeye çalışacağım, bu işe yarayacaktır.’ Kunishima Bey özetle böyle diyor. Belki aklınıza takılan şeyler olabilir ancak hem daha önce hiç evlenmemiş hem de cariye bir anneden olsa bile kökü geçmişe dayanan koskoca Fujiwara sülalesinin kanını taşıyor. Akrabaları da hepsi tanınmış kişiler. Üstelik bakmakla yükümlü olduğu bir tek kişi bile yok. Bu arada söylemeyi unutmuşum ama beyefendinin gerçek annesi yani Vikont’un cariyesi olan hanım, kendisini doğurduktan sonra çok geçmeden hayatını kaybetmiş. Beyefendi annesini hiç hatırlamıyormuş.” Bunları anlatan Itani devam etti: “Mimaki Bey’in çok meziyeti var. İlgili alanları çok geniş, Fransa ve Amerika’da bulunmuş, dillerini, âdetlerini biliyor. Sizin aradığınız özelliklere tam uyuyor. Siz ne düşünürsünüz? Ben derinlemesine sorup soruşturmadım. O yüzden bir de sizin araştırmanız en iyisi olur. Benim bizzat gördüğüm kadarıyla yumuşak huylu, candan bir insan, bak şu diyeceğim bir noksanı yok görünüyor. Bir tek içkiye çok düşkün, ben de kendi gözlerimle gördüm, içince daha eğlenceli, insanı güldürüp eğlendiren birine dönüşüyor. Bence böyle bir kısmeti kaçırırsak ne kadar yazık olacağını tarif edemem. Benim yerime araya girip bu işi yapacak biri olmaz mı acaba, diye çok düşündüm. Arabuluculuk desem de, beyefendi çok cana yakın, insan ilişkilerinde rahat biri, o açıdan sorun olmayacaktır. İlk tanışma işi hallolur da, iki tarafın da aklına bu işin olacağı yatarsa Kunishima’lar karıkoca yardımcı olurlar. Hem kızım Mitsuyo var. O da elinden ne geliyorsa yapar. Yaşı daha genç ama olgun bir kızdır. Bu işlere yatkın olduğu için kendisinden iki tarafın mesajlarını birbirine götürüp getirmesini istemeniz uygun olabilir.” Itani bunları söyledikten sonra tekrar saatine bakarak, “Eyvah!” diyerek ayağa fırladı. “On beş dakika uğrayıp kalkacaktım... Gerçekten müsaadenizi istemem gerekiyor.” Böyle demesine rağmen konuşmaya devam etti. “Size anlatmak istediğim her şeyi tamamen söyledim. Sonrasını siz düşünür karar verirsiniz. Kunishima Bey Tokyo’da benim için küçük bir veda partisi düzenleyecek. Eğer müspet bakarsanız, Kobe’deki tanıdıklarımı temsilen hanımefendi siz, Küçükhanım Yukiko ve tüm kız kardeşlerin birlikte olması daha uygun olacağından Koisan da işlerini ayarlayabilirse, hep birlikte teşrif ederseniz sevinirim. Mimaki Bey’i de davet ederek sizleri bir araya getireceğim. Bu işin olup olmayacağına o zaman karar verirsiniz. Bu seferlik sadece beni geçirmeye geldiğinizi düşünün. Kendisini bir görürsünüz. Cevabınızı yarın Tokyo’ya vardıktan sonra, telefon eder öğrenirim. Veda partisinin yerini ve saatini de o zaman söylerim.” Bunları söyledikten sonra üstünkörü vedalaşarak uçarcasına çıkıp gitti.</p>


  <h2 id="sigil_toc_id_89">Yirmi sekizinci bölüm</h2>

  <p>Itani rüzgâr gibi gelip gitmişi. Sachiko, treninin akşam saat kaçta kalkacağını sormayı unuttuğunu sonradan fark etti. Öğrenmek için Okamoto’ya evine telefon etti. Itani evde değildi. Telefona başka biri çıktı, “Kimsenin kendisini geçirmeye gelmesini istemiyorlar efendim,” diyerek, tren saatini bir türlü söylemedi. Sachiko, akşamüzeri tekrar telefon ettiğinde Itani’yi evde yakalamayı başardı: “Sabah anlattığınız konu da var. O yüzden en azından sizi yolcu etmeye gelelim,” diye ısrar edince, Itani’nin Sannomiya’dan saat dokuz buçukta kalkacak ekspres trene bineceğini öğrendi. Yolcu etmeye üç kız kardeş, Teinosuke ve Etsuko hep birlikte ailecek gideceklerdi. Üç kardeş hep birlikte, böyle giyinip kuşanarak başlarında Teinosuke’yle dışarı çıkmayalı uzun zaman olmuş, geçen sene sonbaharda anne babalarının seneyi devriyesinden beri böyle birlikte bir yerlere gitmemişlerdi.</p>

  <p class="bosluk"/>

  <p>“Koisan bugün Batı elbiseleri giymeyecek misin?” Etsuko, kimono giymesine pek alışık olmadığı Taeko’dan gözlerini ayıramadan böyle demişti. Hazırlıklarını tamamlamışlardı. Çıkmadan önce masada hep birlikte oturmuşlar, akşam yemeği yiyorlardı. Taeko yeşil zemine beyaz büyük kamelya desenli kimono giymişti. Teyzelerini ve annesini süslenip bezenmiş gören Etsuko sanki çiçek seyrine gidiyorlarmış gibi coşkulu görünüyordu.</p>

  <p>“Nasıl olmuş Etsuko’cuğum? Kimono yakışmış mı?”</p>

  <p>“Sana Batı elbiseleri daha çok yakışıyor,” diye lafa karıştı Sachiko. “Japon elbiseleri seni şişman gösteriyor.”</p>

  <p class="bosluk"/>

  <p>Taeko son zamanlarda çoğunlukla kimono giyiyordu. Bacakları düzgün olduğu için Batı kıyafetleri ona yakışıyor, küçük bir kız gibi sevimli duruyordu. Fakat Japon kıyafetleri bacaklarının güzelliğini kapattığı için toparlacık görünüyordu. Hastayken kaybettiği kiloları almak için çabalarken biraz fazla kilo almıştı galiba. Taeko, “Normalde elim ayağım üşümek nedir bilmezdi ama hastalandıktan sonra Batı kıyafetleriyle çok üşüyorum,” diyor, kimono giymesine bunu sebep gösteriyordu.</p>

  <p class="bosluk"/>

  <p>Teinosuke şakalaşarak, “Japon kadınları gençken <i>haikara</i> yani Avrupai gözükmek isteseler de, yaşları ilerledikçe Batı kıyafetlerinden vazgeçiyorlar. Koisan senin de artık yaşlandığının kanıtı bu!” diye söze katıldı.</p>

  <p>“Itani Hanım, Amerika görmüş kadın. İşi için de Batı kıyafetleri giymesi gerek. Ama Japon kıyafetinden başka bir şey giymiyor.”</p>

  <p>“Sahiden öyle, hep kimono giyiyor. O da yaşını başını almış biri de ondan,” dedi Sachiko şakalaşmayı sürdürerek. Ardından, “Ha bu arada ona ne cevap vereceğiz?” diye sordu.</p>

  <p>Teinosuke, “Ben şöyle düşünüyorum, bu gidişimizde evlilik işine hiç girmeden, Itani Hanım’ı uğurlamak için Tokyo’ya gitmeniz en iyisi. Hem bu evlilik meselesi olmasa bile bu kadarcık olsun yapmamız gerekir,” diye cevap verdi.</p>

  <p>“Çok haklısın.”</p>

  <p>Teinosuke, “Aslında benim de gitmem icap eder ama ne yazık ki burada işlerim var, bırakıp gelemiyorum,” dedi.</p>

  <p>“Ben de gelirim,” dedi Taeko. “Hem tam mevsimi. Onu yolcu etme bahanesiyle uzun zaman sonra Tokyo’yu da görmüş olurum. Zaten bu sene çiçek seyrini kaçırdım. Böyle telafi ederim.”</p>

  <p>Taeko’nun Itani’ye diğer iki kız kardeşi kadar gönül borcu yoktu. O da, güzellik salonunun düzenli müşterilerindendi. Ancak Itani’nin dükkânı biraz pahalı olduğu için arada başka yerlere gittiği olurdu. Yukiko, Itani’ye evlilik meselesi nedeniyle defalarca zahmet vermişti. Taeko’nun o açıdan kendini borçlu hissedecek bir durumu yoktu. Yine de Itani’nin yalın, açık görüşlü tavrını, erkek gibi mert kişiliğini oldum olası pek severdi. Özellikle geçen sene ailesinden atıldığında dünyasının daraldığını hissetmişti. Hiç beklemediği bir şekilde o zamana kadar kendisine yakınlık gösteren insanların aniden farklı davranmaya başladıklarını hissetmeden edememişti. Itani ise başından sonuna kadar hiç değişmeden sevgi dolu ve yakın davranmaya devam etmişti. Taeko’nun yaptığı şeylerin bu tür konuların kulaktan kulağa yayılabileceği bir güzellik salonunun sahibesinin kulağına gitmemesi mümkün değildi. Her bir şeyi bildiğine şüphe yoktu. Buna rağmen Itani, Taeko’nun bu gölgeli yönüne bakmaksızın, iyi yönlerini görmeyi tercih ediyordu. Taeko zaten onun bu tavrından çok hoşnuttu. Bir de Itani’nin bu sabah vedalaşmaya geldiğinde özellikle, “Koisan’la görüşememiş olmak içimde bir ukde olarak kalacak,” diyerek, “Tokyo’ya hep birlikte gelin,” diye davet ettiğini duyunca elinde olmadan duygulanmıştı. Taeko açısından, Yukiko’nun evlilik işi her açıldığında, kendisine bir sorun gözüyle, sanki toplum içinde yeri yokmuş gibi davranılıyordu. Oysa Itani’nin onu bu şekilde davet etmesi Makioka ailesi için böyle bir kız kardeşin varlığının bir utanç kaynağı olmadığı anlamına geliyordu. Itani böyle davranarak, “Taeko’nun kendine has tarafını kabul ederek, böyle bir kız kardeşimiz de var diye, gönül rahatlığıyla insan içine çıkarın,” diye dolaylı yoldan ima ettiğini düşünmüştü. Taeko, Itani’nin bu nezaketi için de Tokyo’ya gitmezse olmayacağını hissetmişti.</p>

  <p>Teinosuke, “Madem öyle Koisan sen de git. Bu tür şeylerde ne kadar kalabalık olursa o kadar iyi!” dedi.</p>

  <p>“Peki başkonuk ne yapıyor?” dedi Sachiko, gülümseyerek sessizce duran Yukiko’ya. “Yukiko’cuğum sen pek hevesli gözükmüyorsun, değil mi?”</p>

  <p>“Niye ki?”</p>

  <p>“Üçümüz birlikte gidersek Etsuko bir başına kalacak diye endişeleniyor,” dedi Sachiko.</p>

  <p>“Tamam da herkesten çok Yukiko’nun orada olması gerek. Gitmezse olmaz. Zaten iki-üç gün bir şey. Etsuko da siz yokken eve bakar,” dedi Teinosuke.</p>

  <p>“Ablacığım sen de Tokyo’ya git,” dedi Etsuko sanki büyümüş de küçülmüş gibi. Son zamanlarda halden, laftan anlar olmuştu. “Siz yokken ben eve bakarım. Hem O-Haru Kalfa da var. Kendimi hiç yalnız hissetmem.”</p>

  <p>“Biliyor musunuz? Yukiko’nun Tokyo’ya giderken bir isteği var,” dedi Sachiko.</p>

  <p>“Yaa, neymiş?”</p>

  <p>Yukiko hafifçe gülümsemekle yetindiği için Sachiko sürdürdü: “Itani Hanım’a ayıp olur, gitmemek olmaz ancak giderse bir tek kendisi Shibuya’da ablamlarda kalacak gibi görünüyor. Bunu istemiyor.”</p>

  <p>“Yaa demek öyle...”</p>

  <p>“Shibuya’ya uğramadan dönsek olmaz mı?” diye sordu Taeko.</p>

  <p>Teinosuke buna karşı çıkarak, “Öyle şey olmaz. En azından bir gidip görünün. Kulaklarına giderse hoş olmaz.”</p>

  <p>“Yukiko, ablamlarla konuşmamı, daha sonra Tokyo’ya göndereceğimizi ama bu sefer bizimle geri döneceğini söylememi istiyor. Buna söz verirsem benimle birlikte oraya gidecekmiş,” dedi Sachiko.</p>

  <p>“Yuki Ablacığım madem Tokyo’yu bu kadar az seviyorsun, bu seferki talip konusundan bir şey çıkmayacağını düşünmek en iyisi, değil mi? Ne de olsa Tokyo’dan biri,” dedi Taeko.</p>

  <p>“Ben de istemiyorum!” dedi Etsuko onun ardından.</p>

  <p>“Etsuko’cuğum, ablan nasılsa gelin olacak ama Tokyo’ya gitmesini istemiyorsun galiba, öyle değil mi?”</p>

  <p>“Etsuko böyle şeylerden anlıyor mu bakalım?”</p>

  <p>“Ablamı Tokyo gibi bir yere gelin gönderirseniz, ben çok üzülürüm,” dedi Etsuko.</p>

  <p>“Sen bir sus bakayım,” diye Sachiko onun daha fazla bir şey söylemesine izin vermeden devam etti: “Bakın ben şöyle düşünüyorum... Mimaki Bey asil bir ailenin çocuğu. Kökenleri Kyoto’da. Tokyo’da şimdilik küçük bir dairede yaşıyor o kadar. Belki Kansai’de yaşamayı ister.”</p>

  <p>“Evet, bu dediklerin olmayacak şeyler değil. Biz de ona Osaka’da bir iş bulabilirsek, burada oturabilirler. Eh, en azından adamın kanında Kyoto’luluk var, o kesin,” dedi Teinosuke.</p>

  <p>“Burada Kansai’de de, Kyoto ve Osaka’lılar birbirlerinden çok farklı. Kyoto’lu kadınlar iyi olmasına iyi de, erkekler pek değil,” dedi Sachiko.</p>

  <p>“Hey, baksana. Adama böyle kulp bulmak olmuyor ama!” diye şakalaştı Teinosuke.</p>

  <p>“Belki Tokyo’da doğmuştur. Hem Fransa’da da, Amerika’da da uzun süre kalmış. Normal Kyoto’lu erkeklerden farklıdır, değil mi?”</p>

  <p>“Tokyo’yu yer olarak sevmiyorum ama insanları daha iyi olabilir,” dedi Yukiko.</p>

  <p>Itani’ye ne hediye alacaklarını düşünmek için Tokyo’daki veda partisine kadar vakitleri olmuştu. Teinosuke o akşam trene yolcu ederken Itani’ye vermek üzere bir buket yaptırmalarını önerdi. Yemek bittikten sonra beşi birlikte biraz erken çıkarak Kobe’ye gittiler, Motomachi’den çiçek aldılar. Peronda Itani’ye çiçeği sunma görevini Etsuko’ya verdiler. Eğer Itani’nin tanıdıklarının haberleri olsa istasyonda çok büyük bir kalabalık olurdu. Ama tren saatini özellikle kimseye söylemediği için görece az kişi vardı. Yine de yirmi-otuz kişi kadar toplanmıştı. Itani’nin erkek kardeşi Osaka’da çalışan Doktor Murakami ile eşi ayrıca Itani’nin diğer kardeşi Murakami ile eşi de oradaydı. Özene bezene giyinip gelmiş olan üç kız kardeş, ortamdan biraz çekinerek üzerlerindeki mantoları çıkarmadılar. Sachiko, Itani’nin yanına giderek, “Bu sabah onca telaşeniz içinde bize zaman ayırdığınız için teşekkür ederim. Konuyu eşime açıp danıştım. Bu Batı seyahatiniz öncesinde bile kız kardeşimizi düşünme nezaketini gösterdiğiniz için şükranlarımızı nasıl ifade edeceğimizi bilemiyoruz. Anlattığınız konu olmasa bile biz üç kardeş veda partinize mutlaka gelmek istiyoruz.” Bunları söyledikten sonra Teinosuke’nin defalarca teşekkür ettiğini de ekledi. Itani, “Çok memnun oldum! Hepiniz geliyorsunuz demek!” diyen Itani çok sevinmiş görünüyordu. “Öyleyse mutlaka bekliyorum, detayları yarın telefonda söylerim,” dedi. Hareket etmeye başlayan buharlı trenin camından el sallarken de bu söylediklerini tekrar etti.</p>

  <p>Söz verdiği gibi ertesi akşam Imperial Hotel’den telefon etti. Veda partisi üç gün sonra akşam beşte, Imperial Hotel de yapılacaktı. Davetliler Itani, kızı Mitsuyo, Kenzō Kunishima, eşi ve kızları, Mimaki Bey ile Kobe’deki yakınlarını temsilen gelecek olan üç kız kardeşti. Toplamda dokuz kişi olacaklardı. Itani, “Siz Tokyo’da nerede kalacaksınız efendim? Aile büyükleriniz burada olduğu için belki onların yanında kalmayı düşünmüşsünüzdür. Peki, olanları daha rahat konuşabilmemiz için Imperial Hotel’de kalmayı düşünmez misiniz? Bu ay boyunca Japon İmparatorluğu’nun kuruluşunun iki bin altı yüzüncü yılı kutlamaları olduğundan, şehirdeki tüm oteller dolmuş durumda. Şans eseri Kunishima Bey’in bir akrabası bu otelin bir odasını tutmuş. Eğer isterseniz odayı size verebileceklerini ve Kunishima Beylerin yanında kalabileceklerini söylediler, ne dersiniz?” diye sordu. Bu sefer hem yanlarında Taeko vardı hem de Yukiko da elinden gelse ablalarına haber vermeden gidip dönecek durumdaydı. Sachiko kısa bir düşünmeden sonra hemen kararını verdi, “Madem öyle, affınıza sığınarak bizim adımıza kendilerinden rica etmeniz mümkün mü?” diyerek ertesi akşam ya da öbür gün sabah yola çıkacaklarını söyledi. “Geminizin yola çıkacağı güne kadar orada kalarak sizi geçirmeye Yokohama’ya gelmek isterdik. Ancak o kadar uzun süre üçümüzün birden evi boş bırakması mümkün değil. Bu yüzden sadece veda partinize katılıp döneceğiz. Partinin bir gece öncesi geleceğiz. İki gece kalmamız kâfi gibi görünüyor. Ancak Kabuki-za Tiyatrosu’nda bir gösteri seyretmeyi arzu ediyoruz belki bir gece fazladan kalabiliriz,” dedi. Itani bunun üzerine hemen, “Öyleyse Kabuki-za Tiyatrosu biletlerini sizin için aldırayım mı?” diye sorarak, “Belki biz de size eşlik ederiz,” diye ekledi.</p>

  <p>Ertesi gün, Osaka’dan kalkan gece treninde yataklı vagonda aynı gün akşam için bilet bulabildiler. Üç kız kardeş bütün günü hazırlanarak geçirdiler. Sachiko ve Yukiko, perma yaptırmak isteseler de Itani’nin salonu artık olmadığı için nereye gideceklerini bilemediler. “Taeko geldiğinde ona soralım mutlaka bildiği bir yer vardır o bizi götürür,” diye beklediler. O da bir türlü gelmeyince, “Koisan bu sabah geç kaldı,” diye diye bütün sabahı geçirdiler. Bu tür konularda neyin nerede olduğunu iyi bilen Taeko, diğerlerine haber vermeden bir güzellik salonuna gitmişti. Öğleyin ikide yapık saçlarla çıkıp geldi. Ablaları, “Oldu mu bak! Biz de sen bizi götürürsün diye bekliyorduk!” dediklerinde Taeko, “Tokyo’da yaptırırsınız, Imperial Hotel’in de güzellik salonu vardır,” diye pişkin pişkin cevap verdi. Bunun üzerine Sachiko’lar da öyle yapmaya karar verdiler. Günün kalanında, ne götürmeleri gerektiğini konuşarak yavaş yavaş toplanmaya devam ettiler. Sonunda eşyalarını, büyüklü küçüklü iki bavul ve bir çantaya yerleştirdiler. Akşam yemeklerini yedikten sonra kendilerine şöyle bir çekidüzen verdiklerinde, trene ucu ucuna yetişecek zamanları kalmıştı.</p>


  <h2 id="sigil_toc_id_90">Yirmi dokuzuncu bölüm</h2>

  <p>“Affedersiniz, Makioka Hanım! Sizsiniz, değil mi efendim!”</p>

  <p>Ertesi sabah üçü Tokyo Garı’nda, trenden perona adımlarını attıkları anda Batı giysileri içinde ufak tefek bir kız aceleyle koşarak yanlarına gelmiş, Sachiko’yla konuşmaya başlamıştı.</p>

  <p>“Ben Mitsuyo, efendim...”</p>

  <p>“Aaa, Itani Hanım’ın kızı değil mi?”</p>

  <p>“Görüşmeyeli çok uzun zaman oldu efendim. Annem de sizi karşılamaya gelecekti ama yapması gereken o kadar çok şey vardı ki, yerine beni gönderdi.” Bunları diyen Mitsuyo, üçünün elindeki bavulları görünce, “Bir hamal çağırayım,” diyerek hemen telaşla bir hamal bulup geldi. Konuşmaya kaldığı yerden devam etti: “Ah Küçükhanım Yukiko merhaba, bendeniz Michiyo efendim, tanıdınız mı? Gerçekten çok oldu sizinle görüşmeyeli? Annem her zaman size zahmetler veriyor. Bugün üçünüzün bir arada ta buralara kadar gelmenize nasıl sevindi anlatamam. Daha dün akşam bile bundan bahsediyordu, çok memnun görünüyordu efendim.”</p>

  <p>Büyük bagajları hamala verdiler. Geriye bohça, makyaj çantası gibi iki-üç ufak tefek şey kalmıştı.</p>

  <p>Mitsuyo, “Bunları bendeniz alayım efendim... Yok olmaz benim taşımama izin verin lütfen... lütfen,” diyerek üçünün ellerindekini zorla aldıktan sonra, kalabalığın içinden geçerek, hızla önlerinden ilerlemeye başladı.</p>

  <p>Sachiko’lar bu kızı henüz Kobe Kız Lisesi’ne gittiği yıllarda bir-iki kez görmüşlerdi. Yüzünden kendisini çıkaramamışlardı. O zamana göre çok değişmişti, zarif bir hanım olmuştu. Eğer o kendilerini bulmasaydı, tanımaları mümkün değildi. Annesi Itani zayıf ve uzun boylu bir kadındı, kızı ise oldum olası ufak tefek, kısa boylu biriydi. Arada hiç boy atmamıştı. Eskiden daha koyu tenli, yuvarlak yüzlü, hafif topluydu. Şimdi rengi açılmıştı, yüzü de, vücudu da sanki iyice çekip küçülmüş gibi görünüyordu. Elleri ayakları da ancak on üç-on dört yaşlarında bir çocuğunkiler gibi duruyordu. Oradaki üç kız kardeşin içinde en kısa boylusu olan Taeko’dan bile bir-iki santim kısa duruyordu. Üzerinde kimono olan Taeko, toplu görünüyordu. Mitsuyo ise tam da annesinin söylediği gibi çocuk gibi iyice ufacık tefecikti. Konuşması insanı şaşırtacak kadar annesine benziyordu. Ağzına çabuk, soluk almadan hızla konuşurken bilmiş bilmiş konuşan çocukları andırıyordu. Yukiko kendisinden on yaş belki de daha küçük bir genç kızın kendisine “Küçükhanım Yukiko” diye hitap etmesini hem tuhaf bulmuş hem de rahatsız olmuştu.</p>

  <p>“Gerçekten ayıp oldu, Mitsuyo sizin de çok işiniz vardır herhalde. Kalkıp buralara bizi karşılamaya geldiniz,” dedi Sachiko.</p>

  <p>“Yok efendim ne demek. Ama itiraf etmeliyim ki, bu ay Japon İmparatorluğu’nun kuruluşunun iki bin altı yüzüncü yılı kutlamaları için pek çok şey yapılıyor. Bu konuyla ilgili dergide de çok yoğunuz efendim. Bir yandan da annemin işlerine yardımcı olmaya çalışıyorum efendim,” diye cevap verdi Mitsuyo.</p>

  <p>“Kutlamalar için, bahriye geçit töreni yapıldığını duydum.”</p>

  <p>“Evet onun ertesi günü de Başbakan Konoe’nin milli birliği sağlamak için kurduğu Hâkim Kuvvetlere Yardım Cemiyeti açılışı vardı. Ayrıca Yasukuni-Jinja Shintō Tapınağı Festivali başladı. Ayın yirmi birinde de askerî geçit töreni yapılacakmış. Bu ay Tokyo çok yoğun. Oteller, hanlar, kalacak her yer tıklım tıklım doluymuş. Sizin oteliniz de aynı durumda. Yoğunluk nedeniyle çok iyi bir oda bulamadık.”</p>

  <p>“Olsun. Nasıl olursa olsun kâfi efendim.”</p>

  <p>“Odanın küçüklüğü için bir şey yapamadık. Ancak odada sadece iki tekli yatak vardı, birini çift kişilik yatakla değiştirttik.”</p>

  <p>Yol boyunca Mitsuyo arabada bunları anlatmaya devam etti. “Durum anlattığım gibi olduğundan, Kabuki-za Tiyatrosu biletlerini bugüne almak istemiştik ama yer bulamadık. Biletler normal yollardan alınacak olursa ancak on gün sonrasına yer bulunabiliyor. Ben, çalıştığım dergi aracılığıyla yarın değil, bir sonraki güne bilet bulabildim. O gün anne kız bizler, annem size bahsetmiştir, Mimaki Bey hep birlikte gideceğiz. Ancak altımızın yan yana oturması mümkün olmayacak,” diye anlattı.</p>

  <p>Odaya geldiklerinde Mitsuyo, “Gördüğünüz gibi küçük bir oda kusura bakmayın. Pek ışık da almıyor. Umarım çok rahatsız olmazsınız efendim.” Üç kız kardeşe odalarına kadar eşlik etmiş, elindeki eşyaları oraya bırakıp hemen kapıya yönelmişti. “Annem şu anda dışarıda efendim. Hemen dönecektir. Döner dönmez size ulaşacağını söyledi. İzninizle benim işe gitmem gerek. Daha sonra tekrar uğrarım efendim. Ginza’dan almak istediğiniz bir şey olursa lütfen telefon edin efendim. Ben alıp gelirim,” dedi. Sonra, “Telefonum bu efendim,” diye ekleyerek ufak tefek elleriyle ve onlara göre daha normal görünüşlü kıpkırmızı boyalı tırnaklarını göstererek el çantasından kartvizit çıkararak uzattı.</p>

  <p class="bosluk"/>

  <p>Sachiko, saçlarını nerede yaptıracaklarını aklına takmıştı. Bugün halletmek istiyordu fakat kendisi de Yukiko da trende iyice yorgun düşmüşlerdi. Bugün kendilerini daha fazla yormayarak dinlenmek daha iyi olacaktı. Hem zaten çok geçmez Itani dönerdi. Uykularını alacak vakit yoktu. En azından kimonolarının kuşaklarını çıkararak, biraz uzanabilirlerdi. Sachiko kendisinden çok Yukiko’yu düşünüyordu. Hiç ara vermeden iğneleri yaptırmaya devam ediyorlardı. Bu sıra şanslarına yüzündeki leke soluklaşmıştı. Tamamen silinip gittiği söylenemezdi ancak rengi iyice açılmıştı. Hem aybaşı yaklaşmıştı hem de tren yolculuğundan beti benzi atmış yüzüne baktığında, tam böyle zamanlarda lekenin koyulaştığı aklına geldi. Lekeyi düşününce Yukiko’nun yorulmasına izin vermemek gerektiğini hatırladı.</p>

  <p>“Ne yapalım Yukiko’cuğum. Kuaför işini yarına bırakalım mı? İyice bitip tükendik...”</p>

  <p>“Bugün de olur...”</p>

  <p>“Parti yarın akşam beşte. Vaktimiz olacak. Bugün biraz uzanalım. Sonra Ginza’ya gideriz. Hem almamız gereken çok şey var.”</p>

  <p>“Ben biraz uzanacağım,” dedi Taeko. Az önce odaya girer girmez, en rahat gözüken koltuğu gözüne kestirerek teklifsizce oraya kurulmuştu. Yorgunluktan bitip tükenmiş bir şekilde yana doğru yaslanmıştı. Sonra ablaları konuşmaya devam ederken kimonosunun üstlüğünü ve kuşağını çıkarmış, önünün açılmasını engelleyen ince kordonu bırakarak çift kişilik yatağa yayılıvermişti. Eskiden yorulsa bile yüzünden asla anlaşılmaz, iki kız kardeşini oracıkta bırakarak gezmeye çıkacak gücü bile olurdu. Son zamanlarda eski canlılığını yitirmişti, azıcık yorulsa nerede olduğuna aldırmaksızın ayaklarını uzatıveriyordu. Olmadı, dönüp kolunun üzerine yatıyordu, ya da oflayıp pufluyordu. Hali tavrı iyice raydan çıkmıştı. Belki hâlâ eski sağlığına kavuşamamıştı. İyice kilo almışta, ne yapmaya kalkarsa kalksın hemen takati tükeniyor gibiydi.</p>

  <p>“Yukiko’cuğum biraz uzanıver,” dedi Sachiko.</p>

  <p>Yukiko, “Hı hı,” dese de Taeko’nun az önceye kadar oturduğu, üzerinden çıkardığı kimono üstlüğünün durduğu koltuğa gitti. Üstlüğü alıp başka bir yere koydu. Üzerindeki kuşağı bile çıkarmadan olduğu gibi oturdu. Odada sadece iki yatak vardı. Gece çaresiz çift kişilik yatakta Taeko’yla birlikte yatacaklardı. Ancak yatak normal çift kişiliklerden daha küçüktü. O anda, Taeko’nun yanına uzanmak içinden gelmemişti. Diğer yatağa da Sachiko’yu düşünerek uzanmamıştı. Koltuğa oturup sırtını yaslar yaslamaz, Taeko’dan önce uykuya dalıverdi.</p>

  <p>Sachiko, Yukiko’nun düşünceli davranışını fark etmiş miydi anlaşılmıyordu, boş yatağa gidip uzandı. Yukiko koltukta oturduğu yerde uyuyordu. Kendisi de, Taeko da uyuyamıyorlardı.</p>

  <p>Sachiko, “Koisan biz bu arada banyoya girelim,” dedi. Sırasıyla banyo yaptılar. Yukiko hâlâ uyanmamıştı. Sonunda Sachiko onu da kaldırıp banyoya gönderdi. Ardından öğle yemeğine indiler. Itani bir türlü ortalarda görünmeyince öğleyin üçü birden Ginza’ya gittiler. Itani’ye veda hediyesi olarak ne olursa olsun artık bir şeyler almaları gerekiyordu. Vitrinlere bakmaya devam ettiler. Batı’ya gidecek birine modern bir şey almanın uygun olmayacağım düşünerek Japonya’ya has, Itani’nin gittiği yerdekilerin hoşuna gidecek bir şey arıyorlardı. Sonunda Hattori mağazasının alt katında sedef bir süs kutusu buldular. Bunun Sachiko’nun hediyesi olmasına karar verdiler. Onun dışında Mikimoto mağazasından kaplumbağa kabuğundan İncili bir broş aldılar. Bunu da Yukiko ve Taeko adına hediye etmeyi düşündüler. Üçü de tamamen bitip tükenmişlerdi, Colombin’e uğrayarak bir şeyler içtiler. Hâlâ alacakları şeyler olmasına rağmen Taeko, “Dönelim artık, dönelim,” diye önlerine düşüp yürümeye başlayınca, dört buçukta otele döndüler. Odaya girdiklerinde konsolun üzerinde içinde orkideler olan bir vazo durduğunu gördüler. Üzerine, “Hoş geldiniz. Sizi çay içmeye bekliyorum,” yazan Itani’nin kartviziti iliştirilmişti.</p>

  <p>“Yine mi çay? Daha şimdi içmedik mi!” Taeko tekrar koltuğu işgal etmişti. Parmağını bile oynatabilecek gibi görünmüyordu. Diğer ikisi de biraz soluklanmak istiyorlardı. Biri yatağa oturdu, diğeri uzandı. On dakika geçmemişti ki telefon çaldı.</p>

  <p>“Itani Hanım’dır herhalde,” diyen Sachiko ahizeyi kaldırdı. Bekledikleri gibi Itani’ydi: “Sabahtan beri dışarıdaydım. Kusuruma bakmayın. Az önce dönebildim. Çay hazırlattım. Sizi lobide bekliyorum,” dedi.</p>

  <p>“Tabii, tabii. Ben de tam sizi arayacaktım. Hemen aşağı iniyoruz.”</p>

  <p>“Beni bırakın, gitmeyeceğim. Siz ikiniz birlikte inin,” dedi Taeko. Sachiko, “Itani Hanım’a ayıp olur, sen de gel. Biz de yorgunuz bak,” diyerek, gitmeye hiç gönüllü olmayan Taeko’yu kaldırdı. Üçü birlikte lobiye indiler.</p>


  <h2 id="sigil_toc_id_91">Otuzuncu bölüm</h2>

  <p>Itani selamlaşmaları biter bitmez, “Daha şimdi Playguide bilet şirketinden aradılar. İki gün sonraki gösteri için yerlerimizin ayrıldığını haber verdiler. Sadece sizin üçünüzün yerleri yan yana. Kalanı iki kişilik ve tek kişilik olarak ayrı ayrı oldu. Ben ve Mitsuyo birlikte otururuz, Mimaki Bey tek başına ayrı bir yerde oturacak,” diye söze girdi. Çay içerlerken Mimaki konusunu açtı. Sachiko’lar havadan sudan konuşmayı beklerken, Itani çoktan Kunishima’lara ve Mimaki’ye, Yukiko’dan bahsetmekle kalmamış, kendisinde bulunan Yukiko’nun görücü için çektirilen resmini bile göstermişti. Diğerleri, fotoğrafta gördüklerini çok beğenmişlerdi. Dün gece Kunishima’ların evinde Yukiko’nun yaşını hiç göstermediğine kadar konuşulmuştu. Mimaki, “Kendisiyle görüşmeme bile gerek yok resimden görmem kâfi. Makioka’ların aklına takılan bir şey yoksa, ben Yukiko Hanım ile bir an evvel evlenmek için hazırım,” demişti. Itani, güzel sözlerle onları yanlış yönlendirmemek için, Makioka’larla ilgili her şeyi anlatmıştı. Shibuya’daki aile büyükleri ve ailenin Ashiya’daki kolu; aralarının nasıl olduğu; ailenin reisi büyük enişteleri Tatsuo ile Yukiko ve Taeko’nun aralarının iyi olmadığını; bunun sebeplerini; bu konuda bildiklerini saklamadan anlatmıştı. Mimaki Bey bunları işittikten sonra bile, hiç önemsememiş, Yukiko’yla evlenme niyetinde bir değişiklik olmamıştı. Bekâr bir adam olarak kendisi de bir şeyler yaşamıştı, bu sayede bu konularda çok anlayışlı davranıyor, hiç önemsemiyordu.</p>

  <p>Yukiko ve Taeko konunun başka yerlere gideceğini tahmin ederek çaylarını bitirir bitirmez hemen izin isteyip kalkmışlardı. Itani, uzaklaşan Yukiko’nun arkasından bakarak, “Bendeniz, yüzündeki lekeden bile bahsettim!” dedi sesini iyice alçaltarak. “Sonradan fark edilmesindense en başından bilinmesi en iyisi. Her bir şeyi anlattım.”</p>

  <p>“Çok iyi yapmışsınız efendim. Bildiklerini öğrenince içim çok rahat etti. Tedavisi devam ediyor. Sizin de gördüğünüz gibi pek dikkat çekmeyecek hale geldi. Evlenirse tamamen geçecek zaten. Bunu da anlatınız kendisine lütfen.”</p>

  <p>“Onu da arz ettim efendim. ‘Öyle mi, evlendikten sonra lekenin nasıl geçip gideceğini görmeyi sabırsızlıkla bekliyorum,’ demez mi!”</p>

  <p>“Yaa...”</p>

  <p>“Sonra şeyi de... Koisan’ı da... Sizin nasıl düşündüğünüzü bilemiyorum ama herkes bir şeyler söylüyor. Hadi diyelim o dedikoduların hepsi gerçek, bendeniz bunun o kadar mühim bir şey olmadığına inanıyorum. Her ailede farklı yapıda biri mutlaka çıkar. Üstelik öyle olması daha iyi değil mi efendim? Mimaki Bey de, ‘Kardeşi nasılsa nasıl, beni ilgilendirmiyor, ben onu alıyor değilim,’ dedi.”</p>

  <p>“Ah, böyle insanlar gerçekten az efendim...”</p>

  <p>“Doğru söylüyorsunuz. Gençliğinde gönlünce gezmiş, eğlenmiş ne de olsa. Böyle insanlar daha görüp geçirmiş oluyor efendim. ‘Kız kardeşi beni ilgilendirmiyor. Söyleseniz de olur, eğer istemiyorsanız söylemenize hiç gerek yok,’ dedi biliyor musunuz?” Itani, Sachiko’nun derin bir nefes aldığını görünce hemen devam etti: “Ha, bir de şey var...”</p>

  <p>İşin doğrusu Sachiko, bunları duyunca ilk kez bu konuyu önemsemeye başladı. Tokyo’ya bu gelişinin asıl sebebi Itani’yi yolcu etmekti. Kafasının bir yerinde evlilik meselesi vardı tabii, ancak bunun asıl konu olmadığına kendini ikna etmişti. “Eh bir görelim ondan sonra bakarız,” diye düşünmüştü. Tamamen ilgisiz olmasa da önce heveslenip sonra hayal kırıldığına uğrama endişesini bir türlü üzerinden atamamıştı. Bu nedenle henüz Yukiko’yla bu konuyla ilgili konuşmamıştı. Diğer her açıdan mükemmel olsa bile, işin ilerlemesinde zorluk çıkaracak şey, geçenlerde konuştukları gibi, bu kısmetin Tokyo’da olmasıydı. Yukiko’nun bu konudan endişe duyduğunu tahmin etmek yanlış olmazdı. Hayır! Açıkça söylemesi gerekirse şimdi Yukiko’nun bu konuda bir şey söyleyip mırın kırın etmesine izin veremezdi. Zaten o bir şey söylemezdi de asıl Sachiko, kardeşini Tokyo’ya gelin göndermek istemiyordu. Keşke, elimden gelse Kyoto, Osaka, Kobe oralarda bir yerlerde yaşamasını sağlayabilsem diye içinden geçiriyordu. Sachiko, “Sizce Mimaki Bey ileride nerede yaşamayı düşünüyor acaba? Kyoto’da yaşayan babasının evlenince kendisine ev alacağını biliyorum ama nerede alacak acaba? Asla bunu şart olarak koyuyor değilim efendim. Tokyo’da olması zorunlu mu? Eğer bir iş bulunursa Kansai de olmaz mı? Bu da aklının bir köşesinde bulunsun diye sormanız mümkün mü?” dedi. Itani, “Elbette efendim. Bu konuyu henüz kendisine sormadım. En kısa zamanda sorup öğreneceğim,” diye cevaplayarak, herhalde Tokyo olur gibime geliyor. Burası olursa istemez misiniz?” diye sordu. Sachiko, “Yok efendim, olur mu öyle şey...” diye telaşla cevap verdi, “Öyle demek istemedim,” dedi pek ikna edici olmayan bir sesle.</p>

  <p>Itani, “Şimdi izninizi isteyeyim. Akşam yemeğini yedikten sonra kızım Mitsuyo, Mimaki Bey’le birlikte bana uğrayacak. Geldiklerinde sizi de odama bekliyorum. Tanışmış olursunuz,” diyerek ayrıldı.</p>

  <p>Itani, saat sekizden sonra telefon etti: “Yorgun olduğunuzu tahmin ediyorum. Ama gelebilirseniz sevinirim, kendileri teşrif ettiler. Üçünüzü de bekliyoruz,” dedi. Sachiko, bavuldan birkaç kimono paketi çıkardı. Yatakların üzerine yayarak Yukiko’nun hazırlanmasına yardım etti. Sonra Taeko’yu da hazırladı. En son kendisi hazırlandı. O sırada tekrar telefon geldi, beklediklerini söylediler.</p>

  <p>“Hoş geldiniz efendim.” Onlara kapıyı açan Mitsuyo böyle dedi. “Kusurumuza bakmayın, ortalık gördüğünüz gibi darmadağınık.”</p>

  <p>Gerçekten de oda, büyüklü küçüklü beş-altı tane bavul, Batı kıyafetleri için bir sürü mukavva kutu, Itani’ye gönderilen hediye paketleri, Amerika yolculuğu için yapılan hazırlıklarla tıka basa doluydu. Mimaki, üç kız kardeşi görür görmez hemen yerinden fırladı. Tanışmaları bittiğinde yerine dönmedi. “Benim için burası yeterli, lütfen siz böyle buyurun,” diyerek kendisi bir sandık bavulun üzerine yerleşti. Odada sadece dört sandalye vardı. Dördü de birbirinden farklıydı. Bunlara üç kız kardeş ve Itani oturdu. Mitsuyo oturmak için yatağın bir köşesini seçti.</p>

  <p>“Ne dersiniz Itani Hanım? Hanımlar da teşrif ettiklerine göre,” dedi Mimaki. Daha önceki bir konuşmayı sürdürüyormuş gibi görünüyordu. “Hem izleyiciler de arttı. Göstermeyi lütfetmez misiniz?”</p>

  <p>“Mimaki Bey, ne olursa olsun göstermem ayol!”</p>

  <p>“Siz böyle deseniz de, nasılsa ben sizi geçirmeye gemiye kadar geleceğim. Siz ne kadar göstermek istemeseniz de göreceğim efendim.”</p>

  <p>“Ama ben gemiye kimono ile binme niyetindeyim.”</p>

  <p>“Nee? Gemide de mi hep kimono giyineceksiniz?”</p>

  <p>“Hep diyemem. Ama mümkün olduğunca Batı kıyafetleri giymeyeceğim.”</p>

  <p>“Çok iyi bir fikir değil bu! Peki o zaman niye o kıyafetleri hazırlattınız acaba?”</p>

  <p>Mimaki bunu dedikten sonra dönüp Sachiko’ya sordu: “Şey, size de soracağım... Itani Hanım’ın Batı elbiselerinden bahsediyoruz efendim. Sizler Itani Hanım’ı, hiç Batı kıyafetleriyle gördünüz mü?”</p>

  <p>“Yooo...” diye cevap verdi Sachiko. “Şimdiye kadar hiç görmedik efendim. Biz de yolculukta ne yapacağını merak ediyorduk.”</p>

  <p>Tokyo'daki tanıdıkları da aynı şeyleri söylüyor efendim. Mitsuyo bile hiç öyle görmemiş. Bendeniz en azından bir kere olsun o haliyle bize görünsün istiyorum efendim.”</p>

  <p>Mimaki tekrar Itani’ye dönerek, “Ne dersiniz Itani Hanım? Hazır hepimiz buradayken bir deneseniz?”</p>

  <p>“Ay neler söylüyorsunuz? Hemen buracıkta üzerimi mi çıkarayım?”</p>

  <p>Buyurun, buyurun... Biz o sırada koridorda bekleriz.”</p>

  <p>“Artık yetmez mi Mimaki Bey,” diye Mitsuyo, annesinin yardımına yetişti. “Annemle bu kadar uğraşıyorsunuz.”</p>

  <p>“Sahiden Koisan’ın üzerinde de son zamanlarda hep kimono görüyorum,” dedi Itani konuyu kendinden uzaklaştırmaya çalışarak.</p>

  <p>“Çok fenasınız! Ne oyunlar ediyor, konuyu değiştiriyorsunuz!” dedi Mimaki.</p>

  <p>“Evet öyle, son zamanlarda Koisan daha çok kimono giymeye başladı sahiden de.”</p>

  <p>Benim yaşlanmaya başladığımı gösteriyormuş, öyle dediler.” Tokyo lehçesiyle konuşmaya çalışan Sachiko’nun ardından Taeko hiç önemsemeden Osaka lehçesiyle konuşmuştu.</p>

  <p>“Şey... haddimi aşarsam kusuruma bakmayın,” dedi Mitsuyo, Taeko’nun süslü püslü kıyafetini baştan aşağı süzerek: Koisan’a Batı kıyafetleri daha çok yakışmıyor mu? Yani kimono yakışmamış demek istemiyorum ama...”</p>

  <p>“Mitsuyo sözünü kesiyorum, küçükhanımın adı Taeko diye duymuştum. Koisan nedir peki?”</p>

  <p>“Mimaki Bey bir de o kadar Kyoto’lu olacaksınız! Nasıl bilmezsiniz Koisan’ın ne demek olduğunu?”</p>

  <p>“Koisan sözü bir tek Osaka’da kullanılıyor. Kyoto’da yok efendim,” dedi Sachiko.</p>

  <p>Itani bir yerlerden gönderildiği anlaşılan çikolatalı şekerleme kutusu çıkararak, “Buyurmaz mısınız efendim?” dedi. Hepsi yemek yiyip gelmişlerdi, kimse elini sürmedi. İkram ettikleri <i>bancha</i> yeşil çayın müşterisi çok oldu. Mitsuyo annesine, “Mimaki Bey için içecek bir şeyler söyleyelim,” deyince, telefon ederek odaya viski getirttiler. Mimaki hiç çekiniyormuş gibi görünmeden garsona, Şişesiyle bırakın lütfen,” dedi. Şişeyi yanına aldı, akşam boyunca, azar azar içerek sohbet etmeyi sürdürdü. Konuşmalarını Itani uygun bir şekilde yönlendiriyordu, arada hiç tuhaf boşluklar olmadan sohbet akıp gidiyordu. Itani’nin, “Mimaki Bey ev alacak olsanız mutlaka Tokyo’da mı olur?” sorusu konuyu açmış oldu. Mimaki, kendisiyle ilgili şeylerden, gelecek planlarından ve pek çok konudan bahsetti. “Az önce Michiyo bana Kyoto’lu dedi fakat ailem büyükbabamın zamanından beri Tokyo Koishikawa semtinde yaşıyor. Bendeniz Tokyo’da doğdum. Babamın zamanına kadar saf Kyoto’lu idik. Ancak annem Tokyo, Fukagawaku doğumlu. O yüzden benim vücudumda Kyoto ve Edo’lu kanı aynı anda dolaşıyor. Gençliğimde Kyoto’ya karşı içimde öyle bir ilgi uyanmamıştı. Aksine Batı dünyası beni kendine çekmişti. Şimdi son zamanlarda atalarımın topraklarına bir çeşit nostalji doğuyor içimde. Babam da, yaşı ilerledikten sonra Kyoto’ya bir muhabbet beslemeye başladı. Tokyo Koishikawa'daki evden vazgeçerek Kyoto Saga’ya çekildi. Bunu düşününce sanki benim de kaderimde bu var gibi hissediyorum. Kendi ilgi alanlarımın da o yöne kaydığını görüyorum. Bendeniz yavaş yavaş eski Japon mimarisinin güzelliğini anlamaya başladım. İleride zamanı gelince mimarlık yapmak niyetindeyim. O zamana kadar elimden geldiği kadarıyla Japonya’ya has mimariyi araştırarak, bundan sonraki tasarımlarımda Japonya’ya özgü öğeleri bolca kullanmak istiyorum. Bu konuda epey kafa yordum. Belki Kyoto-Osaka bölgesinde bir iş bularak bir süre orada yaşamanın araştırmam için iyi olacağına inanıyorum. Sadece o kadar değil, ileride yapmak istediğim evlerin havasının Tokyo’dan çok Osaka-Kobe yöresinin ortamına uygun olduğunu düşünüyorum. Hatta biraz mübalağa ederek söyleyecek olursam, geleceğimin Kansai’de olduğunu bile düşünüyorum,” dedi. Mimaki, Eğer Kyoto’da bir ev alacak olursam nereyi seçmemi önerirsiniz?” diye sorduğunda Sachiko, “Babanızın Saga’da olduğunu söylemiştiniz. Acaba Saga’nın neresinde efendim?” diye sorarak, eğer Kyoto’da yaşayacaksa, Saga tarafları Nanzen-ji Tapınağı, Okazaki, Shishigatani’nin uygun olacağı cevabını verdi. Zamanın nasıl geçtiğini anlamadan geç saatlere kadar sohbet ettiler. O sırada Mimaki tek başına viski şişesinin üçte birini bitirmiş ancak bir parça bile dağıtmış gözükmemişti. Aksine çakırkeyif oldukça daha şakacı biri olmuştu. Arada bir o güne kadar hiç duymadıkları zekice bir şeyler söyleyerek herkesi güldürmüştü. Özellikle Mitsuyo ile arası iyi gözüküyordu. Birbirlerini hafiften iğneleyerek söz düellosu yapıyorlardı. Komedi İkilisi gibilerdi. Sachiko sabahki yorgunluğunu unutmuş, uykusu tamamen gitmişti. Mimaki, “Ah, son treni kaçıracağım,” diyerek telaşla yerinden fırlayıp da, Mitsuyo da, “Ben de kalkayım,” diyerek onunla birlikte ayrıldığında saat neredeyse on biri bulmuştu.</p>

  <p>Sachiko’lar o akşam geç saatlere kadar ayakta kaldıklarından ertesi sabah dokuz buçuğa kadar uyanamadılar. Sachiko öğle yemeği için otel restoranının açılmasını beklemeden yemeği odada bir tostla geçiştirdi. Ardından Yukiko’yu alarak Shiseidō Güzellik Salonu’na gitmek için çıktı. Kaldıkları otelin de alt katında bir güzellik salonu vardı. Ancak dün akşam Mitsuyo Shiseidō’da perma yapmak için yeni bir yöntem kullandıklarını, <i>Zotos</i> denilen bir sıvı bileşimle saatlerce kafalarını mizanpli makinesinin içinde tutma derdinden kurtulduklarını, daha rahat olduğunu, o yüzden oraya gitmelerini söylemişti. Gittiklerinde kendilerinden önce gelen on iki-on üç kişinin orada beklediğini gördüler. Ne kadar beklemeleri gerekeceğini kestiremiyorlardı. Kobe’de Itani’nin yerinde böyle zamanlarda tanıdık olmanın avantajını kullanarak sıranın önüne geçebilirlerdi. Burada böyle bir şey yapmalarına imkân yoktu. Bekleme odasında bekledikleri süre boyunca etraflarında hiç tanımadıkları Tokyolu hanımlar ya da kızlar vardı, tek biri ağzını açıp kendilerine bir çift laf etmemişti. İkisi Osaka lehçesiyle konuştuklarının duyulmasından çekinerek kendi aralarında alçak sesle bile konuşmamışlardı. Kendilerini tamamen düşman topraklarında gibi hissederek iyice ezilip büzülmüşlerdi. Çevrelerinde “dır, dır, dır” Tokyo lehçesiyle yapılan sohbetleri dinlemekten başka bir çareleri kalmamıştı. Biri, “Bugün iyice kalabalık,” deyince bir başkası, “Sahiden de öyle. Bugün <i>Taian,</i> canım biliyorsun Budist takviminde uğurlu gün sayılır. O yüzden bugün çok düğün var! Hangi güzellik salonu olursa olsun hiçbirinde adım atacak yer yok!” diye cevap verdi. Sachiko içinden, “Demek öyle,” diye geçirdi. “Itani o yüzden veda partisini bugün yapıyor! Yukiko’nun kısmetinin hayırlı bir yere varması için böyle planladı belki!” Itani’nin ne kadar düşünceli davrandığını o zaman fark etti. O sırada müşterilerin ardı arkası kesilmiyor, içerisi dolup taşıyordu. Arada iki-üç kişi, “Affedersiniz benim randevum vardı,” diyerek bildik yöntemlerle önlerine geçerek içeriye girmişti. Sachiko’lar buraya saat on ikide gelmişlerdi. Saat ikiyi bulmuştu. Bu akşam beşte başlayacak veda partisine yetişip yetişemeyeceklerinden emin değillerdi. Sachiko her ne kadar kızgınlığını gizlemeye çalışsa da, “Bir daha adımımı buraya atmam, Shiseidō mu aman aman,” diye söylenmeden edemedi. Bir tost yiyip öyle çıkmıştı, bu saat olunca karnı iyice acıkmıştı. Diğer yandan Yukiko’da hep, “Benim midem normal insanlarınkinden daha küçük,” der, az miktarlarda yerdi ama normal insanlardan hızlı acıkırdı. Biraz gecikecek olsa eli ayağı titrerdi. Bunu bilen Sachiko kardeşinin perma yaptırmaya dayanıp dayanamayacağından endişeleniyordu. Nasıl olduğunu anlamak için suspus oturan kardeşinin keyifsiz yüzüne bakıyordu. Onlara saat ikiyi geçtikten sonra ancak sıra geldi. İlk önce Yukiko’nun saçlarını yaptırdılar. Ardından Sachiko’nun saçları yapıldığında saat beşe on vardı. Tam çıkacaklarken, “Makioka Hanım’a telefon var efendim,” diye seslendiler. Telefona gittiğinde Taeko olduğunu anladı: “Ablacığım, daha hazır değil misiniz? Saat beş oldu.” Kardeşi endişelenmiş, otelden telefon açmıştı. Sachiko, “Tamam, biliyorum. Daha şimdi bitti. Hemen dönüyoruz,” derken telefonda Osaka lehçesini ağzından kaçırmıştı. Telefonu kapatır kapatmaz, iki kardeş telaşla kapıdan çıkıp gittiler.</p>

  <p>“Yukiko’cuğum şunu aklından çıkarma; uğurlu <i>Taian</i> gününde sakın ola bilmediğin bir güzellik salonuna gitme!”</p>

  <p>O akşam Sachiko otelde veda partisinin yapılacağı salona doğru koştururken o gün Shiseidō da gördüğü hanımların beşini özel kıyafetler içinde geçerken gördü.</p>

  <p>“Çok geciktik! Uğurlu <i>Taian</i> gününde bilmediğim bir güzellik salonuna gitmek mi aman aman!” diye aynı şeyleri tekrar etti.</p>


  <h2 id="sigil_toc_id_92">Otuz birinci bölüm</h2>

  <p>Tokyo’daki son günleri olan üçüncü gün sabahtan akşama kadar tam bir koşuşturma içinde geçti.</p>

  <p>Sachiko’nun en başta aklında, o günü sadece tiyatro için ayırmak vardı. Ertesi sabah ablasının Dogenzaka’daki evine uğrarlar, öğleden sonra almaları gereken hediyeleri halleder, akşam treniyle yola çıkarlardı. İlk önce Taeko, “Gece treninden gelirken dersimi aldım, uykumu doğru dürüst alamıyorum. Bir an evvel gidip kendi yatağımda şöyle gerine gerine uyumak istiyorum, dedi. Yukiko da ona hak verdi. İkisinin de akıllarından asıl geçense, yorgunluklarından daha çok, büyük eniştelerinin evine ziyareti mümkün olduğunca kısa kesmekti. Yarın sabah Tsubame Ekspresi ile yola çıksak nasıl olur? Bugün sabahtan alışverişi hallederiz, öğleden sonra Kabuki-za Tiyatrosu’na gitmeden önce ablamın evine şöyle bir uğrarız. Arabayı kapıda bekletip beş-altı dakika uğrayıp çıksak olmaz mı?” Sachiko, kız kardeşlerinin bu hislerini anlıyordu. Taeko’nun o evi sevmediğini söylemeye bile gerek yoktu. Yukiko da bir yıldan fazladır oraya dönmemişti. Ama aslında geçen ekim ayında Taeko ya, Ya Tokyo’ya gelsin ya da Makioka ailesiyle bağlarını kessin, birinden birini seçsin,” dediklerinde Yukiko’nun da Tokyo’ya dönmesini ima etmişlerdi. Ancak Yukiko konusunda ısrarcı olmamışlar, bir söyleyip geçmişlerdi. Söylediklerinin ne kadarını gerçekten kastettiklerini tam anlamayan Yukiko, bu durumu tamamen görmezden gelmişti. Ondan sonra bu konuyla ilgili ses soluk çıkmamıştı. Bu konuda dili daha önceden yanmış olan eniştesi, Yukiko’yla tekrar karşı karşıya gelmekten kaçınıp işleri oluruna mı bırakmıştı, yoksa Yukiko’nun dediklerini yerine getirmemesinden hoşnuttu da, onu da Taeko ile birlikte üstü kapalı bir şekilde aileden mi çıkarmıştı, bilmiyorlardı. Hangisi olursa olsun şimdi kalkıp oraya giderlerse ablası mutlaka bu konuyu açacak, bir şeyler söyleyecekti. Ablasının Dōgenzaka’daki evine gitmek içlerinden gelmiyordu. Sachiko geçen sefer, Fuji Dağı ve Beş Göller seyahati için Tokyo’ya geldiğinde, ablasıyla sadece telefonla konuşup geçiştirmişti. Bunun bir sebebi gözündeki sorun olduğu kadar, bir sebebi de ablasının kalkıp eniştesinin ağzından konuşarak Yukiko’yu geri gönderin demesinden çekinmesiydi. Yukiko bunu kabul etmezse Sachiko arada kalacaktı. Hem Sachiko da kendisini ablasına uzak hissediyordu. Bu kendisinin bile açıkça fark edemediği, içten içe olan bir şeydi ama nisan ayında Taeko’nun hastalandığını haber verdiğinde, ablasından gelen cevabı gördüğünden beri ablasına karşı tatsız hislerle dolmuştu. Tüm bunlar üst üste binmişti. Bu sefer hiç uğramadan sessizce dönmek aklından geçmiyor değildi. Fakat Teinosuke, Sonradan kulaklarına giderse hoş olmaz, demişti. Yukiko’nun evlilik işi belki bu sefer olurdu. Bunları düşününce bu vesileyle durumu onlara şöyle bir çıtlatmak gerekliydi. Daha evvelsi güne kadar Sachiko bu konuyu bu gelişinde açmayı düşünmüyordu. O gece ilk kez Mimaki’yle tanışmış, dün geceki partide de, bu işte arabuluculuk yapmaya gönüllü olan Kunishima’ları görmüş, nasıl insanlar olduklarını anlamıştı. Bu işe gözü kapalı dalmaktan çekinen tarafı onlarla tanışınca silinip gitmişti. Sachiko dün akşamki partinin kendiliğinden tam anlamıyla bir görücü yemeği haline dönüştüğünü görmüştü. Görüşmenin sonucunun iki taraf için de müspet olduğunu düşünüyordu. Onu en çok sevindiren şey, Mimaki’nin de, Kunishima’ların da, Taeko’ya tavırlarında rahatsız edici hiçbir şey olmadan, ihtimamla davranmaları, açık kalplilikle sohbet etmeleri olmuştu. Sachiko onların, Taeko’nun durumunu kendilerinin zayıf noktası olarak görmediklerini, bu açıdan kendilerini rahatlatmaya çalıştıklarını düşünmüştü. Hem hallerinde tavırlarında da hiçbir yapmacıklık yoktu. Taeko da tamamen samimi ve hoş bir şekilde zekice espriler, taklitler yapmış, herkesi kahkahalara boğmuştu. Sachiko, Taeko’nun bu yaptıklarının Yukiko için olduğunu; kendisini bir nevi masanın hokkabazı yaparak ortamı hareketlendirmeye çalıştığını hissetmişti. Onun bu halini görünce gözyaşlarını zor tutmuştu. Taeko’nun bu düşünceli hareketini Yukiko da fark etmiş olacak ki, hiç olmadığı kadar neşeli görünüyor, daha çok sohbete karışıyor, hatta gülüyordu. Mimaki o akşam da tekrar, “Ben Kyoto ya da Osaka’da ev alacağım,” diye üç kez tekrar etmişti. Sachiko, eğer Yukiko böyle insanların araya girmesiyle, böyle bir kocası olursa, nerede yaşarsa yaşasın, ister Kansai olsun ister Tokyo fark etmeyeceğini düşündü.</p>

  <p>Sachiko, son gün sabah eniştesinin işe gitmesini bekleyerek Shibuya’daki ablasına telefon etti. “Itani Amerika’ya gidiyor. Kendisini uğurlamak için veda partisine üçümüz geldik. Yarın sabah ekspres trenle döneceğiz. Bir tek bugün vaktimiz olacak. Akşamüzeri Itani’yle Kabuki-za Tiyatrosu’na gitmeye söz verdik. Onun öncesinde biraz uğramak istiyoruz,” dedi. “Henüz ciddi bir şey yok ancak Itani veda partisiyle birlikte bir görücü işi de ayarladı,” diyerek, o işi de çıtlattı. Sabah Ginza’da dolaştılar. Owari-chō’da kavşakta, üç-dört kez yolun bir bu tarafına, bir diğer tarafına geçip durdular. Hamasaku Restoranı’nda öğle yemeklerini yediler. Nishi-Ginza’da Awaya’nın önünden Dōgenzaka’ya araba tutup gittiler. Taeko o gün de, “Çok yorgunum, bitip tükendim,” diyerek onlarla dolaştı. Hamasaku Restoranı’nda kendileri için ayrılmış Japon tarzı odada yemek yerken, minderi başının altına koyup uzandı. İki ablası arabaya binerken, “Ben gitmeyeyim, onlar beni aileden attılar zaten. Eğer böyle gidersem ablam ne diyeceğini bilemez. Ben de oraya gitmek istemiyorum,” dedi. Sachiko, “Tamam haklı olabilirsin ama şimdi gelmezsen yine tatsızlık çıkar. Eniştem neyse de, ablamın aileden atma işini ciddiye aldığını sanmıyorum. Zaten seni çok özlemiştir. O kadar ağır hastalıklar atlattın, o da seni merak ediyor, görmek istiyordur. Hadi böyle demekten vazgeç de bizimle gel,” diye ısrar etti. Taeko, “Gitmeyeyim. Bir yerlerde kahve içer beklerim. Kabuki-za Tiyatrosu’na önden giderim,” diyerek kararını değiştirmedi. Sachiko daha fazla üstelemedi. Yukiko ile birlikte yola çıktılar. Onları götüren şoför, “Bağışlayın bekleyemeyeceğim,” dediğinde, “Sahiden on beş-yirmi dakika sürecek. Eğer beklerseniz fazla fazla ödeyeceğiz,” diye diller dökerek, arabayı evin önünde beklettiler.</p>

  <p>İki kardeş üst kattaki sekiz <i>tatami</i>’lik odaya buyur edildiler. Sachiko’nun hatırladığı o parlak kırmızı vernikli, sekiz ayaklı alçak sehpa, Kyoto’lu ünlü ressam Seihō’nun <i>Ayı</i>&nbsp;balığı resmi, <i>maki-e</i> sanatıyla yapılmış altın varaklı büfe, üzerindeki saat olduğu gibi duruyordu. Ablasıyla karşılıklı yere diz çöküp otururken bir yandan da bunlara bakıyordu. Bu sene altı yaşına girecek Umeko dışında diğer çocukların hepsi okula gidecek çağa gelmişti. Evde eskisi gibi gürültü patırtı yoktu.</p>

  <p>“Arabayı gönderseniz?” dedi ablası.</p>

  <p>“Dönmek için buralardan hemen araba bulabilir miyiz?”</p>

  <p>“Daha önce Dōgenzaka’ya çıkınca hemen bulabilmiştim. Metro da var. Owari-chō’da inip tiyatroya yürürseniz hemen bulursunuz.”</p>

  <p>“Bir daha gelişimizde rahat rahat oturur konuşuruz. Yakın zamanda tekrar döneceğiz herhalde.”</p>

  <p>Tsuruko, “Kabuki-za Tiyatrosu bu ay ne sergiliyor?” diye sordu.</p>

  <p><i>“Ibaraki</i> ve <i>Kikubatake</i>’yi [Krizantem Tarlası] sergiliyorlarmış. Sonra bir şey daha vardı şimdi hatırlayamadım.”</p>

  <p>Yukiko, üst kata yanlarına gelen ablasının küçük kızına, “Umeko’cuğum hadi aşağıya gidelim,” diyerek elinden tutup inmişti.</p>

  <p>“Koisan?” Baş başa kaldıklarında Tsuruko böyle sormuştu.</p>

  <p>“Az önceye kadar beraberdik. Ben gelmesem daha iyi olur dedi.”</p>

  <p>“Aa, niye ki? Keşke gelseydi.”</p>

  <p>“Ben de öyle dedim. Son iki-üç gündür çok koşuşturduk. O da çok yorulmuş görünüyor. Hâlâ kendini tam olarak toparlayamadı.”</p>

  <p>Sachiko, ablasıyla böyle karşılıklı oturdukları andan itibaren, son zamanlarda ona karşı hissettiği hoşnutsuzluğun silinip gittiğini fark etti. Birbirlerinden uzaktayken içini dolduran o nahoş duygulara rağmen şimdi böyle yüz yüze geldiklerinde ablasının, kendi tanıyıp bildiği ablası olduğunu gördü, hiçbir şey değişmemişti. Ablası <i>kabuki</i> oyunlarından ne oynadığını sorduğunda, tam da dört kız kardeş Tokyo’da olmalarına rağmen bir tek ablalarını dışarıda bırakarak gösteriye davet etmemiş olmalarından dolayı kendini kötü hissetti. Vicdan azabı duymaya başladı. Ablası durumu nasıl görüyordu? Müşfik huyunu düşününce kötü bir şey düşünmezdi. Ancak kaç yaşına gelirse gelsin içindeki çocuk kalbini kaybetmemiş olan ablası gösteriye gideceklerini duyduğunda onlarla birlikte gitmek istemişti herhalde. Ablasıyla eniştesinin, gözlerinden bile sakındıkları yatırımları, son zamanlarda borsadaki satışlar yüzünden pula dönmüştü. Elleri iyice dara düşmüş olmalıydı. Pek gösteriye gidecek fırsatları olmuyordu herhalde. Bunları düşünen Sachiko, ablasının dikkatini başka yere yönlendirmek için Yukiko’nun evlilik meselesini bire bin katarak anlatmaya başladı: “Diğer tarafın niyeti belli. Eğer biz de rıza gösterirsek her şey hayırlı bir şekilde sonuçlanacak. Nihayet bu sefer sizleri sevindirecek bir haber verebileceğiz. Hele Teinosuke’yle de bir görüşüp tanışsınlar, sonra size danışarak olurunuzu alacağız,” dedi. Sachiko yerinden kalkarken, “Bugün Kabuki-za Tiyatrosu’nda bahsettiğim Mimaki Bey’le, anne kız Itani’lerle birlikte olacağız,” dedi. “Bu iş oluruna varırsa tekrar çıkıp geleceğiz zaten” diyerek ayağa kalktı, aşağı yöneldi. Ablası Sachiko’nun ardından merdivenlerden inerken, “Yukiko da biraz daha canlı, neşeli olsun. Ağzından en azından yakınlık gösteren bir laf çıksın,” dedi.</p>

  <p>“Bu sefer daha farklı. Pek hoş sohbet. Konuşmalara katılıyor. Bu haliyle bu işi hayırlı bir sona varır, öyle inanıyorum,” dedi Sachiko.</p>

  <p>“Yukiko, önümüzdeki sene artık otuz beş olacak! Bu zamandan sonra artık hep öyle olması lazım.”</p>

  <p>Merdivenlerin aşağısında ablalarını bekleyen Yukiko, “Hoşça kal. Tekrar görüşürüz,” dedikten sonra Sachiko’dan önce kaçarcasına kapıyı açıp çıktı.</p>

  <p>Ablası onları yolcu etmeye dışarı çıktı. Arabanın yanında durarak konuşmaya devam etti: “Demek Itani Hanım Batı’ya gidiyor. Kendisini selamlamaya gitmezsem ayıp olur, değil mi?”</p>

  <p>“Öyle bir şey yapmasan da olur ablacığım. Hem kendisini de tanımıyorsun,” dedi Sachiko.</p>

  <p>“Fakat Tokyo’da olduğunu bile bile, uğramazsam nasıl olur! Gemisi ne zaman kalkıyor?”</p>

  <p>“Ayın yirmi üçünde olduğunu duymuştum. Tantanayı sevmiyor. Kimsenin kendisini geçirmeye gelmesini istemiyor.”</p>

  <p>“Oteline olsun uğrasam mı?”</p>

  <p>“Bence gerek yok.”</p>

  <p>Sachiko, şoför arabayı çalıştırdığı sırada, arabanın camından bunları konuşurlarken ablasının gözlerinden pıtır pıtır gözyaşları dökülmeye başladığını fark etti. Ablası Itani için niye ağlasındı ki? Sachiko’ya tuhaf gelmişti. Araba yola çıkıncaya kadar ablasının gözlerinden yaşlar inmeye devam etti.</p>

  <p>“Ablam ağlıyordu, değil mi?” dedi Yukiko, Dōgenza-ka’yı geçtiklerinde.</p>

  <p>“Ne oldu acaba? Şaşırdım iyice! Itani için ne diye ağlasın?”</p>

  <p>“Mutlaka başka bir şeydir. Itani Hanım’ın konusu açılınca onun arkasına saklanmıştır.”</p>

  <p>“Gösteriye davet etmemizi istiyordu belki.”</p>

  <p>“Odur. Gösteriyi görmek istiyordu bence de.”</p>

  <p>Sachiko, ablasının oyunu göremeyeceği için ağlamasını çocukça bulup içten içe utansa da, en başta kendisini tutmuş olduğunu, en sonunda daha fazla dayanamayarak ağlamaya başladığını ancak şimdi idrak etmişti. “Ablam benim dönmemi istemedi mi?”</p>

  <p>“Neyse ki konusu açılmadı. Herhalde aklı gösteriye takılmıştı.”</p>

  <p>“Öyle mi?” dedi Yukiko derin bir nefes almış gibi.</p>

  <p>Kabuki-za’da yerleri ayrı ayrıydı. Bir araya gelecek fırsatları pek olmadı. Ancak hem gösteriden sonra restoranda birlikteydiler hem de gösterinin arasında Mimaki, “Fuayeye çıkalım mı efendim,” diye özellikle onların yanına gelerek, dışarı eşlik etmişti. Modern şeylere yakın ilgili duyan Mimaki’nin <i>kabuki</i> hakkında hiçbir fikri yoktu. Kendisinin de itiraf ettiği gibi eski Japon tiyatrosu hakkında tamamen cahildi. <i>Naga-uta</i> ile <i>Kiyo-moto</i> müzikleri arasındaki farkı bile bilmediği ortaya çıkınca, Mitsuyo onu epey alaya aldı.</p>

  <p class="bosluk"/>

  <p>Itani, Sachiko’ların ertesi gün sabah ekspresi ile yola çıkmaya karar verdiklerini duyduğunda, “Bu akşam vedalaşıyoruz demek. Sizlere böyle iyi bir hediye bırakabildiğim için çok mutluyum efendim. Bundan sonraki görüşmelerinizi de ayarlamak istiyorum efendim. Mitsuyo size haber verir,” dedi. Tiyatrodan ayrıldıklarında Mimaki, “Biraz birlikte yürüyelim,” diye önerdi. Owari-chō’ya doğru altısı birlikte yürüdüler. Itani, Sachiko’yla diğerlerinden biraz ayrı yürürken, “Gördüğünüz gibi Mimaki Bey bu iş için iyice istekli. Karıkoca Kunishima’lar da, dün gece küçükhanımı görünce bayıldılar kendisine. Mimaki Bey, önümüzdeki ay içinde Kansai’ye gelerek, önce Ashiya’da sizi ziyaret etmek, eşinizle tanışmak niyetinde. Sizin olurunuzu aldıktan sonra Kunishima Bey, Mimaki Bey’in babası Vikont ile görüşecek,” diye kısaca anlattı.</p>

  <p>Altısı birlikte Colombin’de biraz dinlenerek bir şeyler içtiler. Sonrasında Mimaki ve Mitsuyo, “Yarın sizi yolcu etmeye geleceğiz,” diyerek Nishi-Ginza’da kendilerinden ayrıldılar. Diğer dördü otele kadar yürüdü.</p>

  <p>Kendilerini odalarına kadar geçiren Itani o arada da konuşmaya devam etti. “İyi geceler,” diyerek ondan ayrılıp odalarına döndüler. Sachiko önden banyoya girdi. Ardından Yukiko banyoya girdiğinde şunlar oldu: Banyodan çıkan Sachiko, Taeko’nun tiyatroya gittiği kıyafetleriyle, kimonosunun üstüne giydiği üstlüğü bile çıkarmadan halının üzerine gazete kâğıdı yayarak üzerine oturduğunu, sırtını arkasındaki koltuğa dayadığını gördüğünde, “O yolu yürüyüp gelmenin acısı çıkıyor herhalde,” diye tahmin etti. Yine de bu bitap görünüşü biraz fazlaydı.</p>

  <p>Sachiko, “Koisan daha tam kendini toparlayamadın belki. Bir yerinde bir şey yok, değil mi? Dönünce Doktor Kushida seni bir muayene etsin,” dedi.</p>

  <p>Taeko, “Yok...” dedikten sonra çok bitap bir şekilde, “Muayene etmese de ne olduğunu biliyorum ben,” diye cevap verdi.</p>

  <p>“Ne o? Bir şeyin mi var?”</p>

  <p>Sachiko’nun bu sözleri üzerine, Taeko koltuğun koluna yüzünü yaslayıp boş gözlerle ablasına baktı.</p>

  <p>“Şey... belki iki-üç aylık oldu,” diye her zamanki sakin haliyle konuştu.</p>

  <p>“Ne?”</p>

  <p>O anda nefesini tutmuş, sanki delip geçecek gibi gözlerle Taeko’nun yüzüne bakan Sachiko bir süre sonra söylenenleri idrak ederek sonunda şunları söylemeyi başardı: “Kei’den mi?”</p>

  <p>“Miyoshi diye birinden. Sen de yaşlı kâhyadan duymuştun herhalde.”</p>

  <p>“Barmen olan mı?”</p>

  <p>Taeko sessizce başını salladı: “Daha doktora gitmedim ama öyle olduğuna eminim.”</p>

  <p>“Doğurmak istiyor musun?”</p>

  <p>“Doğurmamı istiyor. Hem başka türlü Kei’nin yakamdan düşeceği de yok!”</p>

  <p>Sachiko’nun durduğu yerde elinin ayağının kanı çekilip gitti. Zangır zangır titremeye başladığını hissetti. Her şeyden çok deli gibi atmaya başlayan kalbinin atışını normale döndürmesi gerektiğini fark etti. O andan sonra Taeko’ya bir şey söylemeden tavandaki ışığı söndürmek için duvardaki düğmeyi kapattı. Başucundaki ışığı yakarak yatağa kıvrıldı. Yukiko banyodan çıktığında, gözlerini kapatıp uyuyormuş gibi yaptı. Ardından Taeko’nun ağır hareketlerle kendini zorla yerinden kaldırıp banyoya geçtiğini duydu.</p>


  <h2 id="sigil_toc_id_93">Otuz ikinci bölüm</h2>

  <p>Hiçbir şeyden haberi olmayan Yukiko hepsinden önce uyumuştu. Taeko da sonunda uykuya dalmış gözüküyordu. Sachiko ise sabaha kadar gözünü bile kırpmadan, arada gözlerine dolan yaşları üzerindeki örtünün kenarıyla silerek bütün gece kafasından türlü türlü şeyler geçirip durdu. Çantasında Adalin uyku hapı vardı. Brendi de içebilirdi. Bu gece bütün olanlardan sonra işe yarayacağını sanmıyordu. O yüzden içmeyi bile denemedi.</p>

  <p>Tokyo’ya her geldiğinde böyle bir olayın başına gelmesi nasıl bir kaderdi ki? “Tokyo benim ruhuma uymuyor, herhalde o yüzden oluyor bu tür şeyler,” diye içinden geçirdi. Evvelsi yıl sonbaharda, balaylarından beri dokuz yıl aradan sonra ilk kez Tokyo’ya geldiğinde, Koisan’ın Itakura ile olan ilişkisini Kei’nin mektubundan öğrenip dehşete düştüğünde, tıpkı bu geceki gibi sabaha kadar gözünü kırpmamıştı. Geçen sene yaz başında tekrar geldiğinde doğrudan kendisiyle ilgili olmasa da, Kabuki-za Tiyatrosunda, Itakura’nın ağır durumda olduğu haberini almıştı. Üstelik konu Yukiko’nun evlilik meselesi olduğunda mutlaka kötü bir şey çıkıyordu. Kardeşinin bu sefer görücüye Tokyo’da çıktığı aklına geldikçe elinde olmadan işe daha başından kötü başladıklarını, yine her şeyin boşa gideceğini, yine başlarına bir şey gelebileceğini düşünmüştü. Ancak bu sene ağustos ayında üçüncü kez Tokyo’ya geldiğinde her şey yolunda gitmiş, üstelik kocasıyla uzun zamandan beri ilk kez keyifle seyahat etmişlerdi. Tokyo’ya her geldiğinde onu bulan kötü talihin döndüğüne, kendini zorlayarak da olsa inanmaya çalışıyordu. Ayrıca işin doğrusu bu sefer bu kısmetin bir yere varacağına en başından ihtimal vermemiş, çok önemsememişti. Bu nedenle de batıl inançları bir kenara koymuştu. Şimdi anlıyordu ki Tokyo onlara uğursuz geliyordu. Tam da bu kadar güzel bir kısmet çıkmışken, bu iş için Tokyo’nun seçilmiş olması açıkça Yukiko’nun da şanssızlığıydı. Sachiko aklından bunları geçirince Yukiko’nun haline üzülmeden edemiyor, Taeko’ya da bir o kadar hiddet duyuyordu. Her iki duygunun etkisiyle gözlerini yaşlar dolduruyordu.</p>

  <p>Ah yine! Evet yine! Kız kardeşi hiç ummadığı bir anda yine sırtından bıçaklamıştı onu. Hem bu sefer de, suçlanması gereken kardeşi değildi belki. Yine bu işin suçlusu kendileri miydi?! Taeko’nun söylediği gibi üç-dört aylıksa haziranda, o ağır hastalıktan kalktıktan sonra olmuştu. Eğer öyleyse sabah bulantıları olduğu bir dönem geçirmiş olmalıydı. Bunu fark etmemiş olmak da kendilerinin ihmaliydi. Daha bu son iki-üç gündür kız kardeşinin yemek çubuklarını kaldırırken bile bitap düştüğünü, en basit harekette “yoruldum, bittim” diyerek uflaya puflaya oturup kalktığını kendi gözleriyle gördüğü halde hamile olduğu aklının ucundan bile geçmemişti. Bu tamamen kendi akılsızlığı değil miydi?! Demek epeyden beri Batı kıyafeti giymekten vazgeçerek, kimono giymeye başlamasının da sebebi buydu! Olasılıkla bu Koisan kendilerini ahmak olarak görüyordu! Acaba vicdanı hiç sızlamıyor muydu? Az önce söylediklerine bakılacak olursa belki de dikkatsizlik sonucu hamile kalmış değildi. Miyoshi denilen o adamla önceden anlaşarak bunu planlamışlar, öyle hamile kalmıştı. Belki, böyle bir bahane yaratarak, Kei’yi istese de istemese de kendisinden vazgeçirmek; ailesini de Miyoshi ile evlenmesine göz yummak zorunda bırakmak için hamile kalmayı seçmişti. Kim bilir bunu en akıllıca yol olarak görmüştü! Koisan’a soracak olurlarsa, iyi ya da kötü ne olursa olsun, bundan başka bir yolu yoktu, diyecekti. Peki kendileri onun böyle bir şey yapmasına müsaade edecekler miydi? Koisan, kendisinin, kocasının ve Yukiko’nun; büyük eniştelerinin onun aileden atılması konusunda verdiği tüm o kesin talimatlara karşı gelerek, sayısız fedakârlık yapmalarını yok saymıştı! Kendilerini kimsenin yüzüne bakamayacak hale getirirse hoşuna mı gidecekti? Bundan bir tek karıkoca kendileri etkilenseler, dünya âlemin gözünde adları kötüye çıksa yine bir yere kadardı. Ama Yukiko’nun geleceğiyle oynamaya ne hakkı vardı! Sahiden bu kız kardeşleri ablalarını üzmeden edemiyor muydu?! Bu sene o ağır hastalığı geçirdiğinde, Yukiko kendini adayarak ona bakmamış mıydı? Onun sayesinde hayatının kurtulduğunu bilmiyor muydu! Yukiko’nun onun için yaptıklarının Koisan’ın yüreğine dokunduğunu, bir çeşit şükran borcu hissederek dünkü toplantıda ortamı yumuşatmak için elinden geleni yaptığını zannetmekle ne kadar yanılmıştı! Geçen akşam o kadar eğlenceli olmasının özel bir sebebi yoktu demek; sadece çakırkeyif olduğu için öyle davranmıştı! Bu kız kardeşi kendisinden başka kimseyi düşünmeyen biriydi!</p>

  <p>Sachiko’nun kızıp içerlemeden edemediği şey şuydu: Taeko, ablasının tepesinin böyle atacağını, eniştesini tekrar rencide edip gücendireceğini, Yukiko’ya tahmini imkânsız zararlar vereceğini bile bile böyle bir şeye kalkışmıştı. Tüm bunları inceden inceye düşünüp planlamış sonra bu akıl almaz şeyi yapmıştı. Diyelim ki kendi dünyasında, bunu yapmaktan başka çaresi kalmamış olsa bile, Taeko bula bula bu zamanı mı, Yukiko’nun kaderinin belirleneceği bu en önemli ânı mı bulmuştu? Tam bu anda böyle bir şeye yol açmasa olmaz mıydı! Elbette Taeko’nun hamileliğinin tam da Yukiko’nun görücüye çıkacağı zamana denk gelmesi tamamen tesadüftü. O konuda bir art niyet olmadığı açıktı. Madem Yuki Ablası evlenene kadar bekleme niyetindeydi, o zaman Yukiko’nun hayatını kurmasını beklemesi gerekmez miydi? Hadi bunu bir kenara bıraksa... Bu halde olduğunu bile bile nasıl kalkıp Tokyo’ya kadar gelmekten çekinmemişti? Onun açısından bakıldığında uzun süre sonra ilk kez Makioka ailesinin üç kızından biri olarak açıkça insan içine çıkıyor olmasının mutluluğu, ona böyle bir fırsat sunan Itani’ye duyduğu şükran vardı. Öyle hemen takatsiz kaldığını unutarak kendini biraz zorlamaktan bir şey olmaz diyerek, oldum olası var olan o kendini bilmezliğiyle buralara kadar gelmişti. En sonunda eline bir fırsat geçmiş, o da durumu ablasına itiraf etmişti demek. Tamam kendi çevresindekiler böyle bir şey olacağını akıllarına getirmemiş olsalar bile, üç-dört aylık hamileyse dikkatli birinin gözünden kaçmayacağı ne malumdu? Öyle veda partisi, tiyatro izlemek gibi herkesin gözünün üzerinde olacağı yerlere rahat rahat gitmesi nasıl bir kendini bilmezlikti! Hepsinden önemlisi ise hamile biri için tam bu aylar yolculuktan sakınması gereken zamanlardı. O kadar uzun süre trenin sarsıntısına maruz kaldığında, kötü bir şey olursa ne yapacaktı! Taeko’nun kendisi bunu önemsemese bile ablalarını bu kadar korkutup utandırması mı gerekiyordu! Sachiko, böyle bir düşünceyi aklından geçirdiğinde bile soğuk soğuk terler döküyordu ama belki dün akşam birileri durumu fark etmiş, daha kendilerinin haberi bile yokken, insanların gözünde onları ne hale düşürmüştü!</p>

  <p>Her ne olmuşsa olmuştu. Her şey olup bittiğine göre elden bir şey gelmezdi. Hepsi kendilerinin aptallığıydı! Peki madem saklıyordu durumu söylemek için daha düzgün bir zaman bulmaz mıydı?! Evinden böyle uzakta, bu tıklım tıkış otel odasında, tam da yorgunluktan bitmiş, bir an önce yatıp dinlenmek isterken, aklının ucundan bile geçirmediği bir anda, hani öyle dünyasını altüst edecek bir gerçeği böyle söylemesi zalimlik değil miydi! Neyse ki, şoktan bir yerine bir şey olmamıştı. Ne düşüncesiz, ne kalpsiz bir davranıştı! Tamam bu, başka şeyler gibi Taeko’nun sonsuza kadar saklayabileceği bir şey değildi. Ne olursa olsun söylemesi gerekiyordu. Elbette mümkün olduğunca çabuk söylemesi iyiydi de... Böyle hiç beklemediği bir anda, gecenin bir yarısı, üçü aynı odada sıkış tıkışken ne ağlayabilir, ne kızabilir ne de kalkıp gidebilirken söylemesine ne demeliydi! Onca yıldır onun için elinden geleni yapmasına kız kardeşi böyle mi karşılık veriyordu! Bir parçacık düşünceli olsaydı eğer, burada evlerinden uzak olduğunu düşünür, döndükten sonra ablasının hem ruhen hem bedenen her zamanki huzuruna kavuştuğu bir zamanı bekler, sonra yavaş yavaş konuyu açardı. Yapması gereken bu değil miydi! Kendisi Koisan’dan hiçbir şey istemiyordu. Ama bu kadarını olsun bekleyemeyecek miydi? Sachiko, sabah ilk tramvayların çalışmaya başladığını duydu. Perdenin aralığından dışarının aydınlandığını fark etti. Sabaha kadar düşünmekten bitap düşerek, gözünü bile kırpmadan kafasında bunları evirip çevirip durdu. Çok geçmez Taeko’nun hali herkesin dikkatini çekecek kadar olurdu. Bir an evvel bir şeyler yapmaları gerekiyordu. Nasıl yapsalardı? Kimse durumu fark etmeden her şeyi örtbas etmenin bir yolu vardı elbette. Ama söylediklerine bakılırsa Taeko bunu kabul etmeyecek gözüküyordu. Bu sefer Taeko’nun bencilce davranışlarına bir dur diyerek, hatasını anlamasını sağlayıp Makioka ailesinin ismine leke sürmemek, Yukiko’nun geleceğiyle oynamamak için, karnındaki çocuğu feda etmesi için ikna etmeye çalışabilirlerdi. O da olmazsa bir şey demesine izin vermeden bunu zorla yapabilirlerdi. Ancak Sachiko gibi yumuşak yapılı birinin Taeko’ya böyle bir şey yaptırması olacak şey değildi. Ayrıca daha iki-üç yıl öncesine kadar hangi doktora olursa olsun bir sebep belirtmeden kürtaj yaptırılabiliyordu. Fakat giderek buna karşı toplumsal bir tepki oluşmaya başlamıştı. Oldu da Taeko kabul etti diyelim yine de böyle bir şey yaptırmaları kolay değildi. Belki en iyisi, insanların onu göremeyeceği bir yere göndererek bir süre gözlerden saklamak, çocuğu orada doğurmasını sağlamak olacaktı. Bu süre boyunca, asla o adamla görüşmesine izin vermeyip gözlerini üzerinden ayırmayacaklar, masrafları da kendileri üstleneceklerdi. Bu arada Yukiko’nun evlilik işinin bir an önce hayırlı bir sonuca ulaşmasını sağlayarak düğünü yapacaklardı. Ancak Sachiko, kocasına durumu açarak desteğini almazsa, bu tek başına yapabileceği bir şey değildi. Bunu düşününce içini bir ağırlık kapladı. Kocası kendisini ne kadar sevse de, ne kadar güvense de, Sachiko kendi etinden kemiğinden birinin birbiri üstüne gelen bu sorumsuz davranışlarını utanç duymadan nasıl kocasına anlatabilecekti ki? Kocası için Yukiko da, Taeko da sadece baldızlarıydı. Aile büyüğü olarak eniştesinin yapması gerekeni kendi üstlenmiş, bu tür sorunlarla ilgilenmesi gerekmediği halde, sanki öz ağabeyleriymiş gibi ikisine de kol kanat germişti. Kendi kendine böyle demesi böbürlenmek gibi olacaktı ancak tüm bunları kendisine beslediği sevgiden yaptığını Sachiko biliyor, bundan hem gurur hem şükran duyuyordu. Başka bir konuda tek bir sorun bile çıkmayan evlerinde Taeko’nun bu yaptıklarından dolayı, karıkocanın arada anlaşmazlığa düştükleri de olmuştu. Karısı olarak kendini ona karşı mahcup hissettiği ilk sefer değildi bu. Buna rağmen son zamanlarda kocası yumuşamış, Taeko’nun eve gelip gitmesine açıkça izin vermişti. Sachiko, Yukiko’nun evlilik haberini götürerek ona müjdeli haberi vermek istiyordu. Şimdi neden böyle olmadık bir konudan bahsetmesi gerekiyordu ki! Kocası öyle biri olduğu için, kardeşlerinin yaptığıyla ilgili ne karısına ne Yukiko’ya kendilerini kötü hissettirecek bir şeye mahal vermeyecek, aksine onları teselli etmeye çalışacaktı yine. Ama o böyle davrandıkça Sachiko kendini iyice kötü hissediyordu. Kocası hiçbir şey yokmuş gibi davransa da, aslında içindeki hoşnutsuzluğu sakladığını çok iyi biliyor, üzülmeden edemiyordu.</p>

  <p>Kocasının şövalye ruhuna güvenmekten başka yolu yoktu. Sachiko’nun en büyük endişesi, Yukiko’nun kısmetinin ellerinden kaçıp gitmesiydi. Her seferinde işin başındayken görüşmeler yolunda gider, son noktasına geldiğinde mutlaka bir şey çıkar, iş bozulurdu. Mesela Taeko’yu uzak bir yerlere kaplıcalara gönderseler, olanların başkalarının gözünden kaçmayacağı anlamına gelmiyordu. Sonunda durum Mimaki’lerin kulağına kadar gidebilirdi. Daha söylemek için erkendi ancak iki aile daha sık görüşmeye başladığında, Taeko’nun tamamen ortadan kaybolması ne kadar kapatmaya çalışsalar da Mimaki’lerin aklını kurcalamayacak mıydı? Hem hiç beklemedikleri bir anda Okubata’nın da bir sorun çıkarma olasılığı yok muydu? Onun açısından bakıldığında Taeko’ya kızgın olabilirdi. Sachiko ve Yukiko’ya kızmasını gerektiren bir durum olmamasına rağmen, öfkesine yenik düşerek, tüm Makioka ailesine karşı kin besleyip intikam almaya çalışmayacağını kim söyleyebilirdi? Üstelik Yukiko’nun evlilik işi kulağına giderse Mimaki’lerin duyması için ne oyunlar çevirirdi kim bilir? Her şeyi şimdiden açık açık anlatmak, anlayışlarına sığınmak daha iyi olmaz mıydı? Mimaki, Taeko’yu sorun etmediğini söylediğine göre saklamaya çalışmaktansa, böyle yapmak daha akıllıca olurdu. Belki hiç ummadıkları kadar yolunda giderdi her şey. Yok, olmaz... Mimaki belki, Taeko’yla ilgili en korkunç şeyleri bile dert etmeyebilirdi ancak çevresindekiler, babası Vikont, Kunishima’lar mutlaka bir şey derlerdi. Vikont ve akrabaları böyle bir kızları olan aileyle evlilik bağı kurulmasına izin verirler miydi?</p>

  <p>Ah... sahiden bu kez de olmayacak bu iş... Yukiko’nun haline çok üzülüyorum...</p>

  <p>Sachiko derin derin iç geçirerek yatakta döndü. Gözlerini şöyle bir açıp baktığında odanın tamamen aydınlandığını gördü. Yan taraftaki yatakta Yukiko ve Taeko, tıpkı çocukluklarındaki gibi sırt sırta vermiş öyle uyuyorlardı. Sachiko, kendisine dönük yatan Yukiko’nun uyuyuşuna, yüzünün şeffaf beyazlığına bakarak, acaba rüyasında ne görüyor diye aklından geçirerek uzun uzun seyretti.</p>


  <h2 id="sigil_toc_id_94">Otuz üçüncü bölüm</h2>

  <p>Teinosuke, Taeko’nun hamile kaldığını, Tokyo’dan döndükleri günün akşamı karısından işitti. Sachiko, Yukiko’ya da o sabah otelde, Taeko iki-üç dakikalığına yanlarından ayrıldığında söyleyivermişti. Eve döndüğünde, kocasını görür görmez daha fazla içinde tutamayacağını anlamış akşam yemeğini oturmalarından hemen önce, “Biraz gelebilir misin?” diyerek üst kata çağırmış, Yukiko’nun görücüye çıkmasından başlayarak, Taeko’ya kadar her şeyi anlatmıştı.</p>

  <p>“Sana güzel haberlerle gelmek istiyordum... Yine böyle bir şeyle başını ağrıtıyorum,” dedi Sachiko.</p>

  <p>Teinosuke bir yandan da ağlayan karısını teselli ederek, “Haklısın, tam da Yukiko için hayırlı bir kısmetin çıktığı böyle bir anda kötü olmuş. Fakat böyle bir şey yüzünden bu işin bozulacağına inanmıyorum. Ben halledeceğim, o kadar endişe edilecek bir şey yok, her şeyi bana bırak. Bana iki-üç gün izin ver ne yapabileceğimizi düşüneyim,” demekle yetindi, o an için başka bir şey söylemedi.</p>

  <p>Birkaç gün sonra Sachiko’yu müştemilattaki çalışma odasına çağırarak, “Şöyle yaparsak nasıl olur?” diye sordu. “Üç-dört aylık hamile olduğunu söylediğine göre orada farklı bir şey çıkacağını sanmıyorum ama evvela bir uzman doktora gösterelim, ne olduğundan emin olalım. Böylece doğumun ne zaman olacağını öğrenmiş oluruz. İkincisi hava değişimi için bir yerlere gönderelim. Bunun için Arima Kaplıcaları en uygunu. Neyse ki, Taeko kendi dairesinde yaşıyor. Bu andan itibaren buraya giriş çıkışını tamamen yasaklayalım. Bir gece dairesinden araba onu alsın, Arima’ya gönderelim. Yanına da, O-Haru’yu verelim. Onu da sıkı sıkı tembihleyelim. Söylemeye bile gerek yok, Arima’da kalacağı handa Makioka adını kullanmayacak. Sıhhati için hava değişimine gelmiş evli bir hanım olarak kalacak. Doğuma kadar orada kalır. Doğumu Arima’da da yapabilir ya da duyulmayacağına kanaat getirirsek hemen öncesinde Kobe’de bir hastaneye yatırırız. Buna o zamanki duruma göre karar veririz. Tüm bunları gerçekleştirmek için Taeko ve konunun muhatabı Miyoshi denilen o adamın olurunu almamız gerekir. Ben bizzat onlarla bu konuda konuşarak ikna edeceğim. Bence durum böyle olduğuna göre her ikisinin bir an önce evlenmesi gerekir. Benim de buna bir itirazım yok. Ancak Taeko’nun ailesinin rızası olmadan Miyoshi denilen adamla ilişkiye girdiği, üstüne bir de gebe kaldığı başkalarının kulağına giderse hoş olmaz. O yüzden bir süreliğine ikisinin görüşmelerini engelleyelim. Buna karşılık olarak, biz karıkoca Taeko’nun sorumluluğunu yüklenelim. Bir sorun çıkmadan doğum yapması için elimizden geleni yapalım. Sonrasında uygun bir zamanda, Taeko ve çocuğunu, Miyoshi’nin yanına göndereceğiz elbette. İkisinin evlenmesine de izin vereceğiz. Eniştemlerin rızasını almak için elimizden geleni yapacağız. Bunun için çok uzun süre beklemeleri gerekmeyecek. Yukiko’nun bu seferki evlilik meselesi bir şekilde kesinleşene kadar olacağını düşünseler yeter,” dedi. Genel hatlarıyla bunları söylemişti. Onları ikna edecek, Taeko’nun bir süreliğine insanların gözünden uzak bir yerlere gitmesini sağlayacak, hamileliğini mümkün olduğunda kimsenin duymaması için ellerinden geleni yapacaklardı. Gerçeği bilen, hisseden sadece Taeko ile Miyoshi, Okubata, Teinosuke’ler ve Yukiko’ydu. Bir de O-Haru ve diğer hizmetçilerin öğrenmesi kaçınılmazdı. Bunun dışında kimsenin öğrenmemesine dikkat edeceklerdi.</p>

  <p>Teinosuke, karısının hâlâ Okubata’run kötü bir şeyler yapacağından endişe etmesi üzerine, “O konuda bir an evvel gidip kendisiyle konuşacağım,” dedi. Sachiko’nun korkusu şuydu: Olur da Okubata kendi ismini lekelemeyi göze alırsa o zaman her türlü şeyi yapabilirdi. İsterse, işi kan döküp yaralamaya kadar vardırabilir, gazetelere kadar çıkabilir, Makioka’lan karalamaya çalışabilirdi. Bunları yapmasını engelleyecek bir şey yoktu. Teinosuke tüm bunlara gülerek, “Bunlar yersiz korkular. Okubata ne kadar yoldan çıkmış bir delikanlı gibi gözükse de, sonuçta iyi bir ailenin el bebek gül bebek büyümüş oğlu. Öyle kabadayılıklar falan yapamaz. Yapmayı aklından geçirse bile, öyle kan dökecek cesaret onda nerede? Ayrıca Taeko ile ilişkisi en başından beri iki aile tarafından bir kez olsun kabul edilmedi, öyle değil mi? Böyle baktığında bu konuda bir şey söylemeye hiçbir hakkı yok. Ayrıca Taeko, kendisine bir sevgi beslemiyor, artık Miyoshi denilen o adamdan da çocuğu olacağına göre, Okubata için en iyisi düzgün bir şekilde tamamen aralarından çekilmek. Başka bir yolu yok. Evet, yazık ancak vazgeçmesi için açıkça kendisiyle konuştuğumda, karşı çıkacak durumda değil, olasılıkla söylediklerimi anlayıp kabul edecektir,” dedi.</p>

  <p>Teinosuke hemen ertesi gün, bu söylediklerini hayata geçirmek için çalışmaya başladı. İlk iş olarak Kōrokusō’daki dairesine giderek Taeko’yla görüştü. Ardından Kobe’ye Minatogawa’da bir apartman dairesinde yaşayan Miyoshi’nin yanına giderek onunla da konuştu. Sachiko, Miyoshi’nin nasıl bir adam olduğunu sorduğunda, Teinosuke hiç ummadığı kadar düzgün bir delikanlı olduğunu söyledi: “Sadece bir saat kadar görüştük. O yüzden öyle uzun uzadıya inceleyemedim. Fakat bu delikanlı Itakura’ya göre çok daha düzgün, güvenilir biri gibi göründü bana. Ben olanlardan kendisini suçlayacak hiçbir şey söylemedim. Kendisi durumun bu hale gelmesinde kendi sorumluluğu olduğunu da kabul ederek düzgün bir şekilde affımıza sığındığını söyledi. Söylediklerinden çıkardığım kadarıyla ikisi arasında olanlar Miyoshi’den çıkmamış. Taeko onu ayartmış görünüyor. Miyoshi, ‘Bunu söylemek ödleklik gibi görünecek. Tamam, benim bu konuda iradesiz davrandığım doğru ancak asla böyle bir şey olmasını istemediğimi söyleyebilirim. Tüm olanlardan dolayı kendimi çaresiz böyle bir hatanın içinde buldum. En azından bu kadarını bilmenizi istiyorum. Koisan’ın kendisine de sorarsanız bu söylediklerimin yalan olmadığını anlarsınız,’ dedi bana. Doğruyu söylüyor gözüküyordu. Neyse, sonunda kendisine önerdiklerimi kabul etmekle kalmadı, ne söylemek istediğimi de anladı, çok duygulandı. Sonra da şöyle dedi: ‘Ben Koisan gibi birini kendime eş olarak alabilecek değerde bir insan değilim. Bunu biliyorum. Ancak gelecekte evlenmemize izin verirseniz, size söz veriyorum onu mutlu etmek için elimden geleni yapacağım. Kendi sorumluluğumun farkındayım. İzin vereceğiniz umuduyla yavaş yavaş para biriktirmeye başladım. En azından kendi dükkânımı açmaya çalışacağım. Pek salaş olmayan, Batılıların gelip gideceği bir bar açmayı düşünüyorum. Koisan da zamanla Batı terziliğinde ilerleyince karıkoca birlikte kendi ayaklarımızın üzerinde durabileceğimizi söylüyor. Ekonomik açıdan size yük olmayacağız,’ dedi.”Teinosuke karısına bunları anlattı.</p>

  <p>Ertesi gün Taeko, Hyōgo’da Funakoshi Hastanesi’nin doğum kliniğine gitti. Muayene sonucu, hamileliğinin daha beş ayı doldurmadığını, doğumun bir dahaki sene nisan ayı başı gibi olacağını öğrendi. Sachiko’lar planladıkları gibi, ekim sonunda bir gün akşam vakti, O-Haru’yu yanına katarak Taeko’yu gizlice Arima’ya gönderdiler. Bunu yaparken, ihtiyatlı davranarak özellikle bildikleri bir yerden araba istemekten kaçındılar. Devlet Demiryolları’nın Motoyama İstasyonu yakınlarından bir araba çağırdılar. Kobe’de özellikle araba değiştirterek dağ yolundan Arima’ya yolladılar. Sachiko, O-Haru’ya Taeko’nun artık Abe soyadını kullanacağını, beş-altı ay kadar Hanano-bo Hanı’nda kalacaklarını söyledi. Kaldıkları süre boyunca Taeko’ya “hanımefendi” diye hitap etmesini asla “küçükhanım” ya da “ Koisan” dememesini, Ashiya’ya bir şey iletmesi gerektiğinde ya kendisi gelmesini ya da birini göndermesini, hiçbir şekilde telefon açmamasını, Taeko’nun Miyoshi denilen adamla görüşmesinin yasak olduğunu, Miyoshi’ye Taeko’yu nereye gönderdiklerini söylemeyeceklerini, O-Haru’nun da buna dikkat etmesini, mektup, telefon, ziyaretçi konusunda çok dikkatli olmasını sıkı sıkı tembihledi. O-Haru, “Artık böyle olduğu için söyleyebiliyorum efendim, biz hepimiz siz daha Tokyo’ya gitmeden Koisan’ın karnının yüklü olduğunu fark etmiştik,” dediğinde Sachiko’nun şaşkınlıktan ağzı açık kalmıştı. “Baksana, nasıl anladınız?” diye sorunca O-Haru, “İlk, O-Teru Kalfa fark etti. ‘Koisan çok tuhaf gözüküyor. Acaba öyle mi?’ dedi efendim. Sadece bize söyledi. Başka kimseyle konuşmadı efendim,” dedi.</p>

  <p>Taeko’yu, O-Haru’yla birlikte Arima’ya gönderdikten sonra bir gün Teinosuke eve döndüğünde, “Bugün Okubata’yla görüştüm,” dedi. Karısına şunları anlattı: “Okubata’nın Nishinomiya Ipponmatsu yakınlarında yaşadığını biliyordum. Oraya gidince artık orada olmadığını öğrendim. Çevredekilere sorduğumda bu ayın başında evini boşalttığını, Shukugawa’da Pine Crest Oteli’ne yerleştiğini duydum. Oraya sorduğumda da bir hafta kadar kaldığını, sonra oradan ayrıldığını öğrendim. Tōroen taraflarında Eiraku Evleri’ne taşındığını söylediler. Sonunda orada kendisini buldum, görüşebildim. Çok sakin geçmedi ancak aşağı yukarı istediğimiz sonucu aldık,” diye anlattı. Teinosuke, Okubata ile konuşurken, “Taeko gibi kötü huylu bir kız kardeşimiz olması tamamen bizim yüz karamız. Senin onunla ilişkin tam bir talihsizlikten başka bir şey değil. Buna üzülmekten başka bir şey gelmiyor elimizden,” diyerek konuyu açmıştı. Okubata en başta çok anlayışlı davranınca Teinosuke bir nefes almıştı ama hemen ardından, “Peki Koisan nerede? O-Haru Kalfa da onunla mı?” gibi sebebi belirsiz şeyler sormaya başlamış, Taeko’nun nerede olduğunu anlamaya çalışıp durmuştu. Teinosuke, “Yok, nerede olduğunu sorma lütfen. Söyleyemem. Kendisinin nerede olduğunu Miyoshi bile bilmiyor,” dediğinde, “Demek öyle,” diye cevap verip düşüncelere dalmıştı. Teinosuke, “Taeko’nun nerede, ne yaptığının seninle bir ilgisi olmadığını düşünemez misin?” diye sorunca bozulmuş, “Ne olursa olsun ben artık vazgeçtim ancak siz Koisan’la öyle bir adamın evlenmesine izin mi vereceksiniz? O adam şimdi çalıştığı yere gelmeden önce deniz aşırı buharlı gemilerde barmenlik yaptığını söylüyor. Ne idüğü belirsiz bir adam. Onunla karşılaştırınca, Itakura bile en azından yeri yurdu belli olan biriydi. Miyoshi’nin ailesi hakkında tek bir şey işitmedim. Öyle gemilerde falan çalıştığına göre nasıl bir geçmişi var, belirsiz,” demişti. Teinosuke onun suyuna gitmeye çalışarak, “Uyarın için sağ ol. Bu konu benim de aklıma takılıyor,” diye cevap vermişti. “Biraz bencilce olacak... yerden göğe kadar Taeko’ya kızmakta haklısın ancak ablalarının bu işte hiçbir günahı yok. Lütfen onları, bizi düşünerek Taeko’nun hamileliğini sır olarak saklayamaz mısın? Olur da bu durum duyulursa, en çok zarar görecek olan daha nereye gideceği, kiminle evleneceği belirsiz Yukiko olacaktır,” diyerek, “bu konuda kimseye bir şey söylemeyeceğine söz verir misin?” diye sormuştu. Okubata’nın ağzından gönülsüzce de olsa şu laflar çıkmıştı: “Bundan endişe duymanıza gerek yok. Ben Koisan’a kızgın falan değilim. Öyle ablalarını falan zor durumda bırakmayı aklımdan bile geçirmem.”</p>

  <p>Bu konunun biraz yoluna girdiğini düşünen Teinosuke rahatlamış, oradan Osaka’daki ofisine gitmişti. Çok geçmeden Okubata’dan telefon geldi. “Az önce konuştuklarımızla ilgili olarak benim de bir isteğim olacak. Görüşmemiz mümkün mü? Bir maniniz yoksa şimdi uğramak istiyorum,” dedi. Teinosuke’nin, “Bekliyorum,” diye cevap vermesinin üzerinden çok geçmeden geldi. Teinosuke ile karşılıklı oturduklarında yerinde huzursuzca kıpırdandı sonra birden dokunaklı bir ifadeyle konuşmaya başladı: “Bu sabah söylediklerinizi duyduktan sonra tamamen vazgeçmekten başka bir yol olmadığını biliyorum. Sadece on yıldan fazladır sevgilim olan birinden ayrılmak zorunda kalmak anlatılması mümkün olmayacak kadar üzücü bir şey. Bunu anlamanızı istiyorum. Üstelik bildiğinizi sanıyorum ancak Koisan yüzünden ağabeyim ve akrabalarım tarafından bir başıma bırakıldım. Yakın zamana kadar en azından mütevazı kiralık bir evde yaşayabiliyordum. Şimdi sizin de gördüğünüz gibi kötü bir apartman dairesinde bekâr hayatı yaşamaya başladım. Üstüne Koisan beni terk etti. Artık şu dünyada hiç kimsem kalmadı.” Gayet dramatik bir tavırla bunları söyledikten sonra yüzünde yapmacık bir gülümsemeyle, “Size böyle bir şeyi hiç söylemek istemezdim ama son zamanlarda çok az bir parayla idare etmek durumundayım. Dile getirmek zor olsa da Koisan için yaptığım bir miktar harcama var. Bunu geri istemem mümkün mü?” derken yüzü gerçekten kızarmıştı. “Öyle geri alma düşüncesiyle yaptığım harcamalar değildi. Zor durumda olmasam asla böyle bir şeyi istemezdim,” diye ekledi. Teinosuke bunun üzerine, “Madem böyle bir şey var. En doğrusu masraflarınızı ödememiz olacaktır. Ne kadardı acaba?” diye sordu. Okubata, “Tam olarak ne kadar olduğunu söylemem mümkün değil, Koisan’ın kendisine de sorup öğrenebilirsiniz. İki bin yen kadar verirseniz yeterli,” diye cevap verdi. Teinosuke bir an,Taeko’ya sorduktan sonra parayı vermeyi aklından geçirdi. Fakat Taeko’dan uzak durması ve ağzını kapalı tutması için bu miktarı ödemenin fazla olmadığına, aksine kafalarının rahat edeceğine kanaat getirerek, “Hemen takdim edeyim,” diyerek oracıkta bir çek yazıp verdi. “Lütfen size rica ettiğim konuda ihtiyatlı davranmanızı, Taeko’nun hamileliğini kimseye söylememenizi rica ediyorum,” dediğinde Okubata, “Bunu biliyorum, endişe etmenize hiç gerek yok,” dedi. Böylece o konu da bir hale yola girmiş oldu.</p>

  <p>Itani’nin kızı Mitsuyo’dan Sachiko’ya mektup geldiğinde, karıkoca Taeko meselesini halletmekle meşguldüler. Mitsuyo, üç kız kardeşe oralara kadar annesini yolcu etmeye geldikleri için teşekkür ediyor, annesinin keyfi yerinde bir şekilde gemiye bindiğini haber veriyordu. “Mimaki Bey kasım ayının ortalarında Kansai’ye gelecek. Ashiya’yı da ziyaret etmek istiyor. Eşinizle bizzat tanışmak istiyor. Karıkoca Kunishimalar’ın da sizlere selamı var,” diye yazıyordu. Bunun üzerinden bir hafta kadar geçtikten sonra bu sefer Shibuya’dan ablasından mektup geldi. Ablasının yazmak için özel bir sebebi yoksa eline fırçayı almadığını bilen Sachiko merakla zarfı açtı. Mektup oradan buradan bahsediyordu. Başka bir şey yoktu.</p>

  <p class="bosluk"/>

  <p class="p22">5 Kasım</p>

  <p class="p13">Sevgili Sachiko,</p>

  <p class="p13">Son geldiğinde uzun aradan sonra şöyle rahat rahat görüşebiliriz diye ummuştum. Zamanının olmamasına çok üzüldüm. Kabuki-za Tiyatrosu’nda iyi vakit geçirdiniz mi? Bir dahaki sefere mutlaka beni de davet et, olur mu?</p>

  <p class="p13">Mimaki Bey meselesiyle ilgili görüştüğümüzden beri bir gelişme oldu mu? Eniştenle konuşmak için henüz erken diye düşündüm, bir şey anlatmadım. Bu sefer her şeyin yolunda gitmesi için dua ediyorum. Diğer taraf adı sanı belli birinin oğlu olduğu için herhalde gerek yoktur ama sorup soruşturmamız gerektiğini düşünüyorsanız biz yaparız, lütfen haber verin. Sahiden her seferinde her şeyi sana ve Teinosuke’ye bırakmaktan mahcubiyet duyuyorum.</p>

  <p class="p13">Çocuklar artık büyüdüler, kendi başlarının çaresine bakmaya başladılar. O sayede, mektup yazmaya vaktim oldu. Arada kaligrafi de çalışıyorum. Sachiko sen de, Yukiko da hâlâ kaligrafi hocasına gidiyor musunuz? Alıştırma kitabım yok, zor oluyor, sizin eski notlarınız varsa yollar mısın? Üzerinde hocanın düzeltmeleri varsa daha iyi olur.</p>

  <p class="p13">Senden bir şey daha isteyeceğim. Kullanmadığın eski kimono içliklerin varsa bana gönderebilir misin? Sachiko’cuğum, eskileri tamir edip işe yarar hale getiriyorum. Atmayı ya da hizmetçilere vermeyi düşündüğün şeyleri bana göndersen olur. Seninki olmasa da, Yukiko’nun ya da Koisan’ınkiler de olur. Büzgülü dize kadar iç donu da işime yarar. Çocuklar büyüdükçe kendi başlarının çaresine bakmasına bakıyorlar ama bir yandan da masrafları giderek artıyor. Oradan buradan kısmadan, idareli olmadan olmuyor. Kıt kanaat bir evi çekip çevirmek çok zor. Ne zaman rahata ereceğim acaba?</p>

  <p class="p13">Bugün nedense içimden sana yazmak geldi. Baksana hiç fark etmeden yakınmaya başlamışım. Daha fazla yazıp senin de başını ağrıtmayayım. En kısa zamanda güzel haberler almayı umuyorum. Mektubuma son verirken Teinosuke’ye, Etsuko’ya ve Yukiko’ya da selamlarımı yolluyorum.</p>

  <p class="p22">Tsuruko</p>

  <p class="bosluk"/>

  <p>Sachiko mektubu okurken son görüşmelerinde Dōgenzaka’daki evinin kapısında arabanın penceresinden vedalaşırken ablasının ağlayışını hatırladı. Ablası içinden yazmak geldiğini, öylesine mektup yazdığını söylüyordu, bir şeyler de istemişti. Ama o gün kendisini davet etmediklerini hâlâ hatırlıyordu. O konuda gücenikliğini dolaylı da olsa anlatıyordu belki. Şimdiye kadar ablasından gelen mektuplarda, genellikle kız kardeşleriyle ilgili ne yapmaları gerektiğini yazmıştı. Sachiko onunla yüz yüze görüştüğünde her zaman nazik ve sevecen olan ablası, eline fırçayı alınca azarlarmış gibi yazdığından, böyle bir mektup gelmesine şaşırmıştı. Ablasının istediklerini hemen yollamış ancak hemen cevap yazmamıştı.</p>

  <p>Bayan Hening, kızı Friedl’in, babasıyla birlikte Berlin’e gideceğini haber vermeye geldiğinde kasımın ortalarıydı. Savaşın devam ettiği sırada Avrupa’ya kızını gönderme konusunda çok kararsız kalmıştı. Kızı dans eğitimi almak için ne olursa olsun gitmek istemiş, dediklerini dinlememişti. Kocası, “Madem o kadar gitmek istiyor ben götürürüm,” deyince Bayan Hening de çaresiz kabul etmişti. Yanlarında başkaları da olacaktı. O yüzden yolculuk için endişe etmesine gerek yoktu. Ulaştıklarında mutlaka Stolz’lara da uğrayacaklardı. Bayan Hening, “Kendilerine iletmek istediğiniz bir şey var mı? Kızıma verebilirsiniz,” dedi. Sachiko geçen haziranda Bayan Hening’e Almanca bir mektup yazdırmış, mektubun yanına dans yelpazesi ve krepdöşin kumaşı koyup Hamburg’a postalamıştı. Ancak Stolz’lardan bir ses soluk çıkmadığı için endişe ediyordu. Bu vesileyle bir şeyler göndermeye karar verdi. “Kızınız yola çıkmadan size getireceğim,” dedi. Sonraki günlerde Rosemarie’ye hediye olarak inci bir yüzük buldu, Bayan Stolz’a da bir mektup yazdı, bunları Hening’lere teslim etti.</p>

  <p>Mimaki, Mitsuyo’nun önceden haber verdiği şekilde ayın yirmisi gibi geldi. Bir gün sonra akşam Vikont’un Saga’daki evinden Sachiko’lara telefon ederek, “Dün Tokyo’dan geldim. İki-üç gün kalmayı planlıyorum. Eşinizin evde olduğu bir zaman ziyaretinize gelmek istiyorum,” dedi. Sachiko, “Akşam saatlerinde dilediğiniz zaman buyurun gelin,” cevabını verdiğinde, “Öyleyse yarın uğrayacağım,” dedi.</p>

  <p>Mimaki, bir sonraki gün dört sularında geldi. Erkenden eve dönen Teinosuke ile salonda otuz-kırk dakika kadar sohbet ettiler. Daha sonra Sachiko, Yukiko ve Etsuko’yu da alarak hep birlikte Kobe’ye gittiler. Oriental Hotel Grill’de yemek yediler. Shinkeihan hattıyla Saga’ya dönecek olan Mimaki’yi, Hankyū’ya kadar geçirdiler. Orada ayrıldılar. Mimaki, Tokyo’daki gibiydi. Teinosuke’yle henüz yeni tanıştıkları halde, onun yanında da samimi, hoşsohbet, arkadaş canlısı tavırları dikkat çekiyordu. Öncekinden de fazla içti. Yemek bittikten sonra da elinden viski bardağı düşmedi. Şakalarının ardı arkası kesilmedi. Etsuko onu çok sevmişti. Dönüşte yolda yürürlerken sanki öz amcasıymış gibi Mimaki’nin elini tuttu. Hatta annesinin kulağına, “Ablamla evlenseler ne güzel olur,” diye fısıldadı. Karısı, Teinosuke’ye, “Sen ne düşünüyorsun? Nasıl buldun?” diye sorduğunda kocası biraz düşündükten sonra şöyle cevapladı: “Oturup konuştuğunda elbette hoş biri. İnsanda iyi intiba bıraktığını söylemeye bile gerek yok. Ben de kendisinden oldukça hoşlandım. Ama böyle arkadaş canlısı insanlar aslında zor kişilerdir. Karılarına çok çektirdiklerini kaç kez gördüm. Özellikle iyi bir aileden küçük efendi olduklarında böyle şeyler daha çok oluyor. Öyle en başından hayranlıktan ölüp bitmeye gerek yok.” Bunları söyledikten sonra, “Ailesini sorup soruşturmaya gerek olmasa da, adamın yaptıklarını, nasıl biri olduğunu, şimdiye kadar neden evlenmemiş olduğunu iyice bir öğrenmek gerek,” diye ekleyerek oldukça ihtiyatla cevap verdi.</p>


  <h2 id="sigil_toc_id_95">Otuz dördüncü bölüm</h2>

  <p>Mimaki, Teinosuke’nin kendisini baştan aşağıya imtihan edeceğini bilerek gelmişti. Bu nedenle evlilik meselesini açmadan, mimariden, resimden bahsetti; Tokyo’daki en bilinen parkları, eski tapınakları, Vikont babasının Saga’daki evinin korusu ve göleti olan bahçesinin manzarasını anlattı. Babası Hirochika Mimaki’nin kendi babası Hirozane Mimaki’den işittiği İmparator Meiji ve eşi sabık İmparatoriçe Shōken’den; Batı yemeklerinden, Batı içkisine kadar her konuda konuştu. Asıl konudan bahsetmeden ayrıldı.</p>

  <p class="bosluk"/>

  <p>Mimaki’nin Kansai’den ayrılmasının üzerinden on gün kadar geçmişti. Bir pazar sabahı Mitsuyo, önceden haber vermeden bir anda kapıda belirdi. Çalıştığı şirketin bir işi için Osaka’ya gelmişti. Mimaki’nin mesajını da getirmişti: "Mimaki Bey, size uğramamı istedi. Kendisinin imtihanı geçip geçmediğini sizden öğrenmemi istedi. Patronum Kunishima Bey de durumu merak ediyor,” dedi. Sachiko, Teinosuke’nin söylediklerini de göz önünde bulundurarak, "Halen kendisini araştırıyoruz. Aralık ayında eşim Tokyo’ya gelecek. O sırada aile büyüklerimize danışacak. O vesileyle kendilerine de uğrayacaktır,” diye cevap verdi. Mitsuyo bunları duyunca, “Aklınıza takılan nedir acaba? Son zamanlarda Mimaki Bey’e en yakın olanlardan biriyim. Eksik yönlerini de, iyi yönlerini de biliyorum. Aklınıza takılan şeyleri bana sorarsanız olduğu gibi anlatırım size. Böyle yapmak dışarıda sorup soruşturmaktan daha çabuk olacaktır. Ne varsa sorun lütfen,” diyerek, annesini andıran bir tez canlılıkla onu sıkıştırdı. Sachiko nasıl cevap vereceğini bilemeyince, Teinosuke’yi çağırdı. Mitsuyo ona da aynı şeyleri söyleyince, Teinosuke açıkça aklındakileri sordu. Bunun sonucunda şu konular açıklığa kavuşmuş oldu: Genellikle gördükleri gibi teklifsiz, neşeli bir beydi. Ancak tahmin edilmeyecek bir şekilde ruh hali değişebilirdi. Yerine göre keyifsiz olduğu olurdu. Farklı anneden Masahiro adında bir ağabeyi vardı. Ağabeyi Vikont’un vârisiydi. Onunla arası iyi değildi. Epey didişirlerdi. Mitsuyo kendisi tanık olmamıştı ancak tepesi attığında üvey ağabeyini pataklamak istediğini duymuştu. İçki kötü yönüydü, sarhoş olduğunda haşinleşiyordu. Artık yaşını başını aldığından kendini kaybedecek kadar içmesi binde bir oluyordu. Haşinliği de azalmıştı. Üzerinde Amerika etkisi olduğu için bir <i>lady</i>’e karşı her zaman çok nazik davranırdı. Ne kadar sarhoş olursa olsun, bir kadına el kaldırdığı olmamıştı. Mitsuyo, bu konuda içlerinin rahat etmesini söylemişti. Bir-iki eksik yönünü daha söyleyecek olursa, her şeyi çok çabuk kavramasına, çok geniş ilgi alanları olmasına rağmen, aklı çok çabuk dağılıyordu, tek bir şeye odaklanacak sabrı yoktu. Başkalarını yemeğe davet etmekten, yardımlarına koşmaktan çok hoşlanıyordu. Bol keseden harcamayı seviyordu ancak para kazanma konusunda pek becerikli değildi. Mitsuyo, Teinosuke’nin sormadığı şeylere kadar anlatmıştı. Teinosuke, “Bu kadarıyla Mimaki Bey’in nasıl biri olduğunu aşağı yukarı anladım. Ancak çekindiğim bir nokta var. Aklıma en çok takılan şey evlendikten sonra nasıl yaşayacakları. Böyle açıkça söylemek biraz ayıp olacak ancak beyefendi bugüne kadar babasından aldığı parayla, kafasına göre yaşamış. Diğer yandan, kendisinin elini atmadığı hiçbir iş olmamasına rağmen hani şudur diyebileceğimiz bir başarısı gözükmüyor. Diyelim ki, Kunishima Bey’in yardımıyla mimar oldu. Ancak oradan bir şey çıkıp çıkmayacağı konusunda endişeliyim. O konuda sorun olmayacak desek de, Japonya o tür eserler veren bir mimarın ayakta kalabileceği bir dönemde değil. Durum önümüzdeki üç-dört yıl içinde de çözülecek gibi görünmüyor. O süre boyunca yaşamını nasıl sürdürmeyi düşünüyor acaba? Kunishima Bey’in araya girmesiyle babası Vikont’un desteğini alacağını söylediler ancak bu durum beş-altı yıl, hatta on yıl sürecek olursa sonsuza kadar yardım edecek değil herhalde. Hem böyle tüm yaşamları Vikont’a külfet olarak geçip gidecek. Bununla ilgili içim hiç rahat değil. Bu konuda bir şeyler yapmaları mümkün olabilir mi acaba? Böyle şeyler söylediğim için kusuruma bakmayın. Doğrusunu söyleyecek olursam biz de bu işin müspet sonuçlanmasını çok istiyoruz. Kızımızı almasına rızamız var. Gelecek ay Tokyo’ya gittiğimde, Kunishima Bey’le bizzat tanışıp görüşeceğim, şimdi bahsettiğim konuyu tekrar kendisine açarak soracağım,” dedi. Mitsuyo, “Demek öyle. Durumu çok iyi anladım. Böyle bir endişeniz olması gayet tabu bir şey,” diye ona hak verdi. “Bu konuya benim cevap vermem mümkün değil. Döndükten sonra patronuma durumu ileteceğim. Gelecekleri konusunda sizi temin etmenin bir yolunu bulalım. Önümüzdeki ay sizi bekliyoruz,” dedi. Akşam yemeğine davet ettiklerinde, gece treniyle yola çıkacağını söyleyerek kabul etmedi. Bir süre sonra izin isteyip ayrıldı.</p>

  <p>Sachiko, aralık ayının başında Yukiko’yu da alarak Kyoto Kyomizu-dera’yı ziyaret etti. Taeko’nun sağ salim doğum yapması için dua ettiler, muska aldılar. Sanki sözleşmişler gibi Miyoshi’den Teinosuke’nin ofisine, “Koisan’a iletebilirseniz sevinirim,” notuyla birlikte Nakayama-dera’nın muskası geldi. Bu iki muskayı, şans eseri eve dönmüş olan O-Haru’yla gönderdiler. Epeydir Taeko’yu görmeyen Sachiko, O-Haru’dan Taeko’nun sabah akşam düzenli olarak yürüyüş yaptığını, onun dışındaki zamanını odasına kapanarak geçirdiğini öğrendi. Yürüyüş yaparken mümkün olduğunca şehirden uzakta, ıssız dağ yollarında yürümeyi tercih ediyordu. Odasındayken roman okuyor, uzun süredir elini sürmediği yapma bebek işiyle uğraşıyor, bebek için kıyafetler dikiyordu. Hiç kimseden mektup almamıştı, tuhaf bir telefon falan da gelmemişti.</p>

  <p>Bunları anlatan O-Haru, “Bu arada, bugün Kyrilenko Bey’le karşılaştık efendim,” dedikten sonra şunları anlattı: Az önce Arima’dan Kamiari treniyle dönmüştü. Kobe’de son durakta turnikelerin çıkışında ağabey Kyrilenko ile karşılaşmıştı. O-Haru kendisini sadece iki-üç kez görmüştü. Ne yapacağını bilemezken diğeri, kendisini tanıyıp gülümsemişti. O-Haru da eğilerek cevap verince, Kyrilenko, “Tek başına mısın?” diye sormuştu. O-Haru, “Evet efendim, tek başımayım. Suzurantai’a kadar gitmiştim,” demişti. Kyrilenko, “Makioka’lar nasıllar? Hepsi iyidir umarım. Taeko Hanım neler yapıyor?” diye sormuştu. “Evet efendim, kimsede bir değişiklik yok, herkes iyi,” demişti O-Haru da. Kyrilenko, “Çok uzun zamandır göremedim kendilerini. Lütfen selamlarımı ilet. Ben de şimdi Arima’ya gidiyordum,” diyerek turnikelerden geçmişti. O-Haru onun gittiğini görmesine rağmen, “Katharina Hanım’dan haber alıyor musunuz? Savaş çıkınca, Londra, Alman hava saldırılarıyla çok zor durumdaymış, değil mi efendim? Katharina Hanım ne yapıyor acaba? Hepimiz kendisi için endişeleniyoruz efendim,” diye sormuştu. “Teşekkür ederim. Endişelenecek bir şey yok. Katharina’nın eylülde gönderdiği mektup geçen gün elimize ulaştı. Evi Londra’nın banliyösündeymiş. Alman uçaklarının geçiş yolu üzerindeymiş. Sabah akşam tepelerinden bombardıman uçakları geçiyormuş. İyice derine yapılmış bir sığınakları varmış. Orada lambaları sonuna kadar yakıyor, dans müzikleri koyarak, kokteyl içerek dans ediyorlarmış. ‘Savaş pek eğlenceli, korkacak bir şey yok,’ diye yazmış. Sizinkilere endişe etmemelerini söyle lütfen,” deyip gülümseyerek yanından ayrılmış. O-Haru bunları anlatmıştı. Sachiko anlatılanları, “Tam da Katharina’nın yapacağı bir şey,” diye eğlenerek dinlemişti. Çenesi düşük O-Haru acaba ağzından bir şey kaçırdı mı diye endişe etmiş, “Kyrilenko Bey, Koisan’la ilgili bir şey sormadı mı?” deyince O-Haru, “Hayır efendim... Hiç sormadı,” diye cevap vermişti. Sachiko bunun üzerine biraz üstelemiş, “Sahiden mi O-Haru Kalfa? Gerçekten ağzından bir şey kaçırmadın, değil mi?” diye yoklamış, “Koisan’ın durumundan haberdar görünüyor muydu?” diye sormuştu. O-Haru kesin bir dille, “Hayır efendim, bir şey biliyor gibi gözükmüyordu,” deyince içi biraz rahat etmişti. “Ne olursa olsun hana girip çıkarken kimseye görünmemeye çalış. Tek başınayken neyse de, Taeko’yla yürüyüşe çıktığınızda kimle karşılaşacağınız belli olmaz. Çok dikkatli olmanızı istiyorum,” diye sıkı sıkı tembihleyerek gönderdi.</p>

  <p>Teinosuke, aralık ayının bitmesine yakın, ayın yirmi ikisinde bir iş vesilesiyle Tokyo’ya gitti. O arada, iki-üç yerden soruşturarak Mimaki’nin nasıl biri olduğunu, bilmedikleri yönlerini, babası Vikont ve üvey kardeşleriyle ilişkilerini iyice öğrendi. Mitsuyo’nun söylediklerinin doğruluğundan emin oldu. En önemli sorun yaşamlarını nasıl sürdürecekleriydi. Kunishima’yı bizzat ziyaret ederek sordu. Ancak, kesin bir teminat alması mümkün olmadı. Özetle babası Vikont’la görüşeceğini, hemen bugün olmasa da, yeni çiftin evlerini almasını, makul bir süre yetecek kadar masraflarını karşılamasını sağlamaya çalışacaktı. Paranın boş yere harcanmasına engel olmak için Kunishima parayı kendisi emanet alarak, her ay belli bir miktar verecekti. Bunların sözünü verebilirdi. “Sonrasında da zorda kalmalarına izin vermeyeceğim. Bu konuda bana güvenemez misiniz? Ben Mimaki Bey’in bir mimar olarak çok yetenekli olduğuna inanıyorum. Bu zor dönemler geçtiğinde, işini yeniden kurmasını sağlayacağım. İnsanlar farklı görüyor olabilir ama ben bu dönemin öyle uzun süreceğine inanmıyorum. Oldu da sürse bile, o arada boğazlarına olsun yetecek bir şeyler bulunur, değil mi?” diye konuşmuş, “Elimden geldiğince ben yanlarında olacağım,” demiş başka bir şey söylememişti. Teinosuke’ye, Mimaki’nin mimari planlarını yaptığı Kunishima’ların evini gezdirip göstermişler ancak kendisi mimari konusunda pek bir şey bilmediğinden, Mimaki’nin ne kadar yetenekli olduğunu anlamamıştı. Fakat Kunishima gibi toplumda belli bir yeri olan biri kendisinden bu kadar etkilenerek, gelecekleri konusunda teminat verdiğine göre buna inanmaktan başka bir şey yapılamazdı. Ayrıca açıkçası Sachiko’nun bu işin olması konusunda Kunishima’dan daha hevesli olduğu görülüyordu. Teinosuke henüz karısından doğrudan işitmemişti ama Sachiko, Mimaki’den etkilenmiş gibiydi. Soylu bir ailenin oğlunun damatları olmasına belli etmese de seviniyordu. Eğer Teinosuke bu işe balta vurursa, ne kadar hayal kırıldığına uğrayacağı belliydi. Dahası Teinosuke de, bu noktadan sonra karşılarındakinin bulabilecekleri en iyi kısmet olduğunu düşündüğü gerçekti. Bu nedenle, “Madem böyle söylüyorsunuz sizin sözünüze güveniyorum. Kızımızı almasına rıza göstereceğiz. Bu işi usulüne uygun yapmamız için önce aile büyüklerimizin onayını almamız gerekiyor. Hem kızımızın da bu işe gönülsüz olmadığını biliyorum ama kendisine sorup rızasını almamız gerek. Sizden biraz zaman istiyoruz. Cevabımızı Ashiya’ya dönerek yılbaşından sonra size yazılı olarak bildireceğim. Elbette bunu usulden böyle yapacağım, bugün itibariyle bu işi olmuş bilin lütfen,” cevabını verdi. Kunishima bunun üzerine, “O zaman cevabınız elime ulaşır ulaşmaz, hemen konuyu Vikont’a götüreceğim,” dedi. Teinosuke oradan doğruca ablasıyla eniştesinin Dōgenzaka’daki evine geçti. Tsuruko’ya her şeyi anlattı. Eniştesinin kararını bir an önce bildirmesini rica ederek ayrıldı.</p>

  <p>Yeni yılın üçüncü gününde, Mitsuyo, Kunishima’nın mesajını iletmek için Ashiya’ya tekrar geldi. Yılbaşı tatilinde üç günlüğüne Osaka’ya Okamoto’daki amcasına gezmeye gelmişti. Patronu iki gün önce bir işi vesilesiyle Osaka’ya gelmişti. Bugün öğleden sonra Kyoto’ya geçecek Miyako Hotel’de kalacaktı. Geçen sefer konuştukları konunun cevabını buradayken alabilirse, dönmeden önce Vikont Hazretleri’ni ziyaret edip konuşmak niyetindeydi. Sonrasında Makioka’ları ailecek Saga’ya, Vikont’un konutuna davet etmeyi istiyordu. Acaba Makioka’lar bu konuda ne düşünürlerdi? Mitsuyo’dan hem bu konuda cevaplarını öğrenmesini istemiş hem de Makioka’ların diğer konudaki cevaplarını mümkünse ertesi gün yani ayın dördüne kadar kendisine Miyako Hoteli’ni arayarak haber vermelerini istemişti. Mitsuyo, “Kusura bakmayın çok aceleye getiriyorum. Patronumun söylediğine göre aile büyüklerinizin ve küçükhanımın rızasını alacakmışsınız. Bunları usulen yapacağınızı söylediğiniz için ben uğrayıp sorarsam cevabınızı alabileceğimizi düşündü,” dedi. Teinosuke yılbaşından sonra cevap vereceğini söylerken, ayın yedisindeki Nanakusa Festivali’nden sonra olur, diye düşünmüştü. Ayrıca Shibuya’dan eniştelerinden bir haber çıkmamıştı henüz. Ablası konuyu anlattığında epey memnun olmuş, “Yukiko’cuk da artık gelin olacak demek. Kız kardeşimiz öyle bir eve gelin giderse ben de Tatsuo da, ailemiz adına büyük gurur duyarız. Enişten bu konuda başını gururla dik tutar artık. Uzun zaman bekledik ama sonunda meyvelerini aldık. Teinosuke tüm bunların hepsi senin sayende,” diye konuşmuştu. Teinosuke, eniştesinin karşı çıkacağını sanmıyordu. Cevap gelmemesi sene sonunda işlerin yoğunluğundan olmalıydı. Bugünlerde bir cevap gelirdi. Bunu sormadan da tahmin edebiliyordu. Şimdi kendi başına karar verse bile bir sorun olmayacağını düşündü. Ancak Yukiko’nun ne düşündüğünü sormadan kafasına göre bir şey yapmak sorun çıkarabilirdi. Her şey açık seçik ortada olsa bile, usulüne uygun bir şekilde rızasını almazsa, Yukiko kendisini hafife alınmış gibi hisseder, alınabilirdi. Bu nedenle eniştelerinden gelecek cevabın gecikmesini bahane ederek Mitsuyo’ya, "Zahmet olacak ama işi usulüne uygun yapmamız için bir gün daha beklemenizi isteyeceğim. Bu akşam Tokyo’ya eniştemlere telefon açarak kararlarını soracağım. Sizi tekrar yormuş olacağız ama yarın tekrar uğramanız mümkün mü? Yarın sabah mutlaka bir cevap vereceğim,” dedi. Tokyo’ya telefon edeceğini söylemesi aslında bahaneden ibaretti. Fakat zamanı olunca, o akşam Tokyo’ya Shibuya’daki eniştelerinin evine telefon yazdırdı. Telefona ablaları çıktı. Tatsuo, Azabu’daki akrabalarına yeni yıl tebriğine gitmişti. Evde yoktu. Teinosuke, “Eniştem cevabı gönderdi mi?" diye sorduğunda, Tsuruko, “Sene sonu yüzünden çok meşguldü. Gönderdiğini sanmıyorum. Ben kendisine her şeyi anlattım,” diye cevap verdi. “Peki eniştem ne dedi? Ne düşünüyormuş?” “Şey...” diye ablaları ağzından kerpetenle çıkarmış gibi, “Kendisine de, ailesine de bir diyeceği yokmuş. Ama düzenli bir işi olmamasından rahatsız olduğunu söylüyordu. Fakat ben bunu kabul etmezsek sonrası ne olacak dediğimde, rıza göstermiş gibi konuştu,” diye anlattı. Teinosuke, “Bugün Kunishima Bey haber gönderdi. Madem dediğin gibi bir itirazınız olmadığını düşünebilirim. Müspet bir cevap vererek bu işin tamamına ermesine çalışacağım. Abla sizin de haberiniz olsun. Bundan sonrası için eniştem kendisi doğrudan rızası olduğunu söylemezse zor durumda kalırım. O yüzden acele postayla cevabını yazılı olarak beklediğimi iletirsin.” Teinosuke bunu söyleyip konuşmayı bitirdi.</p>

  <p>Yukiko için ise onun ne diyeceğini önemsediklerini gösterirlerse yatışır, diye düşünmüştü. O akşam Sachiko’dan kendisiyle konuşmasını istediğinde tam tahmin ettiği gibi hemen “olur” dememiş, “Cevap vermek için ne zamana kadar vaktim var?” diye sormuştu. “Yarın sabah Mitsuyo tekrar sormaya gelecek,” diye cevap verdiğinde, “Yani Teinosuke Eniştem bir gecede karar vermemi mi istiyor?” diyerek durumdan hoşnut olmadığını göstermişti. Sachiko bunun üzerine, “Yukiko’cuğum, senin isteksiz olmadığını gördüm, olur dersin diye düşündüm,” deyince, “Ben, eniştem ve sen git derseniz gitme niyetindeyim. Ama insanın tüm yaşamı söz konusu burada. En azından iki-üç gün kendimi hazırlamam için bekleseydiniz” diye aklından geçirdiğini söylemişti. Ertesi sabah yarım ağızla kabul etse de hâlâ, “Eniştem bir gecede karar vermemi istedi,” diye sitem ediyordu. Halinden hoşnut görünmüyordu. En azından işi buraya kadar getirdikleri için yarım ağızla da olsa bir teşekkür sözcüğü bile etmedi.</p>


  <h2 id="sigil_toc_id_96">Otuz beşinci bölüm</h2>

  <p>Mitsuyo ayın dördünün sabahı gelerek cevaplarını öğrendikten sonra ayrıldı. İki gün sonra ayın altısında tekrar ziyaret etti. Şöyle dedi: “Ben ayın dördünde Miyako Hotel’e telefon ederek, Kunishima Bey’e cevabınızı bildirdim. Aynı akşam trenle Tokyo’ya dönmeyi planlıyordum. Ancak patronum, ‘Bu işe önayak olan annenin yerine geçmelisin. Senin bu işte aracılık etmen şart,’ deyince dönmeyi iki-üç gün erteledim. Bugün patronumdan tekrar telefon geldi. Vikont Mimaki ile görüşmelerinin sorunsuz geçtiğini size iletmemi söyledi. Mimaki’ler, bir maniniz yoksa, Küçükhanım Yukiko başta olmak üzere hepinizi iki gün sonra ayın sekizi öğleden sonra üç gibi Saga’daki evlerine davet ediyorlar. Mimaki Bey o zamana kadar buraya gelecek. O, babası Vikont, patronum ve ben olacağız. Olasılıkla Mimaki’lerin Kyoto-Osaka bölgesinden bir-iki akrabası da katılacak. Keşke biraz vaktimiz olsaydı; ancak patronum çok meşgul olduğu için buradan ayrılmadan önce her şeyi yoluna koymaya çalışıyor, o yüzden böyle alelacele çağırmaktan mahcup olsa da katılmanızı rica ediyor. Koisan’ı da, Küçükhanım Etsuko’yu da bekliyorlar,” dedi. Sachiko’lar, “Davetiniz için çok teşekkürler. Taeko, aile büyüklerimizin rızası olmadığı için yer alamayacak,” diye bir bahane buldular. Etsuko’nun okuldan erken dönmesini ayarlayarak, dördü birlikte davete gitmeyi kabul ettiler.</p>

  <p class="bosluk"/>

  <p>Vikont’un Saga’daki evine giderken, Shinkeihan hattında Katsura’da tren değiştirdiler. Son durak Arashiyama’da indiler. Nakanoshima’dan yürüyerek geçip Togetsu-kyō Köprüsü’nün yanına çıktılar. Burası, her sene baharda çiçek seyrine geldikleri, çok iyi bildikleri bir yerdi ancak kışın bu soğuk gününde Ōi-gawa Nehri’nin sularına bakmakla bile soğuğun kemiklerine kadar işlediğini hissediyorlardı. Nehir boyundaki üç evin önünden, batıya doğru ilerlediler. Yüzlerce yıl önce saraydaki entrikalardan kaçarak buraya gelen; imparatorun eşlerinden biri olan Kogō no Tsubone’nin mezarının sağından, gezi teknelerinin kalkış yerinin önünden geçtiler. Tenryū-ji Tapınağının güney kapısı tarafına kıvrıldıklarında üzerinde <i>Chō’uan</i> [Yağmur Sesinin Duyulduğu Manastır] yazan bir büyük kapıya geldiler. Bu Vikont’un konağına verilen isimdi. Görür görmez kendilerine söylenen yer olduğunu anladılar. Teinosuke’ler burada böyle bir konak olduğunu hiç bilmiyorlardı. <i>Kuzuya-buki</i> tarzında dik ahşap çatılı tek kat bir yerdi. Pek büyük gibi gelmemişti onlara. Davet edildikleri Japon tarzı odanın tam karşısında bulunan Arashiyama kaynak suyu kayalıklarının görüntüsü harikaydı. Kunishima, Teinosuke’leri, ev sahibine ve yanındakilere takdim etti.</p>

  <p>Tanışma faslından sonra, Mimaki, “Hava soğuk fakat rüzgâr yok, isterseniz biraz bahçeyi gezebiliriz. Görmeyi lütfederseniz babam da memnun olur,” diyerek kendilerini çevrede gezdirdi. Baktıkları yerden karşıdaki Arashiyama sanki bahçenin devamı gibi duruyordu. Bulundukları yerle oranın arasından bir yol ve Oi-gawa Nehri’nin geçtiği hiç anlaşılmıyordu. Anlattıklarına göre, çiçeklerin açtığı mevsimde herkes Arashiyama’ya hücum ettiğinde, konağın bulunduğu yer insan ayağının basmadığı bir manastır gibi huzurlu oluyordu. Uzaktan duyulan o kalabalığın sesinin nereden geldiğine şaşırmadan edemiyordu insan. Babası evinin böyle bir yerde olmasından pek gurur duyuyordu. Bahçesine özellikle bir tek kiraz ağacı bile diktirmemişti. Nisan ayı geldiğinde karşı taraftaki çiçek bulutlarının tadını huzurla çıkarmayı düşünmüştü. Mimaki böyle söyledikten sonra, “Bu sene çiçek seyrine mutlaka bekliyoruz. Burada kumanyalarımızı açıp otururuz. Demin gördüğünüz Japon odasından uzaktaki tepelerdeki kiraz ağaçlarını seyredebilirsiniz. Babam da çok sevinir buna,” diye ekledi.</p>

  <p>Hazırlıkların tamamlandığını haber vererek, Teinosuke’leri önce çay töreninin yapılacağı yere aldılar. Mimaki’nin ablası olduğunu öğrendikleri, Osaka’lı varlıklı tüccar ailesi Sonomura’ların gelini özel bir çay töreniyle, Japon çayı hazırlayıp kendilerine sundu.</p>

  <p>Hep birlikte geniş Japon tarzı salonda akşam yemeğine oturduklarında hava kararmıştı. Yemeklerin hepsi özenle seçilmişti. Kyoto civarındaki yemekleri çok iyi bilen Sachiko, Kakiden civarından sipariş edildiğini tahmin etti. Yaşlı Vikont Hirochika Mimaki’nin her şeyiyle soylu kanı taşıdığı belliydi. Saray kıyafetlerinin ona yakışacağını tahmin etmek zor değildi. Zayıftı, ince uzun yüz hatları vardı. Teni fildişi rengini andırıyordu. Tam <i>no</i> tiyatrosu aktörlerini çağrıştırıyordu. Yuvarlak yüzlü, koyu tenli oğlu Mimaki’ye pek benzemiyordu ama dikkatli bakınca bakışlarında, yüzünde birbirlerini andıran yerler de yok değildi. Ancak dış görünüşlerinden çok huyları birbirinin tam zıttı gözüküyordu. Oğlu neşeli, açık biriydi. Babası Hirochika ise ciddi, aksi bir adama benziyordu. Yani tipik “Kyoto’lu” idi. Yaşlı adam ağdalı bir Japonca ile, “Bu halimi mazur buyurunuz,” diyerek karşılarına oturmuştu. Soğuk almamak için arkasına elektrikli soba koydurmuş, elektrikli battaniyenin üzerine oturmuştu. Gri ipek bir fular bağlamıştı. Sessizdi, ağzından cımbızla söz çıkıyordu. Yetmiş yaşını geçmiş olmasına rağmen dinçti. Kunishima’ya ve Teinosuke’lere ihtimam gösterdiği görülüyordu. En başta yaşlı adamdan çekinmişlerdi ancak içkiler ardı ardına içildikçe ortamın havası yumuşamaya başladı. Babasının yanında oturan Mimaki, “Baba oğul hiç benzemediğimizi söylüyorlar, siz ne dersiniz?” diye babasınınkiyle kendi yüzünü, şakayla karışık karşılaştırmaya başlayınca bir-iki gülüşme duyuldu. Teinosuke kalkıp yaşlı adamın önüne giderek yere oturdu. Japon nezaket kuralları gereği sırayla birbirlerinin içki fincanını karşılıklı doldurarak içtiler. Teinosuke, ardından Kunishima’nın önüne gidip yere oturdu. Karşılıklı konuşup gülüşerek bir süre orada kaldı. Etsuko ve Mitsuyo’nun dışındaki tüm hanımlar kimono giymişlerdi. Batı kıyafetleri içinde üşüyormuş gibi duran Mitsuyo o gün oldukça ciddi görünüyordu. “Mitsuyo’cuğum pek ağırbaşlısın bugün,” diyen Mimaki, Mitsuyo’nun içki bardağını boş bırakmadı. Mitsuyo en başta, “Bugün bana takılmayın lütfen,” dese de, biraz çakırkeyif olunca her zamanki konuşkanlığına döndü. Arada Mimaki, “Bugün ne yazık ki beyaz şarabımız yok, sevdiğinizi biliyorum,” diyerek elinde <i>sake</i> şişesiyle Sachiko ve Yukiko’nun önünde beliriverdi. Hanımlar da o içkilerini doldurdukça hayır demediler. Özellikle de Yukiko epeyce içti. Her zamanki gibi sessizce gülümsemekle yetindi. Sachiko kız kardeşinin gözünde daha önce görmediği bir heyecan parıltısı yakaladı. Mimaki, büyüklerin arasında kalmış dalgınca bakan Etsuko’ya da özen gösterdi. Arada yanına giderek sevgiyle konuştu. Aslında Etsuko öyle sıkılmış değildi. Çok hassas bir kızdı. Böyle zamanlarda saf saf bakıyor görünse de etrafındaki büyüklerin tavırlarını, sözlerini, yüz ifadelerini, kıyafetlerini incelerdi.</p>

  <p>Saat sekiz gibi yemek sona erdi. Teinosuke’ler kalkmak için izin istediler. Dönüşte yaşlı Vikont Hirochika onlar için ayarlama yaptı. Kyoto Shichijō İstasyonu’na doğrudan arabayla gittiler. Okumoto’daki amcasının yanına dönecek olan Mitsuyo, “Ben de sizinle geleyim,” diyerek arabaya onlarla birlikte bindi. Mimaki, “İstasyona kadar sizi geçirmeye geleyim,” diyerek Teinosuke’lerin olmaz demelerine kulak asmadan şoförün yanına geçti. Araba Sanjō-dōri Caddesi’nden doğuya döndü, Karasuma-dōri Caddesi’nden dosdoğru güneye indi. Bu sırada Mimaki çok keyifli bir şekilde arabayı sigara kokusuna boğarak konuşmaya devam etti. Etsuko, Mimaki’ye amcacığım demeye başlamıştı. “Baksana amcacığım. Senin adın Mimaki. Bizim Makioka. İkisinde de <i>maki</i> var,” deyiverdi. Mimaki neşeyle, “Etsuko’cuğum pek doğru söyledin, çok akıllısın,” diye cevap verdi. “Bak bu nedenle senin ailenle benim ailem en başından beri birbirleri için uygunmuş,” deyince de, Mitsuyo yandan onayladı: “Sahiden öyle. Küçükhanım Yukiko’nun bagajında, mendilinde falan yazan isminin baş harflerini değiştirmesine gerek kalmayacak. Çok rahat değil mi efendim?” dediğinde Yukiko da yüksek sesle güldü.</p>

  <p>Ertesi gün Kunishima Bey, Miyako Hotel’den telefon etti. Evvelsi gecenin çok iyi geçtiğini söyleyerek, iki tarafın da hoşnut olduğunu görmekten büyük memnuniyet duyduğunu ekledi. Kendisi o akşam Mimaki ile birlikte Tokyo’ya dönecekti. Nişanın resmiyete döküldüğünü gösteren nişan hediyeleri ve diğer konularda genç Itani Hanım aracılığıyla haber iletecekti. “Dün akşam Vikont Hirochika ile şunları konuştuk. Osaka Kobe arasındaki, Koshien’de, Vikont’un kızının evli olduğu Sonomura’lara ait şimdi kirada olan gayet hoş bir ev var. Satabileceklerini söylediklerinden Vikont’un ailesi o evi alarak yeni evlilere hediye etmeye karar verdiler. Mimaki Bey de en kısa zamanda Osaka’da ya da Kobe’de bir iş arayacaktır. Hem oradan Ashiya da yakın. Her şeyiyle uygun oldu. Ancak şu anda evde kiracı var. Bir an önce çıkmaları için kendileriyle konuşuyorlar,” diye anlattı. Tüm bunlar olurken Shibuya’dan eniştesinden halen bir cevap gelmemesi Teinosuke’nin kafasına takılmıştı. Aile büyüklerinin böyle davranması, eniştesinin Yukiko meselesine ilgisiz oluşundan mıydı? Başka bir sebebi de olabileceğini düşünerek kendisi doğrudan Tatsuo’ya şu mealde bir mektup gönderdi:</p>

  <p class="bosluk"/>

  <p class="p13">Yukiko’nun evlilik meselesini ablamın detaylarıyla anlattığını tahmin ediyorum. Ben de bunun öyle mükemmel bir kısmet olduğunu söylemiyorum. Fakat daha büyük beklentilerimizin olamayacağı, zayıf bir konumda olduğumuzu düşününce, Kunishima Bey’in söylediklerine güvenerek bu işi nihayetine erdirmekten başka bir yol göremiyorum. Geçen gün telefonda bildirdiğim gibi ayın sekizinde Mimaki’lerin evine davet edildik. Ailecek tanıştık. Artık işin resmiyet kazanacağı, nişan hediyelerinin gönderilmesine kadar geldik. Aile büyüklerimiz olarak sizleri bu işe dahil etmeden, işi bu raddeye getirmemiz yüzünden bize kırılmış olabileceğinizi düşünüp endişelendim. Geç kaldığımı biliyorum ama kendi adıma özür dilemem gereken bir başka konu da geçen seneden beri, hatta daha öncesinden beri Yukiko’yu size geri göndermemizi istediğiniz halde elimde olmadan bunu gerçekleştiremem. Arada pek çok şey oldu. Asla istediğinizi göz ardı etmek gibi bir niyetim yoktu. Bu durumdan ben de memnun değildim. Ancak doğrusunu söylemek gerekirse Yukiko kendisi Tokyo’ya gitmeyi hiç istemedi, Sachiko da ona anlayış gösterdi. Sert bir şeyler yapmadan bu konuyu çözümlemem mümkün değildi. Fakat bunda benim de suçum olduğunu söylememe bile gerek yok. Bunu telafi edebilmek amacıyla Yukiko’nun evlenmesi için elimden gelen her şeyi yapmaya çalıştım. Gerçekten eniştesi olarak sözünüzü dinlemeyen bir kız kardeş için, bir şey yapmak istememenizi anlıyorum. Artık benim bu sorumluluğu almam gerekiyor belki. Niye kendine vazife çıkarıyorsun, diyebilirsiniz. Bu âna kadar böyle düşünerek elimden geleni yaptım. Şimdiden sonra izniniz olursa bununla ilgili tüm masrafları ben karşılamak istiyorum. Ancak herhangi bir yanlış anlaşılmaya mahal vermemek için açıkça yazıyorum; niyetim asla Yukiko’nun bizim evimizden gelin gitmesi değil. Tüm bu söylediklerim aile içinde kalacak. Elbette Yukiko sizin evinizden gelin gidecek. Bu söylediklerime rıza gösterirseniz çok müteşekkir olacağım. Sizler ne dersiniz? Belki söylediklerimi tam düzgün ifade edememiş olabilirim; demek istediğimi anlayıp cevabınızı gönderirseniz çok memnun olurum. Son olarak kusuruma bakmazsanız, zaman çok azaldığı için cevabınızı bir an önce bekliyorum.</p>

  <p class="bosluk"/>

  <p>Tatsuo yazdıklarını okumuş olacak ki dört-beş gün sonra durumu anladığını gösteren bir cevap geldi.</p>

  <p class="bosluk"/>

  <p class="p13">Nazik mektubunuzu okudum. Neler düşündüğünüzü iyice anladım. Yıllardır baldızlarım bendenizi yok sayıyor, sizin ve Sachiko’nun yanında olmayı tercih ediyorlar. Sırf bu yüzden onları gözden çıkarmış değiliz, istemeden de olsa sorumluluklarını sizin üzerinize bırakıp zahmet çekmenize neden olduk, kusurumuza bakmayın. Yukiko konusunda cevabımızın gecikmesinin özel bir anlamı yoktu. Her seferinde bu konuda size yük olmaktan mahcup hissederek, nasıl yazacağımı bilemedim o kadar. Yukiko’nun bizim yanımıza gelmemesinde sizin suçunuz olduğunu bir kere bile aklımdan geçirmedim. Yukiko’yu baş göz etmenin de sizin vazifeniz olduğunu hiç düşünmedim. Söylemem gerekirse bu tamamen benim yetersizliğim. Bunun için birilerini suçlamaya çalışmak boş. Evlilik meselesine gelecek olursak, talip adı sanı belli bir aileden geliyor. Kunishima Bey gibi tanınmış bir bey de araya girdi. Siz de bunları söylüyorsanız benim için yeterli. Bundan sonra sorumluluğu devralıyorum. İşi nişanlanmaya kadar getirmeniz yeterli. Evlilik masrafları ile ilgili ben de elimden geleni yapacağım. Ancak son zamanlarda elimiz sıkışık. Madem siz de böyle nazik bir öneride bulunuyorsunuz, asla bunun sizin vazifeniz olduğu anlamına gelmesin, ancak yardımınızı kabul etmeyi düşünüyorum. Detayları yüz yüze gelince konuşuruz.</p>

  <p class="bosluk"/>

  <p>Aşağı yukarı böyle yazıyordu.</p>

  <p>Teinosuke mektubu alınca rahatlamıştı. Ancak diğer taraftan Taeko meselesi vardı. Okubata verdiği söze rağmen yine bir şeyler bahane ederek tam o sıra ortaya çıkabilecekmiş geliyordu kendisine. Araya bir şey girmeden bir an evvel her şeyi halletmek istiyordu. Nişan meselesini olsun bir an önce bitirmek istiyordu. Fakat Mitsuyo’dan haber geldi. Ne yazık ki Bayan Kunishima ağır bir grip geçirmiş, sonra hastalığı zatürreeye çevirmişti. Durumu oldukça ağır gözüküyordu. O yüzden işlerin biraz ertelenmesini istemekten başka bir yol kalmamıştı. Kunishima da bir mektupla durumu nazik bir şekilde açıklamıştı. Koshien’deki evi Vikont almış, Mimaki’ye devretmişti. İşlemler tamamlanmıştı. Kiracı halen çıkmamıştı ancak yakın zamanda çıkacaktı. Ev boşaldığında Mimaki bir kez daha Kansai’ye giderek evi gözden geçirecekti. Ablasından da evi Yukiko’ya göstermesini istemeyi planlamıştı. Evlilik işleri bitene kadar eve göz kulak olmak için, Vikont’un Chō’uan Konağı’ndan bir hizmetçi gelip kalacaktı. Evlendikten sonra da isterlerse onu yanlarında tutabilirlerdi. Bunu Mimaki söylemişti.</p>

  <p>Bayan Kunishima’nın durumu epey tehlikeli boyutlara kadar ulaşmışsa da, neyse ki sonunda iyileşmişti. Şubat ayı sonunda yataktan kalkmış, sonrasında iki hafta kadar Atami’ye hava değişimine gitmişti. Bayan Kunishima nişan meselesi için endişelenmiş, hatta hastalığı sırasında bu konuyu sayıklamıştı bile.</p>

  <p>Mart ayı ortalarında Mitsuyo yapılacakları konuşmak için Ashiya’ya geldi. “Nişanın ve düğünün Tokyo’da mı, Kyoto’da mı yapılması gerektiği konusunda Kunishima Bey şöyle düşünüyor: Vikont’un asıl aile evi Tokyo Koishikawa’da, Makioka’ların da aile büyükleri Shibuya’dalar. O yüzden Tokyo’da yapmanın en uygunu olduğunu söylüyor. Nişanı Mart’ın 25’inde yapmayı istiyorlar. Düğünü de nisan ortalarında düşünüyorlar,” diyerek diğer konuları da konuştu.Teinosuke’lerin buna bir itirazı yoktu. Shibuya’ya telefon ederek durumu bildirdiler. Shibuya’dakiler çocuklar yüzünden evin kırılıp döküldüğünü, tam bir mezbele gibi olduğunu söyleyerek panik içinde sürgülü kapıları, yerdeki hasır örtülerden, duvarların boyalarına kadar yaptırmak için koşuşturup durdular.</p>

  <p>Sachiko, Tokyo’da yapılacağını duyunca pek memnun olmadı ama gösterecek bir sebebi de yoktu. Teinosuke meşgul olduğu için, ayın yirmi üçünde kendisi Yukiko’yla birlikte yola çıktı. Ayın yirmi beşinde nişan bitti. Kunishima, Los Angeles’taki Itani’ye durumu telgrafla bildirdi. Yukiko’nun ailesinden artık ayrılacağı için son bir kez Tokyo’da ablalarında kalmasına karar verildi.</p>

  <p>Ayın yirmi yedisinin sabahı Sachiko tek başına Ashiya’ya döndü. Sabah tam ondu.Teinosuke de, Etsuko da çıkmıştı. Biraz dinlenip uzanmak için üst kata, yatak odasına çıktı. Rafın üzerinde Sibirya üzerinden yurtdışından gelen iki mektup gözüne çarptı. Zarfları açılmıştı. Yanına kocası şu notu bırakmıştı:</p>

  <p>“Bayan Stolz’dan ve Hening’lerin kızından geldi. Etsuko bir an evvel ne yazdığını görmek isteyince zarfı açtım. Bayan Stolz’un mektubu Almanca. Osaka’da bir tanıdığıma çevirttim. Yanına koydum.”</p>

  <p>Gönderilen mektup yedi sayfa kadardı. Çevirisi de yanındaydı.</p>


  <h2 id="sigil_toc_id_97">Otuz altıncı bölüm</h2>

  <p class="p22">9 Şubat 1941, Hamburg</p>

  <p class="p13">Çok Sevgili Makioka Hanım,</p>

  <p class="p13">Sizleri çok özledik. Bizler, sizleri, sevimli Etsuko’yu hep hatırlıyoruz. Etsuko büyümüştür herhalde. Size çok zamandır uzun bir mektup yazmak istiyorduk efendim. Elimize kalem alacak vakit bulamıyoruz. Bildiğinizi sanıyorum, Almanya’da iş gücü sıkıntısı yaşıyoruz. Eve bakacak bir kadın bulmak çok zor. Biz de geçen sene mayıs ayından beri haftada üç sabah eve temizlikçi bir kadın çağırıyoruz. Onun dışındaki işleri; yemek, alışveriş, tamirat, dikiş gibi şeyleri benim yapmam gerekiyor. Tüm bu işleri yaptığımda, akşam elimi kıpırdatacak halim kalmıyor. Eskiden o saatler benim mektup yazma zamanımdı. Şimdi içinde çocukların delik çorapları olan sepeti alarak, saatlerce çorap tamir etmeye uğraşıyorum. Önceden giyilmekten yıpranıp eskimiş şeyleri atardım. Son zamanlarda her şeyden tasarruf etmeye çalışıyorum. Biz de savaşı kazanmak için hep birlikte hareket etmeliyiz. Ben de az da olsa elimden geleni yapmaya çalışıyorum. Japonya’da yaşam bizim orada olduğumuz zamanlara göre iyice zorlaşmış diye duydum. Bizim bir tanıdığımız izninde oraya geldi. Japonya’nın ne kadar değiştiğini anlattı. Tüm bunların, ilerleme yolundaki genç milletlerin yüklenmesi gereken ortak kaderleri olduğuna inanıyorum. Aydınlık günlerin gelmesini sağlamak o kadar kolay değil. Yine de bizlerin o aydınlık günlere ulaşacağına inancım sonsuz.</p>

  <p class="p13">Geçen sene haziranda sizin mektubunuzu, Almanca gönderdiğiniz için daha da sevinçle okudum. Yaptığınız şey beni derinden etkiledi. Yürekten teşekkür ederim. Benim yazdığım bu mektubu Japoncaya çevirecek bir tanıdığınız var mıdır acaba? Umarım benim yazımı okuyabilir. Eğer zor okunuyorsa bir sonraki mektubumu daktilo ile yazacağım. Gönderdiğiniz ipek kumaş ve Japon yelpazesinin olduğu paket ne yazık ki elimize ulaşmadı. Diğer yandan sizin, bizim Rosemarie’mize gönderdiğiniz harika yüzüğe çok mutlu olduk. Yüzük için geçenlerde Bayan Hening’den bir mektup aldık. Hamburg’a ne zaman geleceği henüz kesin değil. Bizim bir tanıdığımız geçenlerde Berlin’de Bayan Hening’le buluşarak, yüzüğü alıp getirmeyi lütfetti. Çok değerli bir şey göndermişsiniz. Rosemarie adına bizler, size çok teşekkür ederiz. Bir süre yüzüğü takmasına müsaade etmeyeceğiz. Biraz daha büyüyene kadar saklayacağız. Bizim Japonya’dan bir tanıdığımız nisan ayında Japonya’ya dönecek. Gerçekten çok küçük bir şey ama kendisiyle Etsuko’ya bir takı göndereceğim. Umarım kızlarımız bunları karşılıklı sevgi ve dostluklarının nişanesi olarak taşırlar. Savaş zaferle sonuçlanıp da, her şey normale döndüğü zaman sizler de Almanya’ya gelirsiniz belki de. Etsuko’nun Yeni Almanya’yı tanımak isteyeceğine inanıyorum. Misafirimiz olur, bizde kalırsanız, ne kadar sevineceğimi anlatamam.</p>

  <p class="p13">Siz de bizim çocuklarımızın neler yaptığını merak ediyorsunuzdur herhalde. Hepsi sizin bildiğiniz zamanlardaki gibi iyiler. Buraları çok sevmiş gözüküyorlar. Rosemarie ekimden beri piyano dersleri almaya başladı. Bu konuda çok gelişti. Fritz de çok iyi; keman çalışıyor. Çocukların içinde en çok büyüyeni o. Çok sevimli bir çocuk oldu. Okulda her konuda iyi. Birinci sınıfa giderken okulu biraz da eğlence olarak görüyordu. Son zamanlarda iyice alıştı. Çocukların hepsi son zamanlarda ev işlerinde bana yardım etmek durumunda kaldı. Her birinin küçük de olsa bir görevi var. Fritz’in akşamları tüm ailenin ayakkabılarını boyaması gerekiyor. Rosemarie tabakları kuruluyor, bıçakları parlatıyor. Hepsi var gücüyle yardım ediyor. Bugün Peter’dan uzun bir mektup aldım. Okullarında parlatma, tamir etme gibi işler yapmaları gerekiyormuş. Kendi kıyafetlerine, ayakkabılarına kendi başlarına çekidüzen vermeleri gerekiyormuş. Bu tür şeyler gençler için gerçekten çok iyi bir hayat dersi oluyor. Fakat eve döner dönmez, yine her şeyi benim üzerime yıkar mı diye düşünüyorum. Kocam bir ithalat firmasında çalışmaya başladı. Artık işine iyice alıştı. Çin ve Japonya’dan ithalat yapıyorlar. Savaş yüzünden zorluklarla karşılaşıyorlar. Bu sene kış çok uzun oldu. Fakat geçen seneki kadar sert soğuk yapmadı. Burada güneş çok az açıyor. Kasımdan beri güneşin yüzünü görmedik. Neyse ki baharın gelmesine az kaldı. Japonya’dayken hava ne hoştu. Japonya’nın o güzel iklimini çok özlüyoruz.</p>

  <p class="p13">Tekrar haberlerinizi almak bizi çok mutlu eder. Lütfen neler yaptığınızı yazın. Fotoğraf göndermek yasak ne yazık ki. Rosemarie en kısa zamanda Etsuko’ya mektup gönderecek. Her gün ödevden başını kaldıramadığı için mektup yazmak için pazar gününün gelmesini bekliyor. Peter Yukarı Bavyeradan yazacak sanırım. Orada çocuklar harika bir tabiatın içindeler, içeri kapanıp kalacak vakitleri olmuyor. Bunun da bu şekilde uygun olduğuna inanıyorum. Burası gibi büyükşehirlerde sanki içeriye tıkılıp kalıyoruz, yaşamlarımız öyle geçiyor.</p>

  <p class="p13">Mektubuma son verirken, Etsuko’ya bizlerden özellikle çocuklardan selam söyleyin lütfen. Size, eşinize de en içten selamlarımı iletiyorum. Her zaman bizi hatırlayıp unutmadığınız için tekrar teşekkür ederim.</p>

  <p class="p22">Sevgilerimle<br/> Hilda Stolz</p>

  <p class="bosluk"/>

  <p>Hening’lerin kızından gelen mektup basit bir İngilizceyle yazılmıştı. Sachiko yazılanları anlayabildi.</p>

  <p class="bosluk"/>

  <p class="p22">2 Şubat 1941, Berlin</p>

  <p class="p13">Sevgili Makioka Hanım!</p>

  <p class="p13">Size daha önce yazamadığım için kusuruma bakmayın lütfen. Ben, kalmak için bir yer ayarlamakla meşguldüm. Yazacak vakit bulamadım. Sonunda bizler yaşlı bir tanıdığımızın yanına yerleştik. Bizler oğlunu Japonya’dan tanıyorduk. Yanında kaldığımız kişi altmış üç yaşında. Geniş bir dairede tek başına yaşıyor. Kendini yalnız hissediyormuş. Onunla birlikte yaşamamızı önerdi. Bizim için de büyük bir şans oldu, çok sevindik!</p>

  <p class="p13">Biz uzun ama hoş bir gemi yolculuğundan sonra, yılbaşında ayın beşinde Almanya’ya ulaştık. Rus sınırındaki karantina süresi elbette pek hoş değildi. Yine de Rusların ellerinden geleni yaptığını söyleyebilirim. Yemekler korkunçtu. Her gün kara ekmek, peynir tereyağı, borş denilen bir sebze çorbası veriyorlardı o kadar. Bizler günlerimizi oyun kâğıtları ve satrançla geçirdik. Noel gecesi mumları yakarak, aynı şekilde ekmek ve tereyağımızı yedik. Annemin ve kardeşlerimin olduğu Japonya’nın nasıl gözümde tüttüğünü hayal bile edemezsiniz. Bizim altı günlük süremiz dolunca, bizi trene bıraktılar. Babamla ben, bize mahsus büyük yeni iki kişilik koltukta oturduk. Yan tarafımızda Japonya’dan dönen Hitlerjugend gençleri vardı. Onlarla ilginç sohbetler ettik. Yolun uzunluğunu unuttuk.</p>

  <p class="p13">Buradan Berlin’den bahsedecek olursam, biz savaşı hiç hissetmiyoruz. Tiyatrolar olsun, kafeler olsun insan dolu. Yiyecek sıkıntısı da yok, tatları da iyi. Otel ya da restoranda yemek yerken çoğu zaman yiyecekler çok geliyor, bitiremiyoruz. Hava değişimi benim iştahımı çok açtı. Kilo almamak için çok dikkat etmeliyim. Bizi şaşırtan tek şey şehirdeki askerler ve askerî okul öğrencilerin çokluğu. Üniformaları içinde çok yakışıklılar!</p>

  <p class="p13">Ben, bu ay Rus balesi okuluna başladım. Okul bizim evimizden on dakika mesafede. Hocamız bu işin eğitimini Petesburg’da almış Madam Guzowski adında biri. Nazik bir hanım. Kendisi de matine düzenleyerek gösteriler yapıyor. Ben, her gün sabah on birden yarıma kadar, öğleden sonra da üçten dört buçuğa kadar ondan ders alıyorum. Bir an evvel kendimi geliştirmek istiyorum. Guzowski Balesi Topluluğu hocanın yetiştirdiği yaşları büyük, bu işte iyi öğrencilerden oluşuyor. Romanya’ya yaptıkları iyi niyet ziyaretinden yeni döndüler. Şimdi Norveç ve Polonya’ya gidecekler. Belki iki-üç yıl içinde ben de onlara katılmayı diliyorum.</p>

  <p class="p13">Son olarak, Rosemarie için bana emanet ettiğiniz inci yüzüğü ulaştırmayı başardım. Yolda kaybolur endişesiyle postaya vermeye tereddüt ederken iki-üç gün önce babamın arkadaşı Hamburg’dan buraya geldi. Sizin emanetinizi Stolz’lara elden teslim etmesini rica ettim. Bugün Bayan Stolz’dan harika hediyenizi aldığını söyleyen bir kartpostal geldi. Rosemarie’nin çok teşekkür ettiği yazıyor. Mektubumun yanında size gönderiyorum.</p>

  <p class="p13">Bugüne kadar hava çok soğuktu. Bundan sonra havalar yavaş yavaş ısınacakmış. Yılbaşında eksi on sekiz dereceye kadar düştü. Nasıl olduğunu bir düşünün lütfen. Evde kalorifer olduğu için içerisi sıcak, rahatız. Alman evlerinde çift kat cam var. Japonya’dakilerden çok daha iyiler. Yarık ya da çatlaklardan içeri rüzgâr falan da girmiyor.</p>

  <p class="p13">Derse gitme vaktim geldi. Burada mektubuma bir son veriyorum. Sizden de haber bekliyorum.</p>

  <p class="p22">Sevgiler<br/> Friedl Hening</p>

  <p class="bosluk"/>

  <p>Zarfın içine Bayan Stolz’un Hamburg’dan Berlin’e Hening’lerin kızına gönderdiği, yüzüğü aldığını söyleyen kartpostalı da eklemeyi ihmal etmemişti.</p>


  <h2 id="sigil_toc_id_98">Otuz yedinci bölüm</h2>

  <p>Mart ayı boyunca Shibuya’da ablalarının yanında kalan Yukiko, evlenene kadar orada kalmaya devam edebilirdi. Ancak içinden daha fazla kalmak gelmemiş, evlenmeden önceki son günlerini Ashiya’dakilerle geçirmek istemişti. O ay biter bitmez dönüp geldi. Kunishima Bey’in mesajını da getirdi. Düğünü Nisan’ın 29’unda milli tatil olan imparatorun doğum günü <i>Tenchō-setsu</i> gününde Imperial Hotel’de yapacaklardı. Mimaki’nin babası Vikont yaşı ileri olduğu için yolculuğa dayanamazdı, onun yerini vârisi Masahiro ve eşi alacaktı. Ayrıca Mimaki’ler gösterişten kaçınılması gerektiğini ancak düğünün ailenin adına sanına uygun bir şekilde yapılmasını istemişlerdi. Bu nedenle davetiye gönderilmişti. Düğüne Mimaki’lerin tarafından Tokyo’daki akrabaları, tanıdıkları başta olmak üzere, Kansai’den da epeyce katılacak vardı. Makioka’lardan da, Osaka’daki akrabaları, Nagoya’daki Tatsuo’nun ailesi Taneda’lar, Ogaki’den dul Sugano Hanım da yer alacaktı. Son zamanların en mükellef düğünlerinden bir olacağı belliydi.</p>

  <p>O günlerde, Mimaki’nin Koshien’deki evi nihayet boşaldı. Mimaki, Kansai’ye geldiği bir gün Ashiya’ya uğrayarak, Sachiko ve Yukiko’yu eve bakmaya götürdü. Ev, Hanshin tren hattının kuzeyinde, birkaç yüz metre ilerdeydi. Oldukça yeni, tek katlı bir evdi. Karıkoca ve bir hizmetçileri için yeterliydi. Yaklaşık dört yüz metrekareye yakın bir bahçesi olması her şeyden daha önemliydi. Mimaki, evin dekorasyonundan makyaj masasını nereye koyacaklarına kadar pek çok konuda Sachiko’ların fikrini aldı. Ardından balayı planlarını açtı. Düğün gecesi Imperial Hotel’de kalarak ertesi sabah Kyoto’ya yola çıkmayı düşünüyordu. Kyoto’da babasını ziyaret ettikten sonra o günden itibaren Nara’ya giderek, iki-üç gün bahar mevsiminin tadını çıkararak Yamato-ji’yi gezmek istiyordu. Fakat bu elbette sadece kendi düşüncesiydi. Yukiko Nara’yı ilginç bulmuyorsa, Tokyo yakınlarındaki Hakone Atami taraflarına gitseler de olurdu. Sachiko, Yukiko’ya sormaya bile gerek duymadan cevap verdi. “Kantō bölgesine gerek yok. Nara’ya giderseniz daha iyi olur. Biz de yakın zamana kadar Yamato’nun tarihî yerlerini görmemiştik. Kardeşim de Hōryū-ji Tapınağındaki duvar resimlerini bile görmedi,” dedi. Mimaki Japon tarzı bir yerde kalmak istediğini söyleyince, Nara’da kaldıkları oteldeki tahtakurularından nasibini almış Sachiko, Tsukihitei’de kalmalarını salık verdi. Mimaki ardından Kunishima Bey’in tavsiyesiyle Amagasaki’nin banliyösünde fabrikası olan Tōa Havacılık Şirketi’nin üretim merkezinde işe başlayacağının kesinleştiğini anlattı. Kendisi Amerika’da havacılık eğitimi aldığı ve diploması olduğu için bu işe alınmıştı. Ancak kendisi mezun olduktan sonra o alanla ilgili bir şey yapmamıştı, hava taşıtları konusunda neredeyse amatör sayılırdı. Ne görev verecekleri konusunda endişeleri vardı. Ayrıca araya Kunishima Bey girmiş olduğu için görece yüksek bir maaş da önermişlerdi. Bu da iyiden iyiye endişe duymasına neden oluyordu. Diğer yandan bu zor zamanları atlamak için elinden geleni yaparak, bu işe elinden geldiğince asılmaktan başka yolu yoktu. Balayı seyahatinden döner dönmez maaşlı bir hayat sürmeye başlayacaksa da, boş zamanlarında Kansai bölgesinin eski mimarisi üzerine araştırmalar yaparak bir gün tekrar o işe dönmek için hazır olmayı düşünüyordu.</p>

  <p>Mimaki, kendisine Koisan’ın nasıl olduğunu sorduğunda, “Bugün görmedik ancak kendisi iyi,” diye bir şey yokmuş gibi cevaplamıştı. Mimaki durumu biliyor muydu, anlaşılmamıştı ancak daha fazla üstelememişti. Mimaki yarım gün kadar kalıp ayrıldı.</p>

  <p>O sıralarda Taeko’nun doğumu yaklaştığından O-Haru’yla birlikte Ariyama’dan gizlice Kobe’ye gelmiş, Funakoshi Hastanesi’ne yatmıştı. Sachiko’lar, başkalarının fark etmesinden çekindikleri için hastanenin yanına bile yanaşmamışlar, halini hatrını sormak için telefon bile edememişlerdi. Hastaneye yattığının ertesi günü gece geç saatlerde O-Haru gizlice eve geldi. Bebeğin annesinin karnında ters döndüğünü haber verdi. Başhekimin söylediğine göre geçen sene Ariyama’ya gitmeden önce muayene ettiğinde bebek doğru posizyondaydı. Sonrasında belki arabayla dağ yollarından geçerken ters dönmüş olmalıydı. Durumu daha önce fark etselerdi bebeği doğru pozisyonuna döndürebilirdi. Fakat artık doğum iyice yaklaştığından bebek pelvise inmişti yapacak bir şey yoktu. Başhekim yine de doğumu sağ salim yaptıracağı sözünü verip endişe etmemelerini söylemişti. O-Haru olanı biteni anlattıktan sonra tekrar hastaneye döndü. Doğumu nisan başında bekliyorlardı. Ancak günler geçtiği halde bir haber çıkmadı. İlk doğumlarda, doğumun gecikmesi olağandı. Tüm bunlar olurken kiraz çiçekleri dökülmeye başlamıştı. Teinosuke’ler iki hafta sonra Yukiko’nun gelin gideceğini düşünürlerken, telaş içinde geçen baharın tek bir gününün bile tadını çıkaramamışlardı. Hatıra olsun diye birlikte bir yerlere gitmeyi düşündülerse de, o sene evvelsi seneye göre her şey iyiden iyiye zorlaşmıştı.</p>

  <p>1940 Haziran’ında yürürlüğe giren lüks malların üretim ve satışını kısıtlayan yasal uygulamaya göre Yukiko’nun yeni kimono boyatması mümkün olmamıştı. Kozuchiya’dan bir şeyler bulmaktan başka çareleri kalmamıştı. Ay başından beri pirinç de karneye bağlanmıştı. O sene Kigurō Kabuki Tiyatrosu da turneye gelmemişti. Çiçek seyri için geçen sene bile başkalarının ne diyeceğinden çekiniliyordu. O seneyse artık gitmekten iyice imtina etmek zorunlu hale gelmişti. Fakat her seneki ritüelleri olduğu için mümkün olduğunca sade bir hazırlık yaparak ayın yirmi üçü Pazar günü, günübirliğine Kyoto’ya gitmişlerdi. Hyōtei’e uğramamış, Heian Jingū’dan Saga’ya kadar olan yerleri şöyle bir dolaşmışlardı. O sene de Taeko yanlarında değildi. Dördü birlikte Ōsawa Gölü kıyısında çiçek açmış ağaçların altında mütevazı kumanyalarını açarak lake içki kabında soğuk <i>sake</i>’lerini elden ele dolaştırıp içtiler. Ne gördüklerini anlamadan evlerine döndüler.</p>

  <p>Teinosuke’lerin çiçek seyrine gittiklerinin ertesi günü, karnı epeydir büyümüş olan olan kedileri Suzu yavruladı. On iki-on üç yaşını bulmuş bir kediydi. Geçen sene kendi başına doğum yapmayı başaramamış, iğneyle doğum sancılarını sıklaştırarak doğum yaptırmışlardı. Bu sene de önceki akşamdan beri doğum başlamasına rağmen bir türlü doğuramamıştı. Giriş katındaki altı <i>tatami</i>’lik dolap odasını doğum için kullandılar. Bir veteriner çağırıp iğne yaptırdılar. Güçbela başları görünen kedileri, Sachiko ve Yukiko sırasıyla tutup çıkardılar. İkisi de dile getirmeseler de, Taeko’ya uğurlu gelmesi için dualar ederek ne olursa olsun Suzu’nun sağ salim doğurması için ellerinden geleni yaptılar. Etsuko’nun arada sanki tuvalete gelmiş gibi dışarıdan kaçamak bakışlar attığını gördüklerinde, “Etsuko git buradan lütfen. Bu çocukların göreceği bir şey değil,” diye azarlıyorlardı. Sabah gün doğmasına yakın, saat dört sularında üç kedi yavrusu sağ salim dünyaya geldi. İki kız kardeş kan içindeki ellerini alkolle temizleyerek, üzerlerindeki kokuşmuş kimonoları değiştirip yataklarına gidecekleri sırada ansızın telefon çaldı. Sachiko telaşla ahizeyi kaldırdı. Beklediği gibi karşıdan O-Haru’nun sesi geldi: “Ne oldu? Doğurdu mu?” diye sordu. “Hayır, henüz değil efendim. Doğum çok zor görünüyor. Yirmi saatten beridir sancıları var. Başhekimin söylediğine göre doğum sancıları çok hafifmiş. Sancıları arttırmak için iğne yaptı. Son zamanlarda Alman yapımı iyi ilaçlar bulunamıyormuş. O yüzden yerli yapım iğne kullandı. Belki o yüzden hiç etkisi olmadı. Koisan durmadan feryatlar ediyor. Çok acı çekiyor. Dünden beri ağzına bir lokma koymadı. Tuhaf, koyu renkli bir sıvı kusup duruyor. Kendisi, ‘Bu sefer kurtulamayacağım, öleceğim,’ diye ağlıyor. Doktor bir sorun olmadığını söylüyor ama hemşire, ‘Belki kalbi dayanmaz,’ diyor efendim. Durumu çok tehlikeli gözüküyor. Size telefon etmeyeceğime söz vermiştim fakat bu nedenle aradım,” diye anlattı. Sachiko, O-Haru’nun telefonda anlattığı kadarıyla durumun nasıl olduğunu anlayamamıştı. Eğer Alman ilacı bulamadıkları için doğum ilerlemiyorsa ne pahasına olursa olsun bulmanın bir yolu olmalıydı. Doğum kliniklerinde özel hastalar için el altında bulundurdukları bir şeylerin olacağını tahmin ediyordu. Kalkıp gider de başhekime yakarıp diller dökerse ilacı bulabilirdi. Yukiko da, “İşler bu hale gelmişken başkalarının ne söyleyeceğini düşünecek zaman değil,” diyerek hastayı görmeye gitmesini söyleyip durdu. Sonunda Teinosuke de uyanıp yanlarına geldi. O da Yukiko ile aynı fikirdeydi, “Miyoshi’ye söz verdim! Koisan’ı ve karnındaki çocuğu bana emanet etti. Şimdi durumunun böyle olduğunu duyup da bir şey yapmadan oturamayız,” diyerek, Sachiko’nun bir an evvel gitmesini istedi. Kendisi de Miyoshi’ye haber verdi, hemen hastaneye gelmesini ayarladı.</p>

  <p>Kobe Funakoshi Hastanesi başhekiminin etik değerleri yüksek bir uzman olduğu söyleniyordu. Bu nedenle Sachiko geçen sene Taeko’ya burasını önermişti. Kendisi başhekimi doğrudan tanımıyordu. Sachiko, belki gerekir diye düşünerek evde sakladıkları ilaçlardan artık iyiden iyiye az bulunan Coramine, Prontosil ve Betaxin iğnelerinden yanına alıp öyle çıktı. Hastanın odasına girdiğinde Miyoshi’nin kendisinden evvel oraya geldiğini gördü. Taeko’yla geçen sonbahardan beri neredeyse altı aydır birbirlerini görmemişlerdi. Taeko, “Ablacığım iyi ki geldin. Bu sefer kurtulamayacağım,” diyerek hüngür hüngür ağlamaya başladı. O sırada da acıyla kıvranıyor, ne olduğu anlaşılmayan bir şeyler kusup duruyordu. Ağzından çıkan çok pis, çamurumsu bir şeydi. Miyoshi’nin hemşireden duyduğuna göre bebeğin zehrini ağızdan atıyordu. Sachiko’nun gördüğü kadarıyla bebek doğduğunda çıkan mekonyumu andırıyordu. Sachiko hiç zaman kaybetmeden başhekimin odasına gitti. Teinosuke’nin kartını sundu. Yanında getirdiği iğnelerin hepsini de çıkarıp verdi. “Doktor Bey, ben bu ilaçları bulabildim. Fakat o Alman iğnesini bulamadım. Ne pahasına olursa olsun Kobe’de arayın, bulun lütfen. Bir yerlerde elinde olan birileri mutlaka vardır,” diye özellikle feryatlar ederek kendini kaybetmiş gibi konuştu. İyi kalpli başhekimi gözyaşlarıyla ikna etmeyi başardı. Başhekim sonunda, “Aslında bu hastanede de tek bir tane var. Gerçekten tek bir tane,” diyerek en sonunda istemeden de olsa ilacı çıkardı. İğne yapıldıktan beş dakika geçmemişti ki doğum sancıları arttı. Bu durum Alman ilaçlarının yerli ilaçlardan ne kadar üstün olduğunu Sachiko’ların gözü önüne sermişti. Ardından Taeko doğum odasına taşındı. Sachiko, Miyoshi ve O-Haru koridordaki sıraya oturup beklediler. Taeko’nun çığlığı iki kez geldi, sonra içeriden başhekim elinde bebekle koşar adımlarla çıkıp gitti. Ameliyat odasına girdi. Yarım saat boyunca, defalarca sabırla bebeğin poposuna şaplak vurduğunu duydular. Bebekten ağlama sesi çıkmadı.</p>

  <p>Taeko tekrar kendi odasına alındı. Sachiko’lar üçü, Taeko’nun yatağının yanında nefeslerini tutup beklediler. İçeriden gelen şaplak sesi devam edip durdu. Başhekimin çabalarının boşuna olduğunu tahmin ettiler. Bir süre sonra hemşire geldi: “Çok üzgünüz efendim, bebek doğana kadar sağdı, doğduğu anda hayatını yitirdi. Tekrar canlandırmak için elimizden geleni yaptık. Getirdiğiniz Coramine iğnesini bile yaptık ne yazık ki mümkün olmadı. Başhekim birazdan daha ayrıntılı anlatacaktır. En azından bebeğe annesinden aldığımız kıyafetleri olsun giydirmek istiyorum,” diyerek Taeko’nun Arima’dayken diktiği bebek kıyafetlerini alıp çıktı. Çok geçmeden başhekim, kucağında ölü bebekle geldi. “Ne söyleyeceğimi bilemiyorum. Büyük bir hata yaptım. Bebek ters geldiği için ben elimle çekmeye çalıştım. Hiç böyle bir şey olmaz ama çekerken elim kaydı. Bebek bu yüzden boğuldu. Sizi her şeyin yolunda gideceğine dair temin etmiştim, böyle bir hata yaptım, affınıza sığınmak için söyleyecek tek bir sözüm yok,” diye terler dökerek konuştu. Sachiko, başhekimin söylemeden üstünü kapatabileceği bir şeyi üzüntüye boğulmuş bir şekilde dürüstçe kendi hatasını itiraf ederek anlattığını görünce, onun bu dürüstlüğünden etkilenmeden edemedi. Başhekim kucağındaki bebeği göstererek, “Bir kız olmuştu. Yüzünün şu güzelliğine bakın lütfen. Çok bebek gördüm. Asla boş laf diye düşünmeyin, bu kadar sevimli, güzel bir bebek görmedim hiç. Eğer yaşasaydı ne kadar güzel biri olacağını düşündükçe içim parçalanıyor.” Böyle deyip tekrar özürler diledi. Bebeğin saçlarını düzeltmişlerdi. Üzerine de biraz önce hemşirenin onlardan aldığı Taeko’nun hazırladığı giysileri giydirmişlerdi. Saçları gür ve siyah, teni beyazdı, yanaklarında hafif bir pembelik kalmıştı. Öyle bir bebekti ki, kim olursa olsun ah vah etmeden duramazdı. Üçü birbiri ardına bebeği kucaklarına aldılar. Taeko kendini helak edercesine ağlamaya başlayınca, Sachiko da, O-Haru da, Miyoshi de ağlamaya başladılar. “Her şeyiyle geleneksel Japon yapma bebekleri <i>Ichimatsu-ningyō</i>’lara benziyor,” dedi Sachiko. Balmumundan yapılmış gibi görünen büyüleyici denilecek kadar güzel yüzüne baktığında, kardeşinin, Itakura ve Okubata’nın ahını aldığını düşünmeden edemedi. İçinden bir ürperti geçti.</p>

  <p>Taeko bir hafta sonra hastaneden taburcu oldu. Öyle çıkıp açık açık ortalarda dolaşmazsa bir sakıncası olmayacağını söyleyen Teinosuke’nin sözüne uyarak, Miyoshi’nin yanına geçti. Hyōgo’da ikinci katı kiraladılar, o günden sonra karıkoca olarak yaşamaya başladılar. Nisan’ın 25’i akşamı, hem Teinosuke’ler ve Yukiko ile vedalaşmak hem de eşyalarını almak için sessizce Ashiya’ya geldi. Eskiden onun odası olan üst kattaki altı <i>tatami</i>’lik odaya çıktığında, Yukiko’nun çeyizlerinin göz alıcı bir şekilde dizildiğini gördü. Duvardaki nişte, Osaka’dan akrabaların ve diğerlerinin gönderdiği hediyeler dağ gibi yığılıydı. Taeko’nun, Yukiko’dan önce kendi evini kurduğunu kimse bilmiyordu. Taeko bu evde kalan eşyalarını tek başına sessizce toparlayarak, <i>karakuşa</i> [Çin asması] desenli bir bohçaya koydu. Yarım saat kadar sohbet ettikten sonra Hyōgo’daki evine döndü.</p>

  <p>O-Haru, Taeko taburcu olur olmaz, Ashiya’ya dönmüştü. Bu arada Amazaki’deki ailesi ona bir kısmet bulmuştu. “Yukiko Abla gelin gidince iki-üç gün izin istiyorum efendim,” demişti.</p>

  <p>Sachiko, her birinin kısmetinin belli olduğunu, kısa süre sonra evin boş kalacağını düşününce, kızını gelin eden bir anne gibi hissetmiş, iyice hüzünlenmişti. Yukiko’nun, karıkoca Teinosuke’lerin eşliğinde ayın yirmi altısında gece treniyle Tokyo’ya gideceği belli olmuştu. O da o evde son günlerini geçiriyor olmanın hüznünü yaşamaya başlamıştı. Ayrıca nedenini bilmiyordu ama yola çıkmasından birkaç gün önce bağırsakları bozulmuş, günde beş-altı kez tuvalete çıkmaya başlamıştı. Wakamatsu, arsilin hapı içse de pek etki etmemiş, ishali geçmeden ayın yirmi altısı olmuştu. O sabah, Osaka Okayone’den sipariş ettikleri peruk gelmiş, Yukiko peruğu takıp denedikten sonra nişin içine koymuştu. Okuldan dönüp gelen Etsuko peruğu hemen keşfetmiş: “Ablacım kafan amma da küçükmüş,” diyerek peruğu başına geçirmişti. Kalkıp özellikle mutfağa kadar gitmiş, başındaki perukla hizmetçileri güldürmüştü. Kozuchiya’dan istedikleri kıyafetler de aynı gün ellerine ulaşmıştı. Yukiko bunları gördüğünde, “Keşke düğün kıyafetim olmasaydı,” diye kendi kendine fısıldamıştı. Sachiko kardeşinin halini görünce, Teinosuke ile evlendiği zaman bir parça bile mutlu gözükmediğini, kız kardeşleri ne olduğunu sorduğunda, “Sevinecek hiçbir şey yok bunda,” diye cevap vererek, sonra da şu şiiri yazdığını hatırladı:</p>

  <p class="bosluk"/>

  <p class="p10">Bugün yine esvaplarımı seçerken</p>

  <p class="p10">Bitip gitti gün</p>

  <p class="p10">Evlenip giderken nedense hüzünlüyüm</p>

  <p class="bosluk"/>

  <p>Yukiko’nun ishali o gün de durmamış, trene bindikten sonra da devam etmişti.</p>
</body>
</html>