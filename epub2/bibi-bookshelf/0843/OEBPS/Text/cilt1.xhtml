<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/StyleM.css" rel="stylesheet" type="text/css"/>
</head>

<body>
  <h2>Birinci bölüm</h2>

  <p>“Koisan, biraz yardım etsene.”</p>

  <p>Sachiko aynadan en küçük kız kardeşi Taeko’nun geldiğini görünce ensesine pudra sürmek için elinde tuttuğu fırçayı uzatarak ona seslenmişti. Yaşadıkları yerde iyi ailelerin en küçük kızına Koisan diye hitap edilirdi. Kardeşi geldiği sırada, Sachiko ensesinin kimonosundan görünen bölümüne beyaz pudra sürüyordu. Aynadan bakışlarını ayırmadan içliğinin ve zarif ensesini ortaya çıkarmak için hafifçe arkaya kaydırdığı giysisinin nasıl göründüğüne, sanki başka birine bakarmış gibi bakarak kardeşine sordu:</p>

  <p>“Yukiko aşağıda ne yapıyor?”</p>

  <p>“Etsuko piyano çalışırken onun yanında duruyor galiba.”</p>

  <p>Demek öyleydi... Aşağıdan duyulan piyano sesi buydu. Erkenden hazırlanan Yukiko, Etsuko’ya yakalanmış, piyano çalışmasını izliyordu. Etsuko normalde, annesi dışarı çıksa bile yanında Yukiko olduğu sürece evde kalıp uslu uslu beklerdi. Bugün annesi ile iki teyzesi Yukiko ve Taeko bir konsere gideceklerdi. Üçü birden giyinip süslenerek konser için hazırlanıyorlardı. Etsuko bunu görünce biraz huysuzlanmıştı. Konser saat ikide başlayacaktı. Sonunda Yukiko konser biter bitmez döneceğine, akşam yemeğine yetişeceğine söz verip yeğenini yatıştırdı.</p>

  <p>“Biliyor musun, Yukiko’ya bir talip daha çıktı.” “Öyle mi?”</p>

  <p>Taeko, ablasının ensesini omzunun iki yanına doğru parlak fırça darbeleriyle boyamaya başladı. Sonra ensesinin iki yanına yukarıdan aşağı iki beyaz çizgi çekti. Sachiko aslında kambur duran biri değildi ama etine dolgun olduğundan biraz öyleymiş gibi görünüyordu. Sonbahar güneşinin vurduğu nemli teninin ışıltısı iç gıcıklayıcıydı; otuz yaşını geçmiş birine hiç benzemiyordu. İki kardeş, Osaka lehçesiyle sözcükleri yer yer yuvarlayıp yutarak, zaman zaman sesleri uzatarak iyi ailelerin hanımlarının yaptığı gibi cümle sonlarını melodik bir şekilde vurgulayarak konuşuyorlardı.</p>

  <p>“Talip işini Itani Hanım haber verdi.”</p>

  <p>“Yaa?”</p>

  <p>“MB Kimya Endüstrisi Şirketi’nde çalışıyormuş.”</p>

  <p>“Hali vakti yerinde miymiş peki?”</p>

  <p>“Ayda yüz yetmiş, yüz seksen yen kadar alıyormuş. İkramiyeleri de eklersen iki yüz elli yen kadar olur işte.”</p>

  <p>“MB Kimya Endüstrisi Şirketi Fransızlarındı değil mi?”</p>

  <p>“Evet, öyle! Nasıl da bildin!”</p>

  <p>“O kadarını da bileyim!”</p>

  <p>En küçükleri olan Taeko, bu konularda iki ablasından da daha çok şey bilirdi. Bu nedenle tuhaf bir şekilde dünyadan habersiz ablalarını, bu açıdan biraz hakir görür, sanki yaşça büyük olan kendisiymiş gibi konuşurdu.</p>

  <p>“Bu şirketin adını hiç duymamıştım. Şirketin merkezi Paris’teymiş. Büyük bir şirketmiş.”</p>

  <p>“Japonya’da da bir yerleri var. Kobe’de Rıhtım Caddesi’nde büyük bir bina.”</p>

  <p>“Öyleymiş. Orada çalışıyormuş işte.”</p>

  <p>“Fransızca da biliyor muymuş peki?”</p>

  <p>“Hı hı. O saka Yabancı Diller Fakültesi Fransızca Bölümü mezunuymuş. Paris’te biraz kalmış. Bu şirketteki işinden başka akşam okulunda Fransızca hocalığı yapıyormuş. Oradan yüz yen kadar alıyormuş. İki işinden toplam geliri üç yüz elli yen kadar ediyormuş, Itani Hanım öyle dedi.”</p>

  <p>“Malı mülkü var mıymış?”</p>

  <p>“Öyle çok bir şeyi yokmuş. Memleketinde annesinin yaşadığı eski, müstakil bir ev, Rokkō’da kendi yaşadığı ev ile biraz arazisi varmış sadece. Rokkō’daki evi taksitle almış. Zaten ecnebi usulü küçük bir yermiş. Toplu konut olarak yapılmış. Öyle lafı edilecek bir şey değil yani.”</p>

  <p>“Öyle ama kira ödemeyeceklerse ayda dört yüz yenle yaşanabilir değil mi?”</p>

  <p>“Yukiko’ya uygun olur mu acaba? Aslında adam çöpsüz üzüm, bir tek annesi var. O da memleketinde yaşıyormuş, Kobe’ye gelmiyormuş. Adam kırk bir yaşındaymış, şimdiye kadar hiç evlenmemiş.”</p>

  <p>“Acaba bu yaşa kadar neden hiç evlenmemiş?”</p>

  <p>“Itani Hanım’ın dediğine göre, ille de güzel olacak diye ince eleyip sık dokumuş.”</p>

  <p>“Bu çok tuhaf. İşin aslı neymiş, iyice bir sorup soruşturmak gerek.”</p>

  <p>“Talip pek de hevesliymiş.”</p>

  <p>“Yuki Ablamın resmini mi gördü?”</p>

  <p>Bir ablaları daha vardı. Ailenin en büyüğü olan o ablaları memleketlerinde yaşıyordu. Taeko küçüklüğünden beri ona Tsuruko Abla der, Sachiko’ya sadece abla diye hitap ederdi. Yukiko’ya da zamanla isminin son hecesini yutarak Yuki Ablam demeye başlamıştı.</p>

  <p>“Resmi, Itani Hanım’a bırakmıştım. Bize hiç danışmadan kafasına göre karşı tarafa göstermiş. Diğer taraf çok beğenmiş, öyle dedi.”</p>

  <p>“Talibin resmi yok mu?”</p>

  <p>Aşağıdan hâlâ piyano sesi geldiğini duyan Sachiko, Yukiko’nun kolay kolay yukarı gelemeyeceğini kestirerek, “En üstteki şu küçük çekmeceyi açıver,” dedi. Bir yandan da eline dudak boyasını alıp sanki aynadaki görüntüsünü öpecekmiş gibi dudaklarını yuvarladı.</p>

  <p>“Orada, değil mi?”</p>

  <p>“Buldum... Yuki Ablama gösterdin mi bunu?”</p>

  <p>“Gösterdim.”</p>

  <p>“Ne dedi?”</p>

  <p>“Her zamanki gibi, Aa, bu mu?” deyip bitirdi. Ağzından başka bir şey çıkmadı. Ee, sen ne eliyorsun?”</p>

  <p>“Eh. Vasat görünüyor. Yok belki iyi bir adamdır bilemem ama ilk bakışta maaşa tabi biri olduğu anlaşılıyor işte.”</p>

  <p>“Doğru söylüyorsun ama zaten adam öyle biri!”</p>

  <p>“Yuki Ablam için iyi bir tarafı var aslında. Ondan Fransızca öğrenir.”</p>

  <p>Makyajı neredeyse tamamlanan Sachiko, üzerinde ünlü Kotzuchiya kimono mağazasının adı yazan kimono saklama kâğıdının bağını çözerken sanki o anda birden hatırlamış gibi: “Aklımdan çıkmış. ‘Eksik B’ oldum galiba. Koisan, aşağıdakilere iğne takımını dezenfekte etmelerini söyleyiversen?”</p>

  <p>Beriberinin, Osaka-Kobe bölgesinde sık görülen bir hastalık olduğu söyleniyordu. Sachiko, kocası ve o sene artık birinci sınıfa gitmeye başlamış kızları Etsuko başta olmak üzere tüm ev halkı yaz başlarından itibaren sonbahara kadar art arda beriberiye yakalanıyorlardı. Bu nedenle B vitamini iğnesi yaptırmak âdetleri olmuştu. Son zamanlarda doktora bile gitmiyorlardı. Evde, etkili bir iğne olan Betaxin bulunduruyorlardı. Ortada ciddi bir sebep yokken bile ailecek birbirlerine iğne yapıp duruyorlardı. Kendilerini biraz halsiz hissetseler, bunu hemen B vitamini eksikliğine bağlıyorlardı. İlk kez kimin başlattığını hatırlamıyorlardı ama kendi aralarında buna “eksik B” diyorlardı.</p>

  <p>Piyanonun sesinin kesildiğini fark eden Taeko, resmi hemen çekmeceye geri koydu. Merdivenlere kadar gidip yüksek sesle aşağı, “Biriniz bir bakıverin!” diye seslendi. “Evin hanımı iğne yaptıracak. İğne takımını dezenfekte etsinler, diyor.”</p>


  <h2 id="sigil_toc_id_1">İkinci bölüm</h2>

  <p>Adı geçen Itani Hanım, Kobe Oriental Hotel’in yakınlarında Sachiko’ların devamlı gittikleri güzellik salonunun sahibesiydi. Bu hanımın çöpçatanlık yapmaktan hoşlandığını işiten Sachiko, epey önce ona Yukiko’dan bahsetmiş, resmini de bırakmıştı. Geçenlerde saçını yaptırmaya gittiğinde, Itani Hanım işlerinin biraz hafiflediği bir sırada, “Şöyle bir oturup konuşalım,” diyerek onu otelin lobisinde çay içmeye davet etmişti. Bu konuyu ilk defa orada açmıştı. “Aslında size, talip meselesinden daha önce bahsetmemem hiç hoş olmadı, bunu ben de biliyorum,” diye konuşmaya başlamıştı. Fakat işleri ağırdan alıp iyi bir kısmeti kaçırmak istememiş, kendisine bırakılan fotoğrafı, onlara bir şey danışmadan karşı tarafa gösterivermişti. Bir buçuk ay kadar oluyordu. Adamdan hiç ses seda çıkmayınca bu konuyu unutup gitmişti. Itani, olanları şöyle anlatmıştı: “Meğerse bu arada diğer taraf sizi sorup soruşturuyormuş. Hem Osaka’daki aile büyüklerini hem de ailenin buradaki kolunu araştırmış. Aileniz hakkında epeyce bilgi sahibi olmuş. Ayrıca küçükhanımın gittiği kız okuluna da, kaligrafi ve çay sanatı dersi hocalarına filan da sormuş. Hatta sırf bunun için gazeteye kadar gidip bir zamanlar çıkmış olan o haberi ve haberin yanlış olduğunu da bizzat araştırıp öğrenmiş.” Itani’nin anlattığına göre talibin durumu çok iyi anladığı belliymiş. Yine de Itani, “Öyle bir kız olmadığını yüz yüze bir konuşup kendiniz görün,” diyerek adamın içini rahat ettirmeye çalışmış. Talip Yukiko’dan söz ederken soyadını kullanarak, mütevazı bir şekilde şunları söylemiş: “Makioka Hanım’la benim sosyal seviyelerimiz denk değil. Bendeniz bir tek maaşla geçinen kendi halinde biriyim. Böyle asil bir küçükhanımın lütfedip benimle evleneceğini hiç düşünemiyorum. Hem evlenmeyi lütfetse bile benim fakirhanemde mustarip olmasına gönlüm izin vermiyor. Hani olur da benimle evlenmeye teveccüh ederse benim için bundan büyük lütuf olamaz. En azından konuyu kendilerine bir açmanızı isterim,” demiş. Aslına bakılacak olursa, bir zamanlar talibin dedelerinin Japon Denizi taraflarında Hokuriku’da küçük bir beylikte vekilharçlık makamları varmış. Memleketlerinde hâlâ o zamandan kalan müstakil evleri duruyormuş. Itani şöyle devam ederek, “Yani aile olarak birbirinize hiç uygun olmadığınız söylenemez. Tamam, hanım kızınız köklü bir aileden geliyor, Makioka dendi mi Osaka’da hemen herkes bilir. Bunu söylediğim için kusuruma bakmayın ama artık eskisi gibi değil. Siz kendinizi, eski zamanlarınızdaki gibi gördükçe küçükhanımın evlenmesi iyice gecikip duruyor. Karşısına hallice biri çıktığında bir orta yolunu bulsanız nasıl olur? Talibin şimdilik maaşı öyle çok bir şey değil belki ama daha kırk bir yaşında. Maaşı yükselir nasıl olsa. Yabancı bir şirkette çalıştığı için, Japon şirketine göre daha çok boş vakti olduğunu, akşam derslerini artırarak ayda rahatlıkla dört yüz yenden fazla kazanabileceğini söylüyor. Evlendiklerinde bir hizmetçi bile tutabileceğine kuşku yok. İnsan olarak da iyi birine benziyor. Hem erkek kardeşim ta ortaokul zamanlarından beri tanıyormuş onu, kendisine kefil oldu. Elbette sizin doğrudan araştırmanız en iyisi olur ama bu zamana kadar evlenmemiş olmasının sebebi ince eleyip sık dokumasından başka bir şey değil. Ben bunun doğru olduğuna inanıyorum. Paris’e de gitmiş bir adamın, öyle kadın görmemiş biri olacağını zannetmiyorum. Geçenlerde bizzat gidip gördüm. Gayet düzgün bir bey. Öyle eğlenceye düşkün görünmüyor. Evleneceği kızın illa güzel olmasını istemesine gelince, bence ne istediğini bilen, sebatlı tiplerde sıkça görülen bir şey. Parislere kadar gidip geldiği halde eşi tam bir Japon güzeli olsun istiyor, öyle Batılılara benzemese de olur, diyor. Uyumlu, ağırbaşlı, iyi görünümlü, Japon kıyafetlerini taşımayı bilen, güzel, eli ayağı düzgün biri olsun istiyor, sizin kızınız tam ona göre,” demişti.</p>

  <p>Itani uzun zamandır, bir yandan yatalak, felçli kocasına bakıp bir yandan da güzellik salonunu işletiyordu. Bir erkek kardeşini tıp doktoru olana kadar okutmayı başarmış, bu baharda da kızını Tokyo Kız Üniversitesi’ne göndermişti. Tüm bunlar bile diğer kadınlara göre kafasının ne kadar iyi çalıştığını gösteriyordu. Bu kadar akıllı olmasına karşın, kadın zarafetinden hiç nasibini almamıştı. Onun bu halini görünce insan, “Güzellik salonu işletmeyi nasıl sürdürebiliyor?” diye kendine sormadan edemiyordu. Lafına sözüne dikkat etmeye çalışmaz, allayıp pullamadan aklından geçeni pat diye söyleyiverirdi. İçinde bir fenalık olmadığını, sadece söylenmesi gerekeni söylediğini bildiklerinden, kimse de söylediklerinden gocunmazdı. Sachiko onu ilk tanıdığında, Itani’nin sanki ardından biri kovalıyormuş gibi konuşmasını her duyduğunda, kim bilir kaç kez içinden, “aman nasıl biri” diye geçirmişti. Zamanla onu tanıdıkça mert, iyiliksever biri olduğunu, iyi niyetle konuştuğunu anlamıştı. Ayrıca hep akla yakın şeyler söylüyordu. Bu sefer de dediklerinde haklılık payı vardı. Sachiko kendisini iyice köşeye sıkışmış gibi hissetmiş, diyecek bir şey bulamamıştı. Sonunda memlekettekilere danışacağını, kendilerinin de talibi sorup soruşturacaklarını söyleyerek oradan ayrılmıştı.</p>

  <p>Sachiko’nun kendinden bir küçük kız kardeşi Yukiko, bir türlü evlenememiş, artık otuz yaşına gelmişti. Bunun arkasında başka sebepler arayanlar çıkıyordu. Aslında, hani şudur denebilecek özel bir sebep yoktu. Kendileri açısından bakıldığında, en önemli sebep belki de babalarının son zamanlarındaki ihtişamlı yaşamlarına, itibarlı Makioka adına ve bir zamanlar önemli bir aile olmanın verdiği ağırlığa uygun birini bekleyip durmalarıydı. En başlarda evlenme teklifleri art arda yağıyordu. Deyim yerindeyse onun kaşı, bunun gözü diye kimseyi beğenmemişlerdi. En sonunda insanlar bu işten sıkılmış, tekliflerin ardı kesilmişti. Bu arada aile serveti de yavaş yavaş eriyip gitmişti. Itani Hanım, “Kendinizi eski zamanlarınızdaki gibi görmeyi bırakın,” derken aslında onların iyiliğini düşünüyordu.</p>

  <p>Makioka ailesinin ihtişamlı zamanları 1920’lerin başlarına kadar sürmüştü. Aile adları, o zamanları hâlâ hatırlayan bir avuç Osaka’lının hafızalarıyla sınırlıydı. Doğrusunu söylemek gerekirse dışarıdan ailenin en ihtişamlı dönemi olarak görülen o dönemde, hem özel hayatında sefahat içinde yaşayan hem ticaret hayatında savurgan davranan babası aslında iflasın eşiğindeydi. Çok geçmeden de babalarını kaybetmişlerdi zaten. İşler giderek azalmış, sonunda Shōgun’luk döneminden beri uzun ve gurur verici bir geçmişi olan Senba’daki dükkânı da elden çıkarmışlardı. Sachiko da, Yukiko da uzun süre, babalarının hayatta olduğu zamanları unutamamışlardı. Dükkânın yerine şimdiki beton bina dikilene kadar, eski günlerini hatırlatan binanın önünden geçerken içerinin loşluğuna özlemle bakmadan edemezlerdi.</p>

  <p>Babalarının erkek evladı olmamıştı. Dört kız kardeştiler. Babaları son yıllarında işten elini eteğini çekmiş, aile işlerini Makioka soyadını alıp kendi ailelerinin bir ferdi olmuş olan büyük kızının eşi Tatsuo’ya bırakmıştı. Ardından Sachiko da evlenmiş, onun da kocası aile ismini alıp Makioka olmuştu. Evin üçüncü kızı Yukiko’nun bahtsızlığının bir sebebi, tam evlenme yaşına geldiğinde kaybettiği babasının bu dünyadan göçmeden önce kızı için iyi bir eş bulamamış olmasıydı. Bir diğer sebebi ise, babasının vefatından sonra ailenin başına geçen eniştesi Tatsuo ile aralarının iyi olmamasıydı. Tatsuo aslında bankacı bir ailenin oğluydu. Makioka ailesine girmeden önce kendisi de Osaka’da bir bankada çalışıyordu. Evlendikten sonra her ne kadar Makioka’ların işine geçmiş olsa da, işleri sıklıkla ya kayınpederine ya da başkâtibe bırakıyordu. Kayınpederinin ölümünden sonra, belki biraz gayretle kurtarabilecekleri dükkânı, baldızlarının ve akrabalarının tüm karşı çıkmalarına rağmen, çalışanlardan birine devredip eski bankacılık işine dönmüştü. Bir yandan mali zorluklarla boğuşurken hiç alışık olmadığı aile işini tekrar yoluna koymaya çalışmaktansa, daha güvenli gördüğü bu yolu seçmişti. Bunun nedeni sefahate düşkün kayınpederinin aksine, durmuş oturmuş hatta bir parça ödlek denebilecek tabiatıydı. Kendisine sorulacak olursa ailenin başı olarak yüklendiği sorumluluk nedeniyle ailesini korumak için böyle yapmıştı.</p>

  <p>Yukiko geçmişe hasret duyuyordu. Eniştesinin yaptıklarından hoşnutsuzluk hissediyordu. Eniştesinin yaptıkları yüzünden rahmetli babasının da mezarında rahat uyuyamadığını düşünüyordu. Tam o günlerde, babasını yeni kaybettiği sırada, eniştesi hararetle ona münasip bir kısmet bulmaktan bahsetmeye başladı. Sözünü ettiği kişi Toyohashi’li varlıklı bir ailenin vârisiydi. Oradaki bir bankada yöneticilik yapıyordu. Eniştesinin çalıştığı banka ile bu kişinin çalıştığı banka arasında yakın iş ilişkisi vardı. Bu nedenle eniştesi adamın ne tür bir insan olduğunu, malını mülkünü çok iyi biliyordu. Anlattığına göre, Toyahashi’li Saigusa ailesi dendi mi orada durmak gerekirdi. Makioka’ların o zamanki durumundan biraz daha hallice bir aileydi. Eniştesi, damat adayını çok beğendiğinden, işi iki taraf arasında bir görüşme ayarlamaya kadar götürmüştü. Yukiko sonunda adamla buluşup tanışmış ama evliliğe gönlü olmamıştı. Aslında adamın halinde tavrında yanlış bir şey yoktu. Sadece taşralı bir havası vardı. Eniştesinin dediği gibi iyi bir adam olduğundan şüphesi yoktu. Yine de pek derin biri olmadığı açıktı. Adamın söylediklerinden ortaokulu bitirdiği sıralarda hastalanıp okumaya devam edemediğini öğrenince, iyi bir eğitim almamış bu adama saygı duyamayacağını fark etmişti. Kendisi kız okulunu takdirle bitirmiş biriydi. Üstelik karşısındaki adamın ne kadar malı mülkü olursa olsun, Yukiko’ya ne kadar iyi bir gelecek sunarsa sunsun, Toyohashi gibi bir taşra şehrinde yaşama düşüncesi ona dayanılmaz geliyordu. Bu düşüncesini en iyi Sachiko anlamış, “Kızı, böyle bir şeye zorlamak olur mu hiç!” diye karşı çıkmıştı. Büyük eniştesine göre baldızı iyi bir eğitim almış olabilirdi ancak aşırı derecede çekingen bir kızdı. Japon gelenek göreneklerine çok bağlı biriydi. Bu nedenle gürültü patırtıdan uzak sakin taşra hayatı tam ona göreydi. Baldızının bir itirazı olmayacağını ummuş ama sonunda hayal kırıklığına uğramıştı. İçine kapanık, utangaç, başkalarının yanında ağzından tek söz çıkmayan Yukiko’nun, göründüğünden farklı bir yönü olduğunu, öyle her şeye kuzu kuzu boyun eğecek biri olmadığını eniştesi ilk defa o zaman anlamıştı.</p>

  <p>Madem Yukiko içten içe bu işin olmayacağına karar vermişti, hemen söylese olmaz mıydı! Ucu açık cevaplar verip durmuştu. Sonuna kadar büyük ablasına da, eniştesine de bir şey söylememişti. Nihayet Sachiko’ya çıtlatmıştı. Bu işe çok heveslenmiş görünen eniştesine bunu söylemek zor gelmişti herhalde. Zaten ağzından cımbızla laf çıkardı, oldum olası huyu böyleydi. Bu yüzden eniştesi onun bu işe gönülsüz olduğunu anlamamıştı. Görücüye çıkıp da müstakbel damat evlenmeye daha da heveslenince, işler artık dönüşü olmayan bir noktaya kadar gelmiş bulunuyordu. Fakat Yukiko bir kere hayır, dedikten sonra eniştesinin ve büyük ablasının tüm ısrarlarına rağmen bir daha fikrini değiştirmedi. Rahmetli kayınpederinin huzur içinde yatmasını sağlayacak hayırlı bir kısmet bulduğuna inanan eniştesi büyük bir hayal kırıklığına uğradı. Üstüne üstlük çalıştığı bankada, bu işe önayak olan üst düzey yöneticilerin yüzlerine bile bakamayacak hale gelmiş, çok zor durumda kalmıştı. Hem “derin” görünmüyor gibi sudan bir sebeple, insanın karşısına kolay kolay çıkmayacak böyle bir talibi reddetmek olur muydu! Tamamen Yukiko’nun mızmızlığıydı. Bilerek kendisini güç duruma düşürmek için yaptığı bile aklından geçmişti.</p>

  <p>Bu olaydan sonra Tatsuo, Yukiko’nun evlilik meselesiyle ilgili dersini almış oldu. Bir daha ne kendisi bir kısmet aradı ne de fikrini söyledi. Başkaları kendisine gelirse oturup dinlemekle yetindi. Kendisini bu işlerden mümkün olduğunca uzak tuttu.</p>


  <h2 id="sigil_toc_id_2">Üçüncü bölüm</h2>

  <p>Yukiko’nun bu yaşa kadar evlenememesinin bir nedeni de Itani Hanım’ın bahsettiği “gazete meselesi” idi. Bundan beş-altı yıl kadar önce, o zamanlar henüz yirmi yaşlarında olan en küçük kız kardeşi Taeko, Senba’nın köklü ailelerinden, mücevher mağazaları olan Okubata’ların oğluna âşık olmuş evden kaçmıştı. Geleneklere göre Taeko’nun ablasından önce evlenmesinin mümkün olamayacağını bilen iki genç aralarında anlaşmış ve bu yolu seçmişlerdi. İki gencin birbirine olan duyguları gerçekti. Diğer yandan her iki ailenin de böyle bir şeyi kabul etmesi düşünülemezdi bile. Olayın hemen ardından gençleri bulup geri getirmişlerdi.</p>

  <p>Tam her şey sessiz sedasız hallolmuşken talihsiz bir şekilde bu haber Osaka’nın yerel gazetelerinden birinde çıkıverdi. Üstelik gazetede Taeko’nun ismi yerine yanlışlıkla Yukiko’nun ismi çıkmıştı, yaş olarak da Yukiko’nun yaşı yazıyordu. Bunun üzerine Makioka ailesi ne yapacağını bilememişti. Gazeteden tekzip talep etmeyi düşünmüşlerdi. Ancak böyle yaparlarsa muhtemelen Taeko’nun adı da meydana çıkacaktı. O zaman olay aynı kapıya çıkacaktı. Tatsuo evin reisi olarak iyice düşünüp taşındı. Sonunda bu işleri başlarına açmış birine ne olacak diye endişelenirken, masum birinin adının lekelenmesine izin veremeyeceğine karar verdi ve gazeteden tashih talep etti. Ne yazık ki korktukları başlarına geldi. Gazetede çıkan tashih yazısında Taeko’nun adı da yer aldı. Tatsuo içten içe böyle bir şeye kalkışmadan önce Yukiko’ya sormasının doğru olacağını biliyordu. Diğer yandan sorsa bile Yukiko’nun özellikle de kendisine karşı ketum tabiatından dolayı doğru dürüst bir cevap alamayacağının farkındaydı. Ayrıca bu işi baldızlarına sorsa menfaatleri çatışan Yukiko ve Taeko’nun birbirine düşme ihtimali de vardı. Böyle düşünerek sadece eşi Tsuruko’yla konuşup sorumluluğu üzerine almış ve tashih istemeye karar vermişti. Kim bilir Taeko’yu feda ederek Yukiko’nun adını temize çıkarmaya çalışmasının başka bir nedeni vardı. Belki kalbinin derinlerinde bir yerde, Yukiko’nun onun hakkında artık iyi şeyler düşünmesini istiyordu. Sonradan bu ailenin adını almış, dışarıdan biri olarak ailenin başına geçmiş olan Tatsuo, baldızları içinde bir tek Yukiko’nun, o uysal görünüşünün altında aklından ne geçirdiğini bir türlü tahmin edemiyordu. Böyle bir vesileyle onun sempatisini kazanmak istemiş olabilirdi. Ancak beklentilerinin aksine o olaydan sonra Yukiko da, Taeko da kendisinden iyiden iyiye soğumuşlardı.</p>

  <p>Yukiko’ya kalacak olursa, gazetede böyle bir haber çıkması kendi talihsizliğinden kaynaklanıyordu, yapacak bir şey yoktu. Hem tashihler gazetenin insanların dikkatini çekmeyecek bir köşesinde küçücük çıkardı, bir anlamı olmazdı. Tashih ya da başka bir sebepten tekrar gazetelere çıkmak hiç hoş değildi. O yüzden olayı görmezden gelmek en doğrusu olacaktı. Eniştesinin onun adını temize çıkarmaya çalışmasına şükran duyuyordu. Fakat kız kardeşine ne olacaktı? Elbette onun yaptığının yanlış olduğunu biliyordu. Diğer yandan kardeşinin de, delikanlının da yaşları, doğruyu yanlıştan ayıramayacak kadar küçüktü. Böyle bakıldığında asıl suçlanması gereken onlara göz kulak olmayı beceremeyen aileleriydi. Hem kendisi hem eniştesi tüm bu olanlardan sorumluydu. Ayrıca kendisini tanıyanların masumiyetine inanacaklarına güveniyordu. O kadarcık bir haberden kendisine bir zarar geleceğini düşünmüyordu. Şimdi böyle bir şey yüzünden kardeşinin başına bir şey gelirse ne yaparlardı. Eniştesi tamamen mantıkla hareket etmiş, işin insani tarafını hiç aklına getirmemişti. Halbuki bu olaydan en çok etkilenen Yukiko’ydu. Eniştesinin kendisine bir şey sormadan böyle bir şey yapmış olması büyük düşüncesizlikti. Tam bir despotluktu. Taeko’ya gelince, eniştesinin Yuki Ablasının adını temize çıkarmaya çalışmasını çok iyi anlıyordu. Fakat kendi adını karıştırmadan bu işi halletmenin bir yolu yok muydu? Böyle küçük bir yerel gazeteye biraz para yedirmekle halledilebilecek bir şeydi bu. Yine eli cebine gitmemişti anlaşılan! Taeko en başından beri böyle söylüyordu.</p>

  <p>Tatsuo bu gazete olayından sonra insan içine çıkacak yüzü kalmadığını söylemiş, öyle ki çalıştığı bankaya istifasını bile vermişti. İstifası kabul edilmemiş, konu onun açısından bu şekilde kapanmıştı. Ama Yukiko’nun uğradığı zararın telafisi mümkün olmamıştı. Çıkan tashihi görüp isminin haksız yere gazeteye çıkmış olduğunu anlayanlar olmuştu olmasına; öte yandan her ne kadar kendisi masum olsa da, böyle bir kız kardeşi olduğunu herkes öğrenmişti. Yukiko’nun kendine tüm güvenine rağmen kardeşinin yaptığı şey, bir kısmet bulmasını geciktirmişti. Yukiko’nun içinden ne geçiyordu bilinmez, dış görünüşte, “Bu kadarcık bir şeyden zarar gelmez,” diyordu. Taeko’ya karşı duyguları değişmemiş, aksine kardeşini eniştesine karşı korur olmuştu. Eskiden beri iki kız kardeşten biri Osaka’da Uehon-machi dokuz numaradaki aile evinde, diğeri ikinci ablaları Sachiko’nun Kobe yakınlarındaki Ashiya’daki evinde olurdu. Biri gelirken diğeri dönerdi. Bu olaydan sonra iki kardeş Ashiya’daki eve birlikte gitmeye başlamışlardı. Bazen iki haftadan fazla kaldıkları oluyordu.’</p>

  <p>Sachiko Ablalarının muhasebecilik yapan eşi Teinosuke, her gün Osaka’daki ofisine gidip geliyordu. Kayınpederinden onlara kalan biraz mal mülkün de yardımıyla geçinip gidiyorlardı. Babalarının ölümüyle ailenin başına geçmiş olan Osaka’daki sert mizaçlı eniştelerinden farklı olarak bu enişteleri ticaret bölümünden mezun birinden umulmayacak şekilde edebiyata ilgili duyuyor, hatta <i>waka</i> şiirleri yazıyordu. Hem ailenin reisi konumundaki enişteleri kadar aile yönetiminde söz sahibi olmadığı için hem de başka açılardan Yukiko’lar, Teinosuke Eniştelerinden o kadar çekinmiyorlardı. Burada kalmayı tercih etmelerinin bir sebebi de buydu. Kalmayı biraz uzatınca, aile büyüklerinin ne diyeceğinden çekinen eniştelerinin, “Bir gidip gelseler,” diye karısı Sachiko’yu ikaz ettiği oluyordu. Sachiko her seferinde aile evindekilerin durumu anlayışla karşıladıklarını, endişe edecek bir şey olmadığını söyleyerek kocasını yatıştırmıştı. Ablaları çocuk büyütüyordu. O yüzden artık evleri onlara biraz dar geliyordu. Tüm bunlardan bahsederek kızlar evde olmadığında ablasının da biraz rahat nefes alabildiğini, kızların da nasıl istiyorlarsa öyle yapmalarında hiçbir mahzur olmadığını söylemişti. Bir süre sonra da herkes bu duruma alıştı.</p>

  <p>İşlerin bu hale gelmesinin üzerinden yıllar geçmişti. Bu arada Yukiko’nun yaşamında kayda değer bir değişiklik olmamıştı. Diğer yandan en küçük kardeşleri Taeko cephesinde hiç beklenmedik gelişmeler olmuştu. Tüm bunlar zamanla Yukiko’nun geleceğini de etkilemişti.</p>

  <p>Taeko, kız okuluna gittiği yıllardan beri yapma bebek yapardı. Bu konuda pek becerikliydi. Bir fırsatını bulduğunda, artık kumaş parçalarını kesip bir şeyler yapar dururdu. Zamanla bu işte ustalaşmış, yaptıkları büyük mağazaların raflarında yer almaya başlamıştı. Fransız bebekler, Japon <i>kabuki</i> tiyatrosu aktörleri havasında yapma bebekler ve daha pek çok şey üretiyordu. Her biri onun özel yeteneğinin ışıldadığı, benzeri bulunmayan özel bir eserdi. Yaptıkları edebiyattan tiyatroya, filmlere kadar pek çok alandaki zevkini de yansıtıyordu. Zamanla onun elinden çıkan bu küçük, güzel sanat eserleri sevilip aranmaya başladı. Sonunda Sachiko’nun yardımıyla bir önceki sene Osaka’nın eğlence merkezi Shinsaibashi-suji’de bir galeriyi kiralayarak kişisel sergisini bile açtı. İlk başlarda memleketlerindeki evde, ablasının çocuklarının gürültü patırtısı eksik olmadığı için, Sachiko’nun evine gelip bebeklerini orada yapıyordu. Zamanla bir atölyenin eksildiğini hissetmeye başlayınca, Sachiko’nun evinden yarım saat mesafede, aynı tren hattı üzerinde Shukugawa’da Shōtō Evleri’nde bir yer kiraladı. En başlarda memleketteki enişteleri, Taeko’nun çalışan bir kadın gibi olmasını hiç tasvip etmemişti. Özellikle de öyle bir yer falan kiralaması nasıl olurdu! O zaman da Sachiko küçük kardeşini korumuştu. Geçmişinde biraz şaibeli bir şeyler olan Taeko’nun mürüvveti, Yukiko’nunkinden bile uzak görünüyordu. O nedenle eline oyalanacağı bir şeyler vermek iyi olabilirdi. Hem atölye kiralasa da, sadece iş yapmaya gidecek öyle yatıya filan kalmayacaktı. Şanslarına arkadaşının merhum kocasının işyeri olarak kullandığı bir yer vardı. Biraz ısrar ederlerse orayı kiralayabilirlerdi. Hem orası yakın olduğundan kendisi de arada sırada ortalığı bir kolaçan edebilirdi. Bunları söyleyerek herkesin ağzını kapamıştı. Böylece Taeko da Shukugawa’daki atölyesini tutmuştu.</p>

  <p>Taeko oldum olası Yukiko’nun tam tersi bir yapıya sahipti. Neşeli bir mizacı vardı. Birbiri ardına şakalar, nükteler yapardı. Yaşadığı o kötü olayların ardından bir müddet kasvetli bir havaya bürünmüş, onda hiç görmeye alışmadıkları şekilde düşüncelere dalıp dalıp gider olmuştu. Önünde bu yeni dünya açıldığından beri, o halinden kurtulmuş, eski hayat dolu Taeko geri gelmişti. Bu açıdan tam da Sachiko’nun umduğu gibi olmuştu. Taeko memleketten harçlığını almayı sürdürüyordu. Diğer yandan yaptığı şeyler iyi fiyatlarla satılıyordu. Bu sayede eli iyice rahatlamış, zaman zaman insanı hayrete düşürecek bir çanta ya da ithal malı olduğu belli olan bir ayakkabıyla çıkıp gelmeye başlamıştı. Bunları gören ortanca ablası Sachiko, onu elindekini biriktirmesi için uyarmıştı. Taeko onun söylenmesine gerek kalmadan çoktan yapabildiği kadarını biriktirmeye başlamıştı bile. Posta şirketinde açtırdığı hesabın defterini Sachiko’ya gizlice göstermişti. Büyük ablası Tsuruko’ya söylememesini de sıkı sıkı tembih etmişti. “Ablacığım ihtiyacın olduğunda bana söyle olur mu, ödünç verebilirim,” demişti. Böylece Sachiko’ya da söyleyecek bir şey kalmamıştı.</p>

  <p>Bir süre sonra birileri, “Küçük hemşirenizi dere boyunda Okubata’ların mahdumuyla yürürken gördüm,” diye haber verdiğinde Sachiko’nun aklı başından gitti. Zaten geçenlerde de Taeko’nun cebinden mendilini çıkarırken yere düşürdüğü çakmağı görmüş, gizlice sigara içtiğini anlamıştı. Yirmi beş-yirmi altı yaşına gelmiş birinin böyle yapmasına elden ne gelir, diye düşünmüş, bir şey yapamamıştı. Hemen ardından bu dedikodunun patlak vermesi üzerine, küçük kardeşini çağırıp işin aslını astarını ona sordu. Söylenenlerin doğru olduğunu anladı. Neler olduğunu iyice anlamak için biraz sıkıştırınca şunları öğrendi: Taeko geçmişte olanlardan sonra Okubata’dan hiç haber almamıştı. Geçenlerde sergi açtığında çıkıp gelmiş, sergideki en büyük eseri satın almıştı. Sonrasında tekrar görüşmeye başlamışlardı. Taeko, yaptıklarının tamamen masumca olduğunu, hem zaten çok az görüştüklerini, kendisinin de artık büyüdüğünü eskisi gibi olmadığını söyledi; ablasından bu konuda kendisine güvenmesini istedi. İşler bu noktaya gelince Sachiko, kardeşinin ayrı bir atölyesi olduğu için endişe duymaya başladı. Hem memlekettekilere karşı da sorumlu hissediyordu kendini. Taeko tam bir sanatçı ruhuna sahipti. Öyle her gün bir şeyler yapacağım diye uğraşmıyor, içinden geldiği zaman çalışıyordu. Bazen günlerce bir şey yapmadığı oluyordu. Sonra bir gece sabaha kadar çalışıp ertesi sabah uykusuzluktan şişmiş gözlerle eve dönüyordu. En başta, geceleri orada kalmayacak diye konuşmuşlardı ama yavaş yavaş işler değişmeye başlamıştı. Ayrıca Osaka’daki aile evi, Sachiko’nun Ashiya’daki evi, Taeko’nun kendi atölyesi derken, ne zaman nereden çıkıp kaçta geldiği iyice anlaşılmaz olmuştu. Sachiko bunları da düşününce iyice huzursuz olmuştu. “Acaba kızı iyice başıboş mu bıraktım?” diye endişelenerek Taeko’nun orada olmadığı bir zamanını kollayarak atölyesine gitti. Zaten atölyenin sahibesini bizzat tanıyordu. Ona işin aslını sorup iyice anlamaya çalıştı. Kadının anlattığına göre küçük hemşiresi Koisan son zamanlarda işlerini iyice geliştirmişti. Hatta iki-üç öğrencisi bile olmuştu. Onlar da sadece ev hanımları ve genç kızlardı. Zaman zaman siparişleri almaya, yaptıklarını kutulara yerleştirmeye gelen kutu ustaları dışında hiçbir erkek adımını atmıyordu atölyeye. Çok çalışkan bir kızdı. Bir kere çalışmaya başladı mı sabah üçlere, dörtlere kadar devam ediyor, o saatten sonra da atölyesinde yatacak yer olmadığından sigarasını içerek sabah ilk trenin çalışacağı saati bekliyordu. Kadının söyledikleri kendi bildiklerine uyuyordu. Taeko’nun en başta altı <i>tatami</i><a id="k20" href="../Text/dipnotlar.xhtml#a20"><sup>[20]</sup></a> genişliğinde aşağı yukarı on metrekarelik Japon tarzı bir atölyesi vardı. Kardeşinin yakın zamanda daha geniş bir yere geçtiğini duyan Sachiko hazır gelmişken oraya bir göz atmak istedi. Batı tarzında bir yerdi burası. Ayrıca bir basamakla çıkılan dört buçuk <i>tatami</i> yani yaklaşık yedi buçuk metrekare büyüklüğünde Japon tarzı küçük bir bölümü daha vardı. Atölye kaynak kitaplar, dergiler, kumaş parçaları, henüz tamamlanmamış bebekler ve diğer malzemelerle doluydu. Bir de dikiş makinesi vardı. Duvara asılmış fotoğraflarla birlikte hem bir sanatçının atölyesindeki karmaşayı hatırlatıyor hem de genç bir kızın çalışma yeri olduğu belli olacak şekilde cıvıl cıvıl, capcanlı gözüküyordu. Her şey temiz ve özenliydi. Kül tablasında bir tek izmarit bile yoktu. Sachiko mektup ya da kuşku uyandıracak başka bir şey var mı diye çekmeceleri karıştırdı ama dikkatini çekecek hiçbir şey görmedi.</p>

  <p>Aslında Sachiko oraya giderken çok huzursuzdu. İçten içe, kardeşinin kendilerinden gizli salklı yaptığı bir şeylerle karşılaşmaktan endişe ediyordu. Durumu kendi gözleriyle gördükten sonra içi rahat etti. Taeko’ya eskisinden de çok güvenmeye başladı.</p>

  <p>Bunun üzerinden birkaç ay geçmiş, bunlar Sachiko’nun aklından tamamen çıkmıştı. Günlerden bir gün Taeko, Shukugawa’ya, atölyesine gitmişti, evde değildi. Okubata çat kapı çıkageldi, evin hanımıyla görüşmek istediğini söyledi. Senba’da yaşadıkları dönemde evleri birbirlerine yakındı. Sachiko kendisini simaen de olsa tanıyordu, öyle tamamen yabancı biri değildi. Onu kabul etmekte bir sakınca görmedi. Genç adam, böyle birdenbire çıkıp gelmesinin pek hoş olmadığını, kendisini mazur görmesini rica ederek söze başladı. Geçmişte yaptıklarıyla hadlerini aşmış olduklarının farkında olduğunu ama bunun asla gelip geçici bir şey olmadığını söyledi. O zaman onları birbirlerinden zorla ayırdıklarını; fakat Koisan’la ailelerinin onayını alıncaya kadar birbirlerini beklemeye söz verdiklerini ve bu sözden asla dönmeyeceklerini anlattı.</p>

  <p>Koisan, küçük hemşire, küçük kız kardeş demekti. Osaka’da herkes evin en küçük kızına böyle hitap ederdi. Okubata, konuşma boyunca Taeko’dan Koisan olarak bahsetmiş, Sachiko’ya da abla demişti. Kendi ailesi başlangıçta Koisan’ın kendisine uygun olmadığı gibi yanlış bir düşünceye kapılmıştı. Zamanla sanatçı ruhlu, özü sözü bir, genç bir hanım olduğunu anlayıp gençlerin birbirlerine duydukları sevginin kalıcı olduğuna inanmışlardı. Artık evliliklerine karşı çıkmıyorlardı. Şöyle devam etti: “Koisan’dan Yukiko Abla’nın kısmetinin henüz belli olmadığını duydum. O evlenmeden bizim evlenmemizin mümkün olmadığını biliyorum. Ancak Yukiko Abla’nın evlilik işi nihayetine varınca bizim de evlenmemize izin vermenizi istiyoruz. Buraya gelmeden Koisan’a danışıp öyle karşınıza çıktım. Asla işi aceleye getirmeye çalışmıyoruz. Münasip bir zamanın gelmesini bekleyeceğiz. Birbirimize böyle söz verdik. Abla, bir tek sizin bunu bilip anlamanızı ve bize güvenmenizi istiyoruz. Zamanı geldiğinde, aile büyüklerinize bu işi münasip bir şekilde açmanızı rica ediyoruz. En büyük emelimizin tamamına ermesi için yardımınızı esirgemezseniz müteşekkir kalırız. Abla, Koisan’dan sizin kendisine ne kadar anlayış gösterdiğinizi duydum. Böyle bencilce bir istekle karşınıza çıkmamı mazur görün lütfen.”</p>

  <p>Sachiko, Okubata’nın kendisine anlattıklarını münasip görüp görmediğine dair bir fikir belirtmedi. En sonunda söylediklerini dinlediği mealinde bir şeyler diyerek onu yolcu etti. Okubata’nın söyledikleri aklından hiç geçmemiş şeyler değildi. Bu yüzden çok şaşırmamıştı. Aslını söyleyecek olursa gazetelere kadar haberleri çıkmıştı bir kere, ikisinin bir araya gelmesinin en iyi çözüm olduğunu biliyordu. Hem memleketteki eniştesinin ve ablasının da kendisiyle aynı fikirde olacağını tahmin ediyordu. Fakat Yukiko’yu nasıl etkileyeceğinden endişe duyuyor, bu işi sonraya bırakmak istiyordu.</p>

  <p>Okubata’yı yolcu ettikten sonra, içi sıkıldığında hep yaptığı gibi salondaki piyanonun başına geçti. Geleneksel Japon müziği nota kitaplarını çıkardı. Oradan buradan çalmaya başladı. Çok geçmeden Taeko geldi. Sachiko, kardeşinin dönüş zamanını iyice hesaplamış olduğunu tahmin ediyordu. Piyano çalmaya biraz ara vererek olup bitenlerden habersizmiş gibi davranan küçük kardeşine döndü.</p>

  <p>“Koisan,” dedi. “Küçük Efendi Okubata biraz önce gitti.”</p>

  <p>“Öyle mi?”</p>

  <p>“Ben, sizi çok iyi anlıyorum. Ama şu anda bir şey diyemiyorum. Bu işi bana bırakın olur mu?”</p>

  <p>“Hı hı.”</p>

  <p>“İşi şimdi açarsam Yukiko’ya yazık olur.”</p>

  <p>“Hı hı.”</p>

  <p>“Anlıyorsun değil mi Koisan.”</p>

  <p>İfadesiz bir çehre takınan Taeko’nun ağzından, durumdan rahatsız hissettiğinden olacak “hı hı”dan başka bir şey çıkmadı.</p>


  <h2 id="sigil_toc_id_3">Dördüncü bölüm</h2>

  <p>Sachiko önceleri Taeko ve Okubata ile ilgili gelişmeleri hiç kimseye, hatta Yukiko’ya bile söylememişti. Bir gün genç çift birlikte dolaşıyorlarmış. Shugawa’dan Koro Parkı’na gitmek için, şehirlerarası yolu geçiyorlarmış ki, karşılarına Hanshin otobüsünden inen Yukiko çıkıvermiş. Sachiko olanları on beş gün kadar sonra Taeko’dan işitti. Yukiko bundan hiç bahsetmemişti. Taeko, Yukiko’nun kendilerini gördüğünü Sachiko’ya hemen söylememişti. Sachiko aradan geçen süreyi de düşünerek Yukiko’nun yanlış anlamasından endişe etti. Durumu düzeltmek için Okubata’nın ziyaretinden beri tüm olanları ona bir bir anlattı: “Yukiko’cuğum senin kısmetin çıktıktan sonra olur, öyle acele edecek bir şey yok. Ama zamanı geldiğinde ikisini bir araya getirmek için elimizden geleni yapmalıyız. O vakit memlekettekilerin olurunu almak için sen de elini taşın altına koyarsın artık.” Yukiko’nun yüzünden tepkisini anlamaya çalışıyordu. Kardeşi sessizce dinlemekle yetindi. Sonunda, “Sırf büyük kızın önce evlenmesi gerekiyor diye evlenmelerini erteliyorsanız, beni düşünmeyin. Benden önce evlenseler de olur. Arkada kaldım diye üzülüp kahrolacak, öyle ümidimi filan kaybedecek değilim. Hem içime öyle doğuyor ki benim de bahtımın açılacağı günler gelecek,” dedi. Bunları söylerken hiç öyle istihza ediyor ya da kaderine boyun eğiyor gibi görünmüyordu.</p>

  <p>Fakat o ne düşünürse düşünsün, önce büyük kızın evlenmesi gerekiyordu. Taeko’nun cephesinde işler öyle geliştiğinden, Yukiko’ya acilen bir kısmet bulmak şart olmuştu.</p>

  <p>Zaten olanlar yüzünden bir türlü evlenememiş olan Yukiko için bir başka kısmetsizlikse Koyun Yılı’nda doğmuş olmasıydı. Aslında kız kardeşlerin yaşadığı Kansai bölgesinde Çin takvimindeki Koyun Yılı’nın uğursuz olduğuna inanılmasına rağmen, Tokyo’nun bulunduğu Kantō bölgesinde böyle bir inanış yoktu. Daha çok Ateş Atı Yılı pek sevilmezdi. Böyle olduğundan Tokyolulara garip gelebilirdi ama Kansai bölgesinde Koyun Yılında doğan kadınların kısmetsiz olduğuna, evlilikte de kısmetlerini kolay kolay bulamayacaklarına inanılırdı. Özellikle tüccarların evliliklerinde Koyun Yılı’nda doğan kızlardan kaçınması gerektiği düşünülürdü. Öyle ki “Koyun Yılı kadını, uğramasın kapına” diye bir atasözü bile vardı. Tüccarın bol olduğu Osaka’da oldum olası Koyun Yılı kadını pek istenmezdi. Memleketteki ablaları da, “Yukiko’cuk, belki bu yüzden bir türlü evlenemiyor,” derdi boyuna.</p>

  <p>Öyle ya da böyle, zamanla enişteleri de, ablaları da öyle armudun sapı üzümün çöpü demenin işleri iyice yokuşa sürdüğünü fark ettiler. “Yukiko’nun ilk evliliği olacak ama talibin ikinci evliliği olsa da olur, yeter ki çoluk çocuğu olmasın,” demeye başladılar. Zamanla iki çocuğu olmasını bile kabul ettiler. Yaşı da ikinci eniştesi Teinosuke’den bir-iki yaş büyük olsa bile, çökmemişse olur demeye kadar götürdüler işi. Yukiko da, enişteleri ve ablalarının uygun gördüğü kişi kim olursa olsun evlenmeyi kabul edeceğini söyledi, dedikleri hiçbir şeye karşı gelmedi. Bir tek, “Evleneceğim adamın çocuğu varsa en azından sevimli küçük bir kız çocuğu olsun. Böylece ben de o kızı sevip sahiplenebilirim,” dedi. Ayrıca kırk küsur yaşındaki bir adam kocası olacaksa, “İşinde ne olacağı aşağı yukarı bellidir. Eline geçen para bundan sonra pek değişmez. Ne de olsa benden büyük. Olasılıkla dul kalacağım. Büyük bir mala mülke gerek yok ama en azından yaşlılık günlerimde beni rahat ettirecek bir şeyler bıraksın,” dedi. Bunun üzerine ailesi ona hak verdi. Bu konudaki taleplerini buna göre değiştirdiler.</p>

  <p>Itani bu son teklifi, onlar böyle düşünmeye başladıktan sonra getirmişti. Talibin özellikleri aşağı yukarı isteklerine uyuyordu. Bir tek malı mülkü olmaması sorundu. Buna karşılık daha kırk bir yaşındaydı, Teinosuke Eniştesinden bir-iki yaş gençti. Hiç geleceği olmayan bir yaşta değildi. Yaşının, ablasının eşinden büyük olmasını kabul etmişlerdi etmesine, yine de öyle olmaması iyiydi. Bu seferki talip daha önce hiç evlenmemişti. Artık böyle birini bulmaktan iyice umutlarını kesmişlerdi. Bu konuda onları en heveslendiren şey bu olmuştu. Bundan sonra karşılarına böyle bir kısmetin kolay kolay çıkmayacağına inanmışlardı. Kısacası başka açılardan bazı noktalar akıllarına takılsa da, sadece adamın hiç evlenmemiş olması bunların hepsini telafi ediyordu. Talip her ne kadar maaşa talim biri olsa da, Sachiko, adamın Fransızca eğitim almış, güzel sanatlar ve edebiyattan az çok anlayan biri olmasının Yukiko’nun hoşuna gideceğine inanıyordu. Kendisini tanımayanlar Yukiko’yu tam anlamıyla geleneksel bir Japon kızı olarak görürlerdi. Oysa her şeyiyle öyle olduğunu söylenemezdi. Bu sadece kılık kıyafet, dış görünüş, konuşma biçiminden edindikleri bir intibaydı. Mesela şimdi bile Fransızca dersleri alıyordu. Sonra müzik konusunda da, Batılıların eserlerini Japon müziğinden daha iyi anladığını kendisi söylüyordu.</p>

  <p>Talibin aile adı Segoshi’ydi. Sachiko MB Kimya Endüstrisi Şirketi’ndeki bir tanıdığından bu beyi bir sorup soruşturmasını istemişti. Başka yerlerden de sormuştu. Kendisinden kötü bahseden bir tek kişi bile yoktu. Fena bir kısmete benzemiyordu. Bir hafta kadar oluyordu, tam durumu artık memlekettekilere açmayı düşünüyordu ki, Ashiya’da evlerinin önünde bir araba durdu. Itani Hanım hiç haber vermeden çıkageldi.</p>

  <p>“Geçen gün size bahsettiğim konuyu düşünme fırsatınız oldu mu?” diye konuyu tekrar açarak talibin resmini de verdi. Son görüşmelerinde, Itani Hanım bu konuda kendisini iyice sıkıştırmıştı. Ne yapacağını bilemeyen Sachiko biraz zaman kazanmaya çalışarak, “Ben de tam memlekettekilere bu konuyu danışacaktım,” deme fırsatını bile bulamadan, çaresiz ağzından şu cevap çıkıvermişti: “Çok iyi bir kısmet olduğunu düşünüyoruz. Şu sıralar memlekettekiler talip hakkında soruşturma yapıyorlar. Bir hafta daha verin, sonra kızımızı talip beyle tanıştırma niyetindeyiz.” Bunun üzerine Itani Hanım, “Madem böyle bir şeye niyetiniz var, elinizi biraz çabuk tutmanız iyi olmaz mı?” diye ısrar etmişti.</p>

  <p>Itani kısaca geliş sebebini açıklayarak, “Segoshi Bey her gün telefon edip, ‘Hâlâ bir cevap yok mu?’ diye beni sıkıştırıp duruyor. ‘En azından benim resmimi de kendilerine götürüp neler düşündüklerini bir öğrenin,’ dedi. Bu sebeple uğradım,” dedi. Beş dakika bile oturmadı, ayrılırken, “O zaman bir hafta içinde mutlaka cevabınızı bekliyorum,” diyerek kapıda beklettiği arabaya binip gitti.</p>

  <p>Sachiko, tam bir Kamigata’lı gibi işleri ağırdan almayı severdi. Bir kadının tüm hayatını etkileyecek böyle önemli bir konuyu sanki bir iş meselesi gibi yürütmenin zalimce olduğunu düşünürdü. Ama Itani onun iki ayağını bir pabuca sokunca, Sachiko’nun ertesi gün ilk işi kalkıp Osaka’daki ablasının yanına gitmek oldu. Kısaca meseleyi açıp karşı tarafın hemen cevap beklediğini anlattı. Ablası ondan da ağır kanlı, bu tür konularda iyice tedbirli biriydi. Fena bir kısmet olmadığını yine de kocasına bir danışması gerektiğini söyledi. Gerekirse bu iş için özel bir dedektif tutup araştırırlardı. Ayrıca talibin memleketine tanıdık birilerini gönderip etraflıca bir sorup soruşturmak iyi olurdu. Tüm bunlar çok zaman alırdı. İşler öyle bir haftada falan halledilecek gibi görünmüyordu. Daha en az bir ay gerekliydi.</p>

  <p class="bosluk"/>

  <p>Bir gün önce, Itani’ye söz verdiği bir haftalık süre tamamlanmıştı. Sachiko ne yapsam da Itani’yi biraz daha oyalamanın bir yolunu bulsam, diye düşünüyordu. O sırada evlerinin önünde yine bir araba durdu. Telaşla yerinden fırlayan Sachiko’nun tahmin ettiği gibi, gelen Itani Hanım’dı. Sachiko, “Ben de dün arayıp memlekettekilerden biraz acele etmelerini istedim. Öyle pek bir itirazları yok. Yine de araştırmak istedikleri şeyler varmış,” diye mazeret göstermeye çalışarak dört-beş gün daha zaman istemişti. Itani söylediklerinin devamını dinlemeye gerek bile görmeden, “Öyle büyük bir itirazları yoksa teferruatlı araştırmayı sonraya bırakıp bir an önce asıl evlenecek kişileri bir araya getirsek, ne dersiniz?” diye sordu. Sachiko’nun itiraz etmesine fırsat vermeden, “Lütfen kızınızı görücüye çıkarmak gibi düşünmeyin bunu. Ben sizleri akşam yemeğine davet edeceğim o kadar. Aile büyükleriniz gelemese bile siz eşinizle birlikte buyurabilirseniz, kâfi. Talip de bunu çok arzu ediyor,” dedi. Itani açıkça söylemese de şöyle düşünüyordu: “Abla kardeş bu kızlar, kendilerini biraz fazla ağırdan satıyorlar. Başkaları bu işin tamamına ermesi için bunca gayret ederken, bu kadar ağırdan alarak ne yapmaya çalışıyorlar? Böyle yaptıkları için kızın evlilik yaşı geçip gidiyor. Onların aklını başına getirecek bir şeyler yapmadan olmayacak.” Bu nedenle iyice ısrarcı davranıyordu. Sachiko da onun dediklerine hak vermeden edemedi. Daha fazla direnmedi. “Peki öyleyse. Ne zaman yapmayı düşünüyorsunuz?” diye sordu. Ağzından bunlar çıkar çıkmaz Itani atıldı: “Biraz aceleye gelmiş gibi olacak ama mümkünse yarın yapabilirsek iyi olur. Pazar günü olduğu için zaman olarak hem Segoshi Bey’e hem de bana çok uygun,” diye cevap verdi. Sachiko o gün için başka bir sözleri olduğunu söyleyince, Itani geri adım atmadı: “Öyleyse öbür gün yapalım,” diye iyice sıkıştırdı. Sachiko çaresiz, “Muhtemelen öbür gün olur yarın öğlene kadar size telefonla haber vereceğim,” diyerek onu gönderdi. Tüm bunlar dün olmuştu.</p>

  <p class="bosluk"/>

  <p>Bugün ona bir cevap vermesi gerekiyordu.</p>

  <p>“Baksana Koisan...” Üzerine giymeye başladığı içlik hoşuna gitmediğinden bir çırpıda çıkarıp başka bir kimono paketinin bağını çözmeye başladı. Aşağıdan piyano sesi tekrar duyulmaya başlayınca aklına gelmiş gibi ekledi: “... bir konuda ne yapacağımı bilemiyorum...”</p>

  <p>“Neymiş o?”</p>

  <p>“Çıkmadan önce Itani Hanım’a telefon etmem gerek.”</p>

  <p>“Niye ki?”</p>

  <p>“Dün çat kapı çıkageldi, hemen bugün bizim kızı taliple görüştürmek istedi.”</p>

  <p>“O kadın da hep böyle yapıyor.”</p>

  <p>“Öyle resmî bir şey olmayacakmış. ‘Hep beraber bir yemek yiyelim, o kadar katı olmayın, lütfen kabul edin,’ diye ısrar etti. Bugün işimiz olduğunu söyledim ama hemen ardından, ‘Peki sonraki gün nasıl olur?’ diye sorunca artık daha fazla hayır diyemedim.”</p>

  <p>“Memlekettekiler ne diyor peki?”</p>

  <p>“Ablamla telefonla görüştük. ‘Eğer gidilecekse, biz gelmeyelim, sadece siz gidin,’ dedi. Onlar da gelirse sonradan hayır demek zor olurmuş. Itani Hanım bizim gitmemizin yeterli olacağını söylemişti zaten...”</p>

  <p>“Peki Yuki Ablam?”</p>

  <p>“Ya... işte orası zor...”</p>

  <p>“Hayır mı diyor?”</p>

  <p>“Hayır demiyor da... ‘Kendisi çat kapı çıkıp geliyor, üstüne hemen yarın olsun istiyor, bu kadar aceleye getirmek olur mu?’ diyor. Açıkça bir şey söylemiyor. O yüzden bilmiyorum. Sadece, ‘Adamın nasıl biri olduğunu biraz daha araştırsak nasıl olur?’ dedi. Ne kadar sorsam da ağzından ‘gidelim’ lafı çıkmadı.”</p>

  <p>“Peki Itani’ye ne diyeceksin o zaman?”</p>

  <p>“Ne desem ki? Doğru dürüst bir mazeret göstermezsek sonuna kadar işin peşini bırakmayacaktır. Hem bu sefer sonuç nasıl olursa olsun sonrasında da bu konuda ondan yardım isteyeceğiz. Öyle üzüp kırmak istemem kadını. Baksana Koisan! Sen Yukiko’nun bir ağzını arasan, yarın değil de dört-beş gün sonra nasıl olur diye bir soruversen olmaz mı?”</p>

  <p>“Ben sormasına sorarım da, Yuki Ablam öyle şeyler söylediyse, ağzından kolay kolay olur lafı çıkmaz herhalde.”</p>

  <p>“Yok öyle değil. Sadece bu kadar aceleye getirilmesinden rahatsız oldu bence. İçten içe o kadar karşı değil anladığım kadarıyla. Doğru dürüst bir sorarsak belki kabul eder.”</p>

  <p>Sürgülü kapı açıldı, Yukiko içeri girdi. Konuştuklarını Yukiko’nun duymuş olmasından endişelenen Sachiko, bu konuda bir daha ağzını açmadı.</p>


  <h2 id="sigil_toc_id_4">Beşinci Bölüm</h2>

  <p>“Sachiko Ablacığım o kuşağı mı takacaksın?” diye sordu Yukiko, küçük kardeşinin ablasına kimono kuşağını bağlamasında yardım ettiğini gördüğünde. “Bu kuşağı... ne zamandı ki... daha önce piyano konserine gittiğimizde de takmıştın ya.”</p>

  <p>“Hı hı. Takmıştım.”</p>

  <p>“İşte o zaman yerlerimize oturduktan sonra her nefes alışında hışır hışır ses geldi kuşaktan.”</p>

  <p>“Öyle mi olmuştu?”</p>

  <p>“Hafif bir sesti ama sen nefes aldıkça hışır hışır edip duruyordu. O sesten neler çektiğimi unutmadım. Hele böyle bir konser için hiç olmaz!”</p>

  <p>“O zaman hangisini taksam ki?”</p>

  <p>Dolabı yeniden açtı, içeriden birkaç tane paket çıkarıp hemen oraya yan yana dizmeye başladı.</p>

  <p>“Bunu tak,” dedi Taeko, <i>kanzemizu</i> denilen helezon desenli bir tanesini seçerek.</p>

  <p>“Yakışır mı ki bu?”</p>

  <p>“İyi böyle! Bu olsun artık...”</p>

  <p>Yukiko da, Taeko da önceden hazırlanmışlardı. Sachiko’nun hazırlanmasını bekliyorlardı. Taeko bir yandan ablasıyla çocuk avutur gibi konuşurken bir yandan kuşağı alıp onun arkasına geçti, takmaya başladı. Artık bittiğini düşünüyorlardı. Sachiko bir kez daha aynanın önüne oturup denedi. Hemen ardından, “Olmadı!” diye çığlığı bastı. “Bu kuşak da olmadı!”</p>

  <p>“Nesi var ki?”</p>

  <p>“Nesi olacak! Bir dinle bak! Bu da hışır hışır ediyor!” Sachiko böyle diyerek derin bir nefes aldı, çıkan sesi onlara da dinletti.</p>

  <p>“Of, bu da ses çıkarıyor!”</p>

  <p>“O zaman, <i>tsuyushiba</i> desenli olanına ne dersin, hani üzerine çiy yağmış ot desenli olan?”</p>

  <p>“Olur mu ki? Koisan şuradaki kuşaklara bir bakıversene.”</p>

  <p>Üç kardeşin içinde bir tek Taeko, Batı tarzı giysiler giyiyordu. O sayede daha rahat hareket edebiliyordu. Oraya buraya saçılmış paketlerin içindekilere bakarak aradığı şeyi buldu. Sonra tekrar ablasının arkasına geçip kuşağını bağlamaya başladı. Sachiko oturmadan, kuşağın bağlanması biten kısmına tek eliyle bastırarak iki-üç kez derin derin nefes aldı.</p>

  <p>“Bu sefer oldu galiba,” dedi. Ardından da ağzında tutmakta olduğu kuşak kordonunu eline aldı, kuşağın üzerine bağladı. Bağlamayı bitirdiğinde kuşak yine hışır hışır etmeye başladı.</p>

  <p>“Bu da olmadı! Neden böyle ses çıkarıyor ki?”</p>

  <p>“Sahiden de! Hah hah ha ha ha!”</p>

  <p>Sachiko’nun kuşağından ses geldikçe üç kız kardeş iyiden iyiye kahkahalara boğuldular.</p>

  <p>“Hah hah ha ha ha! Çift kat kuşak takmaktan vazgeçmezsem olmayacak. Çift kat kuşak olduğu için olmuyor.”</p>

  <p>“Yok, çift kat kuşaktan değil, kumaşın dokuması yüzünden böyle oluyor.”</p>

  <p>“O tamam da, son zamanlarda çift kat kuşakların dokuması hep böyle. Bu dokumadan çift kat kuşak yaptıklarından hışır hışır ediyor.”</p>

  <p>Taeko, “Şimdi işi çözdüm ablacığım!” diyerek başka bir paket çıkardı.</p>

  <p>“Bunu bir takalım. Gör bak hışırtı falan kalmayacak.”</p>

  <p>“O da çift kat değil mi?”</p>

  <p>“Sen benim dediğimi bir dinle! Niçin hışırdadığını buldum!”</p>

  <p>“Saat biri geçti. Acele etmezsek kaçıracağız. Bu tür konserler kısa sürüyor zaten,” dedi Yukiko.</p>

  <p>“Tamam da Yukiko’cuğum, bu kuşak meselesini zaten sen ortaya atmadın mı?”</p>

  <p>“Kalkıp konsere gittikten sonra o hışırtı sesini duymak istemiyorum elbette.”</p>

  <p>“Ah ne telaş! Tak çıkar, tak çıkar derken bitap düştüm.”</p>

  <p>“Saçma sapan konuşma! Asıl burada benim canım çıktı!” dedi Taeko. Bir yandan da ablasının arkasında durmuş kuşağı sıkıca bağlamaya çalışıyordu.</p>

  <p>“İğneyi burada mı olacaksınız efendim?” O-Haru Kalfa, üzerinde dezenfekte edilmiş iğne takımı, Betaxin kutusu, alkol şişesi, pamuk ve bant gibi bu iş için gerekli şeylerin bulunduğu tepsiyle çıkageldi.</p>

  <p>“Yukiko, sen yapıver iğneyi,” dedi Sachiko. Sonra çıkmakta olan O-Haru’nun arkasından seslendi: “Araba çağırdınız mı? On dakikaya kadar burada olsun!”</p>

  <p>Yukiko her zamanki gibi alışkın ellerle ampulü kırdı. İçindeki ilacı şırıngaya çekti. Hâlâ aynanın önünde kuşağı bağlanan Sachiko’nun sol kolunu tutup omzuna kadar açtı. Ardından alkollü pamukla iğne yapacağı yeri iyice dezenfekte ederek şırıngaya takılı iğnenin ucunu batırdı.</p>

  <p>“Ah, acıdı!”</p>

  <p>“Bugün biraz acımıştır belki. Zaman yok diye yavaş yapamadım.”</p>

  <p>Bir anda odayı B vitamininin keskin kokusu sardı. Yukiko iğne yaptığı yere yara bandı koyup üstüne biraz bastırdı.</p>

  <p>“Kuşağı da bağladım işte,” dedi Taeko. “Üzerine hangi kordonu bağlayayım?”</p>

  <p>“Elindeki olur, onu bağlayıver. Hadi, acele et!” diye cevap verdi Sachiko.</p>

  <p>Taeko, ablasının sözleri üzerine, “İki ayağımı bir pabuca sokma. Böyle acele ettirince elim ayağım birbirine dolanıyor. Ne yapacağımı unutuyorum,” dedi. “İşte oldu. Ablacığım, derin bir nefes al şimdi. Oldu bak göreceksin.”</p>

  <p>Sachiko, kardeşinin söylediği gibi derin nefes alıp verirken bir yandan da, “Aa! Sahiden! Hiç hışırdamıyor bu! Koisan, nasıl oluyor da hiç hışırdamıyor?” diyordu.</p>

  <p>“Kuşaklar az kullanılmış olunca hışırdıyor. Bu eski olduğu için üstü eprimiş. Ondan hışırdamıyor.”</p>

  <p>“Sahi mi, o yüzden mi hışırdıyordu yani?”</p>

  <p>“Biraz kafanızı çalıştırın ama!”</p>

  <p>“Hanımefendi telefonunuz var, Itani Hanım arıyor,” dedi O-Haru koridordan koşup gelerek.</p>

  <p>“Aa, hay aksi! Telefon edeceğim tamamen aklımdan çıkmış,” dedi Sachiko telaşla.</p>

  <p>“Araba da geldi galiba!” diye uyardı Taeko.</p>

  <p>“Ne yapsak ki acaba?” diye içini çekti Sachiko.</p>

  <p>Yukiko ise sanki olay kendisiyle ilgili değilmiş gibi dinlemekle yetindi.</p>

  <p>“Baksana Yukiko’cuğum, ne cevap vereyim?”</p>

  <p>“Bir bahane buluver işte!”</p>

  <p>“Öyle de, kadına doğru dürüst bir cevap vermezsek kolay kolay dinlemez.”</p>

  <p>“Siz nasıl isterseniz öyle olsun.”</p>

  <p>“O zaman şimdilik yarına erteliyorum.”</p>

  <p>“Hıı.”</p>

  <p>“Olur mu?”</p>

  <p>“Hıı.”</p>

  <p>Sachiko ayakta duruyordu. Gözlerini yere dikerek oturan Yukiko’nun yüzüne bakıyor, aklından geçenleri okumaya çalışıyordu ama bir şey çıkaramadı.</p>


  <h2 id="sigil_toc_id_5">Altıncı Bölüm</h2>

  <p>“Etsuko’cuğum, ben hemen gidip geleceğim, tamam mı?”</p>

  <p>Yukiko dışarı çıkmadan önce, salonun kapısından bir göz atarak yeğenine böyle seslendi. Küçük kız oyuncaklarını çıkarmıştı. Genç hizmetçi O-Hana ile birlikte evcilik oynuyorlardı. “Oldu değil mi? Biz yokken ev sana emanet.”</p>

  <p>“Ablacığım, gelirken bana ne getireceksin?”</p>

  <p>“Geçenlerde görmüştük ya, hani pilav pişirmek için bir oyuncak vardı. Onu istiyorsun değil mi?”</p>

  <p>Etsuko, teyzelerinin içinde sadece memleketteki en büyük olana, teyze diyordu. Yukiko’ya “ablacığım”, Taeko’ya ise “Koisan” diye sesleniyordu.</p>

  <p>“Ablacığım akşama döneceksin değil mi?”</p>

  <p>“Hı hı. Döneceğim.”</p>

  <p>“Söz değil mi?”</p>

  <p>“Söz tabii. Annenle Koisan, Kobe’de babanla buluşacaklar. Birlikte akşam yemeğine çıkacaklar. Ben eve döneceğim. Birlikte yemek yiyeceğiz, tamam mı? Hem senin yapılacak ödevin yok mu bakayım?”</p>

  <p>“Kompozisyonum vardı.”</p>

  <p>“O zaman oyun oynamayı kararında kes. Ben gelene kadar yaz bitir, olur mu? Gelince kontrol ederim ben de.”</p>

  <p>“Ablacığım, Koisan güle güle!”</p>

  <p>Onları yolcu etmek için evin girişine kadar gelen Etsuko böyle seslenirken, ayağında terlikleriyle avluya çıktı. Taşların üzerinden sekerek iki teyzesinin ardından dış kapıya kadar gitti.</p>

  <p>“Döneceksin değil mi ablacığım? Beni kandırmıyorsun değil mi?”</p>

  <p>“Kaç kere söyledin ama! Söz verdim ya!”</p>

  <p>“Eğer dönmezsen çok kızarım, tamam mı ablacığım?”</p>

  <p>“Ah, ne kadar yaygara kopardın! Söz dedim ya, söz!”</p>

  <p>Yukiko aslında Etsuko’nun ona bu kadar düşkün olmasından çok mutlu oluyordu. Küçük kız annesi dışarı çıktığında pek önemsemezdi. Fakat her nedense Yukiko ne zaman dışarı adımını atacak olsa, eteğine yapışır gitmesine rıza göstermek için bin bir şart öne sürer; ancak ondan sonra razı olurdu.</p>

  <p>Yukiko son yıllarda memlekette olmak istemiyor, daha çok küçük ablasının Ashiya’daki evinde kalmayı tercih ediyordu. Herkes gibi kendisi de çok iyi biliyordu ki, büyük eniştesiyle iyi anlaşamaması bunun sebeplerinden sadece biriydi. Küçük ablasına kendisini daha yakın hissettiği de doğruydu. Son zamanlarda ise Etsuko’ya düşkünlüğünün bu iki sebepten öte olduğunun farkına varmıştı. Kendi kendisine bunu itiraf ettikten sonra bu sevginin daha da katlandığını gördü. Bir süre önce memleketteki ablası, “Sen sadece Sachiko’nun çocuğunu seviyorsun benim çocuklarımı sevmiyorsun,” diyerek kendisine sitem etmişti. O zaman ne söyleyeceğini bilememişti. Dürüst olmak gerekirse Yukiko tam da Etsuko gibi, Etsuko yaşlarındaki kız çocuklarını seviyordu. Tamam memleketindeki evde çocuk boldu. Fakat içlerinde tek bir kız çocuğu vardı. O da henüz çok küçüktü. Bu sene iki yaşına girecekti. Diğerleri erkekti. Onlara karşı duyduğu hisler Etsuko’ya hissettikleriyle mukayese bile edilemezdi. Yukiko, annesini küçük yaşta kaybetmişti. Babası on yıl kadar önce bu dünyadan göçtükten sonra, memleketle burası arasında gidip gelen, yeri yurdu belli olmayan biri olmuştu. Yarın öbür gün evlenip bu evden gidecek olmayı çok önemsemiyordu ama eğer evlenecek olursa herkesten çok sevdiği Sachiko ile bir daha görüşememek, yok yok Sachiko ile yine görüşürdü de, Etsuko ile görüşemeyecek olmak onu çok üzüyordu. Hem görüşseler bile eskisi gibi olamayacağını biliyordu. Küçük kızın kendisinden uzakta büyüyüp serpileceğini, kendisine olan düşkünlüğünü unutacağını düşündükçe, annesi olarak her zaman çocuğun yanında olup onun sevgisine sahip olacak olan Sachiko Ablasını içten içe kıskanıyor, üzülmeden edemiyordu. Olur da, karşısına ikinci evliliğini yapacak, çocuklu bir adam çıkarsa, bari sevimli bir kız çocuğu olsun demesinin sebebi buydu işte. Hani böyle sevimli bir kızı olan biriyle evlense, hatta Etsuko’dan bile sevimli bir kızın annesi bile olsa, o kızı Etsuko’yu sevdiği gibi sevemeyeceğine inanıyordu. Bunlar aklına geldikçe bir türlü evlenemediğine başkalarının sandığı gibi pek fazla üzülmüyordu. Hatta istemediği bir yere zorla gelin gideceğine, bu şekilde bu evde kalmaya devam edebilirdi. Ablasının bir anne olarak sorumluluklarının bir kısmını üstlenirse sanki bütün yalnızlığından kurtulabileceği bile geçmişti aklından.</p>

  <p>Aslını söylemek gerekirse, Yukiko’nun küçük kıza bu kadar bağlanmasının ardında bir noktaya kadar Sachiko’nun da rolü vardı. Başlangıçta Ashiya’daki bu evde, Yukiko ile Taeko’nun birlikte kaldıkları bir oda vardı. Fakat zamanla Taeko odayı yapma bebek yaptığı atölyesi gibi kullanmaya başladı. Böylece Sachiko’nun önayak olmasıyla Yukiko, Etsuko’nun yanına geçti. Küçük kızın odası ikinci katta, altı <i>tatami</i> genişliğinde Japon tarzı bir odaydı. Yere serili hasırların üzerinde ahşaptan alçak bir karyola vardı. Etsuko bu yatakta yatardı. O zamana kadar geceleri hizmetçilerden biri bunun yanına bir döşek serip Etsuko’nun yanında uyuyordu. O günden sonra ise hizmetçinin yerine Yukiko orada uyumaya başladı. Yere ottan bir şilte serdirdi, onun üzerine de iki pamuk döşek koydurdu. Böylece yattığı yer, Etsuko’nun karyolasıyla hemen hemen aynı yükseklikte oldu. İş buradan başladı, zamanla küçük kız hastalandığında ona bakmaktan tut, okul ödevleri, piyano alıştırmaları, beslenme çantası, ikindi kahvaltısına kadar her şey Yukiko’nun sorumluluğuna geçti. Bunun bir sebebi de Yukiko’nun bu işlere Sachiko’dan daha yatkın olmasıydı. Etsuko ilk bakışta kanlı canlı, sağlığı sıhhati yerinde bir çocuk gibi görünürdü ama o da annesi gibi dayanıksızdı. Ya lenf bezleri ya bademcikleri şişiyor, sık sık ateşi çıkıyordu. Öyle zamanlarda Yukiko gece gündüz gözünü bile kırpmadan küçük kıza bakardı. Terden sırılsıklam olmuş giysilerini değiştirmek, buz torbasıyla ateşini düşürmeye çalışmak derken, her şeyiyle en çok Yukiko ilgilenirdi. Oysa üç kız kardeşin içinde en ufak tefek, narin görüneni oydu. Kolları bile Etsuko’nun kollarından pek farklı değildi. Neredeyse ince hastalığa falan tutulacakmış gibi görünüyordu. Bu da mürüvvetinin şimdiye kadar gecikmesinin sebepleri arasına katılabilirdi. Bu görünüşünün aksine çok dayanıklıydı. Tüm ev ahalisinin ardı ardına gribe yakalandığı zamanlarda bile bir tek ona bir şey olmazdı. Şimdiye kadar da ciddi hiçbir hastalık geçirmemişti. Dışarıdan en güçlü kuvvetliymiş gibi görünen Sachiko, göründüğünün aksine tıpkı kızı Etsuko gibi bu konuda en hassaslarıydı. Bir hastaya bakması gerekir de kendini zorlarsa, sonunda kendisi de hasta oluverir, diğerlerinin başına dert olurdu. Belki bunun sebebi bir önceki Makioka kuşağının en parlak döneminde büyümüş olmasıydı. Rahmetli babasının tüm sevgisini kendi üzerinde toplamış biri olarak, şimdi yedi yaşındaki bir çocuğun annesi de olsa, içinde bir yerlerde hâlâ o nazlı çocuk vardı. Hem ruhen hem bedenen daha dayanıksızdı. Öyle ki zaman zaman iki küçük kız kardeşi sanki kendileri büyükmüş gibi kendisine dikkat etmesi için ablalarını uyarmak durumunda kalırlardı. Böyle biri olduğu için, sadece Etsuko hastalandığında bakmaktan değil, çocuğun diğer işleriyle ilgilenmekten de âciz kalır, sık sık da kızıyla didişirdi. Sachiko’nun, Yukiko’ya sanki kızının özel mürebbiyesi gibi davrandığını, onun kendilerinden uzaklara gitmesini istemediğini söyleyenler oluyordu. Yukiko’nun bu yüzden bir türlü evlenemediğini, iyi bir kısmet çıktığında Sachiko’nun bir yolunu bulup köstek olduğunu diyecek kadar ileri gidenler bile çıkıyordu. Bu dedikodular dönüp dolaşıp memlekete, ablalarının kulağına kadar ulaşmıştı. Ablası, Sachiko’nun böyle bir şey yapmayacağını biliyordu bilmesine. Yine de, “Yukiko’nun elinin altında olması Sachiko’nun işine geliyor, o yüzden buraya yollamıyor,” diye arkasından söylendiği oluyordu. Sachiko’nun kocası Teinosuke de bu konuda biraz huzursuzluk duyuyordu. Yukiko onların yanında kalmaktan memnundu belki. Fakat Teinosuke için baldızının aile ilişkilerine burnunu sokması can sıkıcıydı. Kızları Etsuko’dan biraz uzak dursa olmaz mıydı? Bir keresinde karısına, “Etsuko senden soğuyup Yukiko’ya bağlanırsa fena olur,” dediği bile olmuştu. Sachiko’ya kalacak olursa kocası fazla dert ediyordu. Evet dışarıdan öyle görünüyor olabilirdi. Etsuko da her çocuk gibi sokulgandı. Yukiko’ya düşkündü tamam ama tabii ki en çok annesini seviyordu. Herhangi bir sebepten illa kendisine yapışmasına gerek yoktu. Hem küçük kız, Yukiko’nun bir gün gelin olup gideceğini biliyordu elbette. Kocasına bunları söyleyen Sachiko, “İtiraf etmeliyim, Yukiko üzerimden kızımın pek çok yükünü alıyor,” diye devam ederek, “fakat tüm bunlar hepi topu Yukiko evlenip gidene kadar sürecek. Kardeşim çocukla ilgilenmeyi sevdiği için işleri biraz da bilerek ona bıraktım. Asıl amacım bir türlü evlenemeyişinin onda yarattığı üzüntüyü avutmaktı. Koisan’ın yapma bebek yapmak gibi bir meşgalesi var elinde, üstelik para da kazanıyor. Hem gizlice görüştüğü biri de var. Fakat Yukiko’cuğum bunlardan hiçbirine sahip değil, hani öyle ki neredeyse yaşamında tutunacak bir dalı bile yok. Kardeşimin böyle bir halde olmasına gönlüm el vermiyor. Etsuko’nun, Yukiko’nun yalnızlığına bir avuntu olmasını istedim,” diye bitirmişti.</p>

  <p>Yukiko tüm bunların farkında mıydı, söylemek zordu. Fakat Etsuko hastalandığında yaptıkları ortadaydı. Öz annesinin de, bir hemşirenin de yapamayacağı kadar kendisini adayarak bakıyordu çocuğa. Hem sonra dışarı çıktıklarında Etsuko evde kalıyorsa yanına mutlaka birini bırakmak gerekiyordu. Öyle zamanlarda mümkün olduğunca Yukiko çocukla kalıyor, karıkocanın veya Taeko’nun dışarı çıkmasını sağlıyordu. Aslında bugünkü gibi bir etkinlikte de evde Etsuko’nun yanında kalırdı. Fakat bu sefer o da gidecekti. Hankyū Mikage’nin yakınlarında Kuwayama Malikânesi’nde yapılacak Leo Sirota konserine davet edilen az sayıda kişiden biriydi. Başka bir konser olsa Yukiko seve seve evde kalırdı. Piyano olduğunu duyunca gitmeden edememişti. Sachiko ve Taeko, Arima taraflarına yürüyüş yapmaya giden Teinosuke ile dönüşte buluşarak birlikte Kobe’de akşam yemeği yemek için sözleşmişlerdi. Yukiko ise bundan feragat edip eve dönmeyi tercih etmişti.</p>


  <h2 id="sigil_toc_id_6">Yedinci bölüm</h2>

  <p>“Ablam hâlâ konuşuyor mu?”</p>

  <p>İki kız kardeş, deminden beri evin dışında ablalarının çıkmasını bekliyorlardı. Sachiko ise hâlâ ortalarda görünmüyordu.</p>

  <p>Şoför kapısını açık tutuğu arabanın yanında bekliyordu. Taeko arabaya doğru ilerlerken, “Saat neredeyse iki oldu,” dedi.</p>

  <p>“Telefon konuşması ne kadar uzun sürdü!”</p>

  <p>“Daha kapatamıyor mu acaba?”</p>

  <p>“Ne kadar kapatmaya çalışırsa çalışsın, karşısındaki bir türlü izin vermiyordur ki! Ablam iyice sabırsızlanmıştır.”</p>

  <p>Yukiko sanki tüm bunlar başkasıyla ilgiliymiş gibi konuşarak, “Etsuko’cuğum annene söyleyiver, telefonu kapatıp hemen gelsin.”</p>

  <p>Taeko arabanın kapısına elini uzatarak, “Biz binelim mi Yuki Ablacığım?” dedi. Bu tür görgü kurallarına çok önem veren Yukiko hemen, “Beklesene!” deyince Taeko’ya söyleyecek bir şey kalmamıştı. O da çaresiz arabanın yanında durdu. Etsuko’nun koşarak içeri girdiğini görünce, “Itani Hanım’la ilgili konuyu duydum,” dedi şoförün işitmeyeceği bir şekilde.</p>

  <p>“Yaa.”</p>

  <p>“Resmini de gördüm.”</p>

  <p>“Yaa.”</p>

  <p>“Yuki Ablacığım, peki bu konuda sen ne düşünüyorsun?”</p>

  <p>“Öyle resimden anlaşılacak bir şey değil bu.”</p>

  <p>“Öyleyse bir görüşüp konuşsanız.”</p>

  <p>“...”</p>

  <p>“Itani Hanım o kadar uğraşmışken görüşmek istemiyorum dersen ablam da güç durumda kalır hem.”</p>

  <p>“Tamam da, bu kadar acele etmenin bir anlamı var mı?”</p>

  <p>“Ablam da senin bundan hoşnut olmadığını tahmin ediyordu zaten.”</p>

  <p>Bulundukları tarafa doğru ayak sesleri duyuldu.</p>

  <p>Sachiko, bir yandan dışarı çıkmış içliğinin kolunu sokuşturmaya çalışırken bir yandan, “Ah mendilimi unutmuşum. Biriniz bana mendilimi getirin! Mendil, mendil!” diye bağırıyor; bu arada da evin dış kapısına doğru koşturuyordu.</p>

  <p>“Kusura bakmayın, beklettim.”</p>

  <p>“Çok uzadı gerçekten.”</p>

  <p>“Böyle diyorsun da, bir bahane bulmak öyle kolay mı oldu sanıyorsun! Ancak kapayabildim.”</p>

  <p>“İyi tamam, sonra konuşuruz bunları.”</p>

  <p>“Çabuk binin,” dedi, Yukiko’nun arkasından gelen Taeko.</p>

  <p>Sachiko’nun evinden Ashiyagawa durağına kadar yedi-sekiz yüz metre kadar vardı. Bugünkü gibi acele ettiklerinde arabayla gittikleri oluyordu. Vakitleri olduğunda aheste aheste yürüyerek giderlerdi. Hankyū tren yolu hattına paralel uzanan, dağ tarafındaki bu yola yöre halkı “su geçidi” derdi. Üç kız kardeş havanın iyi olduğu günlerde özenle hazırlanır, yabanlık kıyafetlerini giyer, burada yürüyüşe çıkarlardı. Yan yana bu yoldan geçerken insanların bakışları onların üzerinde toplanırdı. Çevredeki esnaf üçünü de tanıyordu. Aralarında bu hanımlardan bahsettikleri olurdu. Buna karşılık üçünün de gerçek yaşını bilen çok azdı herhalde. Sachiko’nun kızı olduğundan saklaması pek mümkün değildi. Buna rağmen o bile yirmi yedi, yirmi sekiz yaşından fazla göstermiyordu. Evlilik çağındaki Yukiko olsa olsa yirmi üç-yirmi dört yaşlarında olmalıydı. Taeko da çoğu kez on yedi-on sekiz yaşlarında biri sanılıyordu. Aslında Yukiko artık “küçükhanım” denildiğinde garip kaçacak bir yaşa gelmişti. Yine de kimse bunu tuhaf karşılamıyordu. Çok güzel desenleri, harika bir renk uyumu olan kıyafetleri her üçüne de çok yakışıyordu. Böyle genç işi kıyafetler giydikleri için öyle görünüyor değillerdi. Boyları bosları, endamları da pek genç duruyordu. Başka türlü giyinseler kendilerine yakışmayacağı bir gerçekti.</p>

  <p>Geçen sene Teinosuke, üç kız kardeş ile Etsuko’yu şehir dışına, Kintai Köprüsü’nün oraya çiçek seyrine götürmüştü. O gün üç kız kardeş köprüde yan yana dururken Teinosuke fotoğraflarını çekmiş, o sırada da şu şiiri uyduruvermişti:</p>

  <p class="bosluk"/>

  <p class="p10">Üç hemşire</p>

  <p class="p10">Üçü de güzellikte birbirinden ziyade</p>

  <p class="p10">Kintai Köprüsü üzerinde</p>

  <p class="p10">Durup resim çektirmede</p>

  <p class="bosluk"/>

  <p>Her ne kadar ilk bakışta kardeş oldukları anlaşılsa da üçü de birbirinden farklıydı. Hepsinin kendine has bir yönü vardı. Bir yandan birbiriyle hoş bir tezatlık gösterirken, diğer yandan hiçbir şüpheye yer bırakmayacak şekilde ortak noktaları olduğu aşikârdı. Görenler bu kız kardeşlerin ne kadar güzel olduklarını düşünmeden edemiyordu. İçlerinde en uzun boylusu Sachiko idi, onu sırasıyla biraz farkla Yukiko ve Taeko takip ediyordu. Üçünün yolda yan yana yürümeleri bile görülesi bir şeydi. Üzerindekilerle, endamıyla içlerinde en Japon tarzı görünen Yukiko, en Batılı görünen ise Taeko’ydu. Sachiko tam ikisinin arasıydı. Kıyafet seçimlerinde Taeko hep Batı tarzı şeyler giyerdi. Yukiko ise üzerinden Japon kıyafetlerini eksik etmez, her zaman kimono ile dolaşırdı. Sachiko yazın sıcaklarda genellikle Batı tarzı kıyafetler giyer, diğer zamanlarda ise kimonoyu tercih ederdi. Çehrelerine bakılacak olduğunda, en yuvarlak yüz hatları olan Taeko’ydu. Kaşı gözü yerindeydi, vücudu da bununla uyumlu şekilde sağlam yapılı, hafif etine dolgundu. Yukiko tam tersine en zayıf, en narinleriydi. Bu açıdan da Sachiko her ikisinin iyi yönlerini almıştı. Birbirlerine benzedikleri noktalara gelince, Sachiko ve Taeko babalarına çekmişlerdi. Onun gibi dışarı dönük ve canlı kişilikleri vardı. İçlerinde bir tek Yukiko onlardan farklıydı. İlk bakışta hüzünlü bir görünüşü olan Yukiko’ya, bu görünüşün aksine atlastan <i>yūzen</i> desenli cıvıl cıvıl kimonolar ya da saraylı kadınların kimonolarına benzeyen kıyafetler daha çok yakışırdı. Tokyo tarzı tek düze, çizgili <i>shimamono</i> kimonolardan ise uzak durması gerekirdi.</p>

  <p>Bir konser oldu mu mutlaka özenip bezenerek giyinirlerdi zaten. Bu sefer özel bir konsere katılıyorlardı, o nedenle iyice özen gösterdiklerini söylemeye bile gerek yoktu. Bu güzel sonbahar gününde üçü birlikte arabadan inip de, Hankyū Tren İstasyonu’nun peronuna çıktıklarında orada bulunan herkes dönüp dönüp onlara bakmıştı. Pazar günü öğleden sonraydı. Kobe’ye giden tren bomboştu. Üç kız kardeş yan yana oturdular. Yukiko’nun tam karşısındaki koltukta bir ortaokul öğrencisi vardı. Delikanlının kendisine utangaç bakışlar attığını, baktıkça da yüzünün iyiden iyiye kızardığını fark etmemesi mümkün değildi.</p>


  <h2 id="sigil_toc_id_7">Sekizinci bölüm</h2>

  <p>Etsuko evcilik oynamaktan sıkılınca, O-Hana’dan üst kattaki odasından defterini getirmesini istedi. Salonda kompozisyon ödevini yazmaya başladı. Evin çoğu bölümü Japon tarzıydı. Batı tarzında bir tek salon ve ona bağlı yemek odası vardı. Ailece otururken de, misafir geldiğinde de en çok Batı tarzı bu iki yeri kullanıyorlar, günün çoğu zamanını burada geçiriyorlardı. Piyano, radyo ve gramofon salonda duruyordu. Kışın şömine yakıldığında kimse oradan çıkmıyor, salon kendiliğinden evin odağı haline geliyordu. Etsuko da misafir gelmediyse ya da hasta falan olup yatağa düşmediyse tüm zamanını burada geçiriyordu. Üst kattaki odasını sadece uyumak için kullanıyordu. Kendi odası Japon tarzı olmasına rağmen Batı tarzı birkaç eşya bulunuyordu. Odası hem uyuyup hem ders çalışabileceği şekilde döşenmişti. Buna rağmen Etsuko ders çalışırken de, evcilik oynarken de salonda olmayı seviyordu. Okul eşyaları, oyuncakları her zaman salonun orasına burasına saçılmış olurdu. Beklenmedik bir misafir geldiğinde bunları toplamaya çalışırken epey koşuşturmaları gerekirdi.</p>

  <p>Akşamüzeri arka kapının zili çalınca Etsuko elindeki kalemi fırlatıp geleni karşılamaya koştu. Biraz sonra da söz verdiği hediye paketiyle salona giren Yukiko’nun ardından koşa zıplaya içeri daldı.</p>

  <p>Etsuko, “Daha bakmak yok!” diyerek masada duran defterini Yukiko’dan saklamak için ters çevirdi. Hemen ardından da, “Hediyemi göstersene!”diye paketi Yukiko’nun elinden çekiştirip aldı. İçinden çıkardığı oyuncakları kanepenin üzerine tek tek dizmeye başladı.</p>

  <p>“Teşekkür ederim ablacığım.”</p>

  <p>“Bunları istiyordun değil mi?”</p>

  <p>“Hı hı, bunlardı. Teşekkür ederim.”</p>

  <p>“Kompozisyonunu yazmayı bitirdin mi bakayım?”

  </p>
<p>“Olmaz, göstermem!” Etsuko defterini alıp göğsüne sıkıca bastırarak odanın diğer ucuna kaçtı. “Niye göstermiyorum biliyor musun?”</p>

  <p>“Niyeymiş bakayım?”</p>

  <p>“Hi hi, hi hi... Şey... aslında... burada seninle ilgili bir şey yazıyor...”</p>

  <p>“Ne iyi işte! Göster bakayım.”</p>

  <p>“Sonra... sonra göstereceğim. Şimdi olmaz.”</p>

  <p>Etsuko, yazdığı kompozisyonun başlığının “Tavşan Kulağı” olduğunu söyledi. Anlattığına göre Yukiko Ablasından da bahsetmişti biraz. “Şimdi bakarsan utanırım ablacığım! Ben uyuduktan sonra okuyup düzeltsen olur mu? Yarın sabah erkenden kalkıp okula gitmeden önce temize çekerim ben,” dedi.</p>

  <p>Yukiko, Sachiko’ların yemekten sonra sinemaya gideceklerini, eve geç döneceklerini biliyordu. Akşam yemeği biter bitmez Etsuko ile banyoya girdi. Saat sekiz buçuk gibi küçük kızı yatak odasına çıkardı. Etsuko daha küçük olmasına rağmen kolay kolay uykuya dalamayan bir çocuktu. Yatağa yattıktan sonra yarım saat kadar hiç durmadan heyecanla konuşur durur, susmak bilmezdi. Onu uyutmak da Yukiko’nun görevlerinden biriydi aslında. Fakat çoğu kez Etsuko’nun söylediklerini dinlerken Yukiko kendisi uyur kalırdı. Kimi zaman sabaha kadar uyanmazdı. Bazen de biraz uyuklar, sonra Etsuko’yu uyandırmadan usulca kalkar, geceliğinin üzerine bir şeyler alarak aşağıya iner, Sachiko’larla çay içip sohbet ederdi. Öyle zamanlarda bazen eniştesi peynirle beyaz şarap çıkarırdı, o da bir kadehçik olsun onlara eşlik ederdi. Ara sıra gelen sırt ağrılarından mustarip olan Yukiko’yu, o gece de sırtının ağrısından uyku tutmamıştı. Sachiko’ların dönmesine daha çok vardı. “Onlar gelmeden şu kompozisyona göz atayım,” diye düşündü. Etsuko’nun nefes alışlarına kulak verdi. Derin derin nefes alıp verişinden sonunda uykuya dalmış olduğunu anladı. Yattığı yerden kalktı. Başucundaki lambanın yanında duran Etsuko’nun kompozisyon defterini eline aldı.</p>

  <p class="p3">Tavşan Kulağı</p>

  <p class="p11">Evcil bir tavşanım var. Biri, bu tavşanı “Küçükhanıma sunuyorum,” diyerek bana getirdi. Evimde köpek ve kedi de var. O yüzden tavşan onlardan ayrı, girişte duruyor. Her sabah okula giderken tavşanı sevip okşuyorum. Geçen cuma günü şöyle şeyler oldu: Okula giderken evin girişinde, tavşanın bir kulağının pıt diye havaya kalktığını dimdik durduğunu gördüm. Bir tanesi de aşadaydı. Ben de “aa, çok tuhav, öbür kulağını da kaldır” dedim ama dediimi yapmadı. Bunun üzerine ben “öyleyse ben senin için kaldırayım” deyip elimle kulağını kaldırdım. Fakat elimi çekince pat diye düştü. Ben de ablama “ablacığım, şu tavşanın kulağını kaldırsana” dedim. O zaman ablam ayağıyla tavşanın kulağını itip kaldırıverdi. Fakat ablam ayağını çekince, kulağı yine pat diye düştü. Ablam “ne tuhav kulak değil mi?” diyerek gülmeye başladı.</p>

  <p class="bosluk"/>

  <p>Yukiko acele ile “ablam ayağıyla tavşanın kulağını...” yazan cümledeki ayağı sözcüğünün üzerini karaladı.</p>

  <p>Etsuko okulda kompozisyon yazmada iyiydi. Bu yazıyı da iyi yazmıştı. Yukiko kendisi de sözlükten kontrol ederek sadece “tuhav” sözcüğünü “tuhaf” olarak, “aşadaydı” “aşağıdaydı”, “dediimi yapmadı”yı da “dediğimi yapmadı” olarak düzeltti. Yazıda başka hata yoktu. Sadece onu huzursuz eden “ayağıyla” ile başlayıp “tavşanın kulağını itip kaldırıverdi” diye devam eden cümleyi şöyle değiştirdi:</p>

  <p>“... ablam da tavşanın kulağını kaldırdı ama bırakınca tavşanın kulağı yine pat diye aşağı düştü...”</p>

  <p>“Ayağıyla” yazan yeri “eliyle” diye düzeltmek daha kolaydı. Fakat işin aslı o zaman gerçekten ayağıyla kaldırmıştı. Çocuğa yalan yazdırmanın uygun olmayacağını düşünmüş, fark edilmeyecek şekilde düzeltmeye çalışmıştı. Ya bunu kendisi görmeden okula götürüp öğretmenine okutsaydı! Bunu düşününce içi bir fena oldu. Yine de Etsuko’nun kendisiyle ilgili hiç beklemediği bir şeyi yazması onu biraz eğlendirmişti.</p>

  <p>“Ayağıyla” hikâyesinin aslı şuydu:</p>

  <p>Ashiya’daki evlerine komşu bir ev vardı. Evlerin arka bahçeleri birbirine bitişikti. Altı ay kadar önce buraya Stolz adında Alman bir aile taşınmıştı. İki evin arasında basit bir tel örgüden başka bir şey olmadığından Etsuko zamanla Stolz’ların çocuklarıyla arkadaş olmuştu. En başlarda tel örgünün diğer yanından tıpkı hayvanların ilk karşılaştıklarında yaptıkları gibi burunlarını sokup birbirleriyle bakışıyorlardı. Çok geçmeden iki taraf da aradaki tel örgüyü geçerek diğerinin bulunduğu yere gelmeye başladı. Almanların üç çocukları vardı. En büyükleri Peter adında bir oğlandı. Ortancası bir kızdı, adı Rosemarie’ydi. En küçükleri Fritz de erkekti. Peter on-on iki yaşlarında görünüyordu. Rosemarie tam Etsuko’nun boyundaydı. Fakat Batılıların çocukları hep daha iri yapılı olurlardı. Olasılıkla Etsuko’dan bir-iki yaş küçüktü. Etsuko bu kardeşlerle, özellikle de Rosemarie ile çok iyi arkadaş oldu. Her gün okuldan döner dönmez onları bahçede oynamaya çağırıyordu. Rosemarie başlangıçta, “Etsuko, Etsuko,” diye konuşuyordu. Fakat birileri kulağını çekmiş olacaktı ki bir süre sonra, “Etsuko küçükhanım,” demeye başladı. Etsuko ise yeni arkadaşına seslenirken, kardeşlerinin ve ailesinin ona taktığı Rumii ismini kullanıyordu.</p>

  <p>Alman ailenin evinde bir Alman av köpeği, bir de simsiyah bir Avrupa kedisi vardı. Bunların dışında bahçenin bir köşesine yaptırdıkları kafeste angora cinsi bir tavşan besliyorlardı. Etsuko’ların da kedileri ve köpekleri vardı ama tavşanları yoktu. Bu nedenle komşuların köpeği ile kedisi küçük kıza o kadar değişik gelmemişti. Tavşan ise çok ilgisini çekmişti. Rosemarie ile birlikte sık sık tavşana yem vermeye başlamış, hatta kulaklarından tutup kucağına almaya bile alışmıştı. Sonunda annesinden tavşan istemeye başladı. İkide bir bunu tekrarlıyordu. Sachiko evde hayvan beslemenin iyi bir şey olduğuna inanıyordu. Tek endişesi nasıl bakacaklarını bilmedikleri bir hayvanı eve almaktı. Sonra bakmayı beceremezler de ölürse hayvana yazık olurdu. Hem evlerinde köpekleri Johnny ve kedileri Suzu da vardı. Onlar bile epeyce bakım gerektiriyordu. Bir de üstüne tavşan gelirse sadece beslemek bile bir dert olacaktı. En büyük sorun ise diğer iki hayvanın tavşana bir zarar vermesini önlemek için kapalı bir yerde tutmak isteseler bile evlerinde buna uygun bir yer olmamasıydı. Hâlâ bu konuda karar verememişken, bir gün baca temizleyicisi adam, küçükhanıma getirdiğini söyleyerek elinde bir tavşanla çıkageldi. Öyle safkan angora falan değildi. Yine de beyaz, güzel bir tavşandı. En sonunda diğer iki hayvandan ayırmak için en güvenli yerin girişteki avlu olduğuna karar vererek orada beslemeye başladılar. Tavşan, kırmızı gözlerini açarak onlara bakmaktan başka bir şey yapmıyordu. Seslenseler de hiçbir tepki vermiyordu. Büyükler, bu hayvanın kedi ve köpekten çok farklı olduğunu söylüyorlardı. Tavşancık onlar için tam bir muammaydı. İnsanın sevgisine ihtiyaç duymuyor, insanlarla hiçbir temas kurmuyordu. Kıpır kıpır tuhaf bir yaratıktı.</p>

  <p>Etsuko’nun kompozisyonunda bahsettiği işte bu tavşandı. Yukiko her sabah Etsuko’yu uyandırıp kahvaltısını ettirir, çantasını kontrol ettikten sonra okula gönderirdi. Ardından yatağına dönüp biraz ısınmaya çalışırdı. O sabah sonbaharın son günlerinin soğuğu kendini iyice hissettirdiği halde geceliğinin üzerine sadece ince ipek bir sabahlıkla, hatta ayağındaki Japon tarzı parmak arası patikleri bile bağlamadan küçük kızı yolcu etmek için kapıya çıkmıştı. O sırada, Etsuko’nun sabırla tavşanın bir kulağını havada tutmaya çalıştığını görmüştü. Küçük kız, ‘Ablacığım,” diye kendisinden yardım istediğinde de, aman okula geç kalmasın diye, hemen yardım etmeye çalışmıştı. Fakat o yumuş yumuş şeye elini sürmek içini fena ediyordu. O yüzden tavşanın kulağını patiklerinin üzerinden, iki ayak parmağının arasına alarak havaya kaldırmaya çalışmıştı. Ama bırakır bırakmaz kulak tekrar düşüvermişti.</p>

  <p>“Ablacığım, burası niye olmamış?”</p>

  <p>Etsuko ertesi sabah kompozisyonunun düzeltilen yerlerine bakarak sordu.</p>

  <p>“İstemiyorum Etsuko’cuğum. Ayağımla yaptığımı yazmasan olmaz mı?”</p>

  <p>“Ama sen ayağınla yaptın!?”</p>

  <p>“Elimi sürmekten huylandım da ondan.”</p>

  <p>“Hımm,” dedi yine de ikna olmamış bir ifadeyle. “O zaman öyle yazayım?”</p>

  <p>“Öyle de, böyle tuhaf bir şey yaptığımı yazma n’olur. Öğretmenin okuduğunda ne kaba saba bir kız olduğumu düşünür sonra.”</p>

  <p>“Hımm.”</p>

  <p>Bu açıklamaya rağmen Etsuko hâlâ ikna olmuş görünmüyordu.</p>


  <h2 id="sigil_toc_id_8">Dokuzuncu bölüm</h2>


  <p>“Yarın uygun değilseniz, ayın on altısı çok uğurlu bir tarih! O gün yapsak nasıl olur?” Bir önceki gün Sachiko tam evden çıkacakken gelen telefonda, Itani Hanım böyle demişti. O da mecburen kabul etmişti. Fakat Yukiko’nun ağzından “olur gidelim” lafını ancak iki gün sonra alabilmişti. Onu da ancak Itani’nin “evlilik lafı geçmeden ikisini bir tanıştıralım” diye verdiği sözü tutması şartıyla kabul etmişti. Yemek bugün akşam altıda Kobe Oriental Hotel’de olacaktı. Davetin ev sahipliğini Itani ile Itani’nin erkek kardeşi Fusajirō Murakami, hanımıyla birlikte yapacaktı. Demir ticareti yapan bir dükkânda çalışan Fusajirō damat adayının çok eski arkadaşı olarak bu işe önayak olmuş biri sıfatıyla bu işi üstlenmişti. Talip Segoshi tek başına geliyordu, henüz memleketinden ailesini çağırmak için erkendi. Bu nedenle kendi memleketinden bir büyüğü olan Igarashi adlı bir bey ona eşlik edecekti. Igarashi Bey Fusajirō’nun çalıştığı şirkette müdürdü. Segoshi’nin bir büyüğü olarak davette yer almasını, Fusajirō rica etmişti. Kız tarafından ise Teinosuke, eşi Sachiko ve Yukiko vardı.</p>

  <p class="bosluk"/>

  <p>Sachiko, davetin bir gün öncesi yanına Yukiko’yu da alarak Itani’nin güzellik salonuna gitti. Ertesi günkü buluşma için saçlarını yaptıracaklardı. Sachiko sadece saçını yaptıracaktı, başka bir işi yoktu. O yüzden önce Yukiko’nun işini halletmelerini istedi. Sırasının gelmesini beklerken Itani bir fırsatını bulup, “Şey...” diye fısıldayarak Sachiko’nun oturduğu yere yaklaştı. “Şey, aslında sizden bir ricam olacaktı.” Itani böyle diyerek Sachiko’nun kulağına doğru eğildi. Tokyo lehçesiyle konuşuyordu. “Böyle bir şey söyleyerek haddimi aştığım için beni bağışlayın lütfen. Yarın pek dikkat çekmeyecek gibi hazırlanmanız mümkün mü?”</p>

  <p>“Aa, bunu elbette biliyorum!” diyen Sachiko’nun sözünü keserek, “Velakin öyle az biraz yetmez. İyice sade olun. Küçükhanım pek güzel fakat biraz zayıf ve de içine kapanık. Sizinle yan yana oturunca bu durum iyice göze batacak. Siz hâlâ çok hoş ve güzel bir hanımsınız. Zaten herkesin dikkatini çekecek birisiniz. Lütfen bir şeyler yapıp edin, yarın on-on beş yaş yaşlı görünmeye çalışın! Mümkün olduğunca dikkatleri küçükhanıma yöneltmeye gayret edin. Yoksa, olacak iş bozuluverir diye endişe ediyorum.”</p>

  <p>Böyle bir şey Sachiko’nun başına ilk kez gelmiyordu. Yukiko görücüye çıktığında defalarca onun yanında olmuştu. Her seferinde, “Ablası ne kadar canlı, hem de ne kadar modern ama kız kardeşi biraz içine kapanık ve mahzun duruyor.” Yahut, “Ablası o kadar genç, canlı gözüküyor ki kardeşini gölgede bıraktı,” sözlerini duymuştu. Hatta bir keresinde gelmemesini bile istemişler, onun yerine büyük ablası Tsuruko’nun katılmasını söylemişlerdi. Sachiko kendisine bu tür şeyler söylendiğinde, “Demek öyle! Bu insanlar Yukiko’nun yüzündeki iyiliği göremiyorlar! Demek benim gibi dışa dönük görünen birini modern buluyorlar öyle mi?” diye konuşmuştu. “Böyleleri artık her yerde var, hiçbir özellikleri de yok! Kendi kız kardeşimi övmek belki biraz tuhaf olacak ama sahiden eski zaman kızları gibi evden dışarı adımını bile atmadan, gözden bile esirgenerek büyütülmüş bir kız o! Yukiko’nun biraz narin, çok zarif o güzelliğini anlayıp takdir edecek, gerçekten isteyecek biri çıkmadıkça kardeşimi vermem,” demiş, Yukiko’yu öve öve bitirememişti. İçten içe kendini beğenmeden de edememişti. Başkalarına bir şey söylemese de, kocası Teinosuke’nin önünde, “Ben yanında olursam Yukiko’ya engel olurum,” diye hafiften böbürlenmişti. Bunun üzerine kocasının, “Öyleyse bir tek ben giderim, sen evde kal,” yahut, “Olmaz, o üzerindeki olmaz! Daha ağırbaşlı giyin! Yine kardeşinin önüne geçiyor diyecekler!” diyerek, makyajını yeniden yaptırttığı, üstünü başını değiştirttiği de olmuştu. Ağzı böyle söylese de, içten içe bu kadar canlı, cıvıl cıvıl bir karısı olduğu için ne kadar mutlu olduğunu Sachiko kocasının gözlerinden anlıyordu.</p>

  <p>Bu iş elbette aile büyükleri olarak memleketteki ablasıyla eniştesinin göreviydi. Fakat genellikle Sachiko memleketteki ablasının yerine bu işi üstlenmek durumunda kalıyordu. Zaten Yukiko da, “Sachiko Ablam gelmezse olmaz,” deyip duruyordu. Bu şekilde katılmak zorunda kaldığı zamanlarda mümkün olduğunca göze batmamaya çalışarak hazırlanırdı. Tüm bu çabasına rağmen günlük kıyafetleri bile çok güzeldi. En sıradan haliyle de olsa çok canlı gözüküyordu. Ne kadar dikkat etse de sonradan defalarca, “Yok hâlâ çok göze batıyorsunuz,” sözlerini işitmişti. Sırf kardeşini gölgede bırakmamak için, Sachiko birkaç kez Yukiko’nun talipleriyle görüşmekten kaçındığı olmuştu.</p>

  <p class="bosluk"/>

  <p>“İyi, tamam anladım. Herkes hep böyle söylüyor! Çok iyi biliyorum. Söylemenize gerek yok. Yarın gerçekten çok sade olacağım.” Sachiko, Osaka lehçesiyle cevap vermişti.</p>

  <p>Bekleme yerinde bir tek Sachiko vardı, duyacak başka kimse yoktu. Ancak hemen yan taraftaki bölmeyi ayıran perde aralık kalmıştı. O bölümde başı mizampli makinesinin içinde oturan, kendilerine dik dik bakıp duran Yukiko’nun yansımasını aynadan görüyorlardı. Itani, Yukiko’nun başında makine olduğu için kendilerini duyamayacağını düşünmüş, rahat rahat konuşmuştu. Fakat ikisinin, aralarında bir şeyler konuştuğunu kardeşi oturduğu yerden görebiliyordu. Ne konuştuklarını merak etmişti herhalde. Gözlerini dikmiş onlara bakıyordu. Sachiko, kız kardeşinin kendi ağız hareketlerinden bir şey anlayacağından endişe edip iyiden iyiye tedirgin olmuştu.</p>

  <p>Buluşacakları gün Yukiko saat üç gibi hazırlanmaya başladı. Kız kardeşleri ona yardım ediyordu. Teinosuke de işinden erken çıkıp gelmişti. Makyaj odasına geçmeleri için onları sıkıştırıp duruyordu. Teinosuke kimononun deseninden aksesuvarlara, saç biçimine kadar pek çok şeyden anlardı. Kadınların bu hallerini seyretmekten keyif duyardı. Hepsinden önemlisi ise kızların zamanı nasıl su gibi harcadıklarını önceki seferlerden biliyordu. Bu konuda dersini almış olduğundan, akşam altı için verdikleri söze vaktinde yetişebilmeleri için onları denetliyordu.</p>

  <p>Etsuko okuldan döner dönmez çantasını salona fırlatıp yukarı çıktı. “Bugün ablam damat beyle tanışacak değil mi?” diye neşeyle içeri daldı.</p>

  <p>Sachiko bunu duyunca irkildi. Aynadan Yukiko’nun yüzünün renginin değiştiğini fark etse de sanki hiçbir şey olmamış gibi konuştu. “Bunu nereden duydun bakayım?”</p>

  <p>“Sabah O-Haru’dan duydum. Öyle değil mi ablacığım?</p>

  <p>“Öyle değil,” dedi Sachiko. “Bugün Itani Hanım beni ve ablanı Oriental Hotel’e davet etti. Oraya yemeğe gideceğiz.”</p>

  <p>“Ama babam da gitmiyor mu?”</p>

  <p>“Baban da davetli.”</p>

  <p>“Etsuko’cuğum.” Yukiko aynaya bakarak konuşuyordu. “Aşağı kadar gidip O-Haru Kalfa’ya biraz gelmesini söyleyebilir misin? Sen tekrar çıkmasan da olur.”</p>

  <p>Etsuko, kendisine şuraya buraya git denildiğinde öyle pek dinlemezdi. Bu sefer Yukiko’nun sesinde sıra dışı bir şeyler hissetmiş olacak ki hemen, “Hı hı,” deyip aşağı gitti. Çok geçmeden, O-Haru çekine çekine, “Beni istemişsiniz efendim,” diye dışarıdan seslenerek, dizlerinin üzerinde sürgülü kâğıt kapıyı yana açtı. Dizlerinin üzerinde oturmaya devam ederek eğilip saygıyla selam verdi. O-Haru, Etsuko’dan bir şeyler duymuş görünüyordu, yüzünün rengi atmıştı. Yaklaşan fırtınayı sezen Teinosuke ve Taeko bir anda ortadan kayboluvermişlerdi.</p>

  <p>“O-Haru Kalfa, sen küçükhanıma bir şey söyledin mi?” Evlerinde kendi aralarında olduğu gibi hizmetçileriyle de Osaka lehçesiyle konuşuyorlardı. Sachiko hizmetlilere bir şey söylediğini hatırlamıyordu. Gizlemek için de öyle özel bir çaba sarf etmediği için şimdi kendinde de hata görüyor, en azından Yukiko’nun önünde O-Haru Kalfa’yı sorguya çekmesi gerektiğini düşünüyordu.</p>

  <p>“Evet, O-Haru Kalfa?”</p>

  <p>“...”</p>

  <p>O-Haru bakışlarını yerden ayırmıyor, ağzından da bir söz çıkmıyordu. Her haliyle sanki, “Çok fena bir şey yaptım efendim,” der gibiydi.</p>

  <p>“Küçükhanıma ne zaman söyledin bakayım?”</p>

  <p>“Bu sabah efendim.”</p>

  <p>“Söylerken aklından ne geçiyordu!”</p>

  <p>“...”</p>

  <p>O-Haru daha on sekiz yaşında bir kızdı. On beş yaşından beri yanlarındaydı. Şimdi kalfaları olmuştu. Artık onu da aileden biri gibi görüyorlardı. En başından beri sadece bir tek ona kalfa diyorlardı. Hatta Etsuko, O-Haru Kalfacığım diyordu. Zaman zaman iyice kısaltıp Haru Kalfam, bile dediği oluyordu. Etsuko her sabah okula giderken Osaka-Kobe arasındaki şehirlerarası yolu geçmesi gerekiyordu. Bu yolda sık sık kazalar olurdu. Onun için Etsuko’yu okula mutlaka biri bırakır, alırdı. Bu işi genellikle O-Haru yapardı. Biraz sıkıştırınca anlaşılmıştı ki, O-Haru sabah okul yolunda Etsuko’ya her şeyi anlatmıştı. Aslında o kadar sevimli bir kızdı ki! Azarlanınca zavallının rengi bir anda soluveriyor, bu haliyle daha da sevimli görünüyordu.</p>

  <p>“Demek ben geçenlerde sizin yanınızda telefonda konuşurken söylediklerime yeterince dikkat etmemişim. Kulak misafiri olduysan bile, gizli kalması gerektiğini de biliyorsundur! Ayrıca bugün bir şey olmadığını da duymuşsundur! Nerede susup nerede konuşman gerekeceğini bileceksin! Öyle daha sonunun ne olacağını bilmediğimiz bir şeyi çocuğun önünde konuşmak olur mu! Ne zamandan beri bu evin içindesin, daha dün gelmedin. Bu kadarını da bil artık!”</p>

  <p>“Üstelik bu ilk de değil!” diye lafa karıştı Yukiko.</p>

  <p>“Her zaman boşboğazlık ediyorsun,” diye devam etti Sachiko. “Hiç söylenmeyecek şeyleri konuşup duruyorsun. Çok fena bir huy bu!”</p>

  <p>İkisinin art arda topa tuttuğu O-Haru, söylenenleri duyup duymadığı bile anlaşılmadan, başı önünde sesi soluğu kesilmiş, kıpırdamadan oturuyordu. “Artık çekilebilirsin,” denildiğinde bile sanki yerine çakılmış gibi öylece kaldı. Ancak, “Git artık!” diye iki-üç kere tekrar edildikten sonra neredeyse hiç duyulamayacak kadar cılız bir sesle özür dileyip oradan ayrıldı.</p>

  <p>Sachiko hâlâ yüzü asık olan Yukiko’ya endişeyle bakarak, “Her zaman söyleyip duruyoruz, nasıl boşboğazlık ediyor böyle!” dedi. “Hep benim dikkatsizliğim yüzünden. Telefonda konuştuklarımı anlamayacakları gibi de söyledim ama... hemen öyle gidip çocuğa yetiştirecekleri hiç aklıma gelmemişti.”</p>

  <p>“Telefon bir yere kadar da, yok kız isteme, yok buluşma derken O-Haru’nun yanında epeyce konuştuk, o zaman da rahatsız olmuştum zaten,” dedi Yukiko.</p>

  <p>“Sahiden öyle mi oldu?”</p>

  <p>“Kaç kere oldu hem de... Biz konuşurken geldiğinde susuyorduk ama dışarı çıkar çıkmaz daha kapının dışındayken yine yüksek sesle konuşuldu hep. Konuşmalarımızı duymuştur mutlaka.”</p>

  <p>Sahiden de, son günlerde Etsuko uyuduktan sonra Sachiko, Teinosuke, Yukiko zaman zaman da Taeko salonda defalarca bir araya gelip bugünkü buluşmayı konuşmuşlardı. O sırada O-Haru yiyecek içecek bir şeyler getirmek için yemek odasından geçip yanlarına geliyordu. Yemek odasıyla salonun arasında sadece üçlü sürgülü kapı vardı. Kapıların arası parmak girecek kadar aralıktı. Yemek odasındaki biri salondaki konuşmaları rahat rahat duyabilirdi. Üstelik gecenin sessizliğinde iyice duyulacağından alçak sesle konuşmaya özen göstermeleri gerekirdi. Doğrusunu söylemek gerekirse hiçbiri buna dikkat etmemişti. Madem Yukiko farkına varmıştı, şimdi değil de o zaman söyleseydi ya! Yukiko zaten hep alçak sesle konuşurdu. Onun özellikle alçak sesle konuştuğunu fark etmemişti Sachiko. Hem bu konuda bir şey söylemezse kim anlayacaktı ki? O-Haru gibi gevezeler kötüydü tamam da, sözcükler ağzından cımbızla çekilir gibi konuşanlar da öyle! Sachiko içinden böyle geçirmeden edemedi. Sonra Yukiko’nun konuşmasındaki mesafeyi fark edince, aslında o zaman yüksek sesle konuşanın Teinosuke olduğunu, Yukiko’nun da eniştesinden çekindiği için bir şey söyleyemediğini, üstelik bu konuda haklılık payı olduğunu da anladı. Gerçekten de Teinosuke’nin sesi çok gürdü, o tür durumlarda en çok duyulan onun sesi olurdu.</p>

  <p>“Yukiko’cuğum böyle bir şeyi fark ettiysen keşke o zaman söyleyiverseydin...”</p>

  <p>“Eh olan oldu artık. Ama bundan sonra o insanların önünde böyle şeyler konuşulmasını istemiyorum. Ben talip çıkıp çıkmamasından rahatsız değilim. Fakat bu sefer de olmadı falan diye ileri geri konuşurlarsa kendimi çok kötü hissederim...”</p>

  <p>Birden Yukiko’nun sesi boğuk boğuk gelmeye başladı, aynadaki yansımasında yüzünden aşağı gözyaşları inmeye başladı.</p>

  <p>“Öyle diyorsun da şimdiye kadar talibin vazgeçtiği hiç olmadı ki! Yukiko’cuğum sen de biliyorsun, seni istediklerinde hep biz olmaz dediğimiz için iş bozulmuyor mu?”</p>

  <p>“Öyle de, onlar öyle anlıyor mu bakalım! Bu sefer de olmadığını duyduklarında, mutlaka ‘yine evde kaldı’ diye dedikodu yapacakları belli!”</p>

  <p>“Tamam artık. Kapatalım bu konuyu. Biz hatalıydık. Bundan sonra dikkat ederiz, tamam mı? Hem yüzün gözün bozulacak.”</p>

  <p>Sachiko aklından, Yukiko’nun yanına gidip makyajını düzeltmeyi geçirdi. Fakat yanına giderse kardeşinin gözyaşlarını hiç tutamayacağından korkup yerinde kaldı.</p>


  <h2 id="sigil_toc_id_9">Onuncu bölüm</h2>

  <p>Bahçede, evin dışında yapılmış müştemilattaki Japon tarzı odayı çalışma odası olarak kullanan Teinosuke, ortalık karışınca oraya kaçıvermişti. Saat dördü geçmiş, hâlâ hanımların hazırlıklarının biteceğine dair bir emare gözükmemişti. Zaman konusunda yavaş yavaş huzursuzlanmaya başladı. Birden bahçedeki aralyanın kurumuş yapraklarının üzerine pıtır pıtır bir şeyler düştüğünü duydu. Çalışma sehpasının üzerinden uzanarak tam karşısındaki sürgülü kâğıt kapıyı yana doğru açtı. Daha demin açık olan gökyüzünün kapandığını, hafiften çiselemeye başlayan yağmur damlalarının belli belirsiz çizgilerle düşmeye başladığını gördü.</p>

  <p>Teinosuke ana binaya koştu. Merdivenlerin ortasına varınca, “Hey, yağmur başladı!” diye bağırarak yukarıdakilere haber verdi. Yukarı çıkar çıkmaz makyaj odasına yöneldi.</p>

  <p>Sachiko pencereden dışarı bakarak, “Ay! Sahiden yağmaya başladı!” diye kocasını onayladı. “Gelip geçici bir sağanaktır,” diye devam etti. “Birazdan diner. Bak hâlâ gökyüzünde yer yer mavilikler var.” Daha o konuşmasını bitirmeden, bakmakta olduğu pencereden görünen Japon tarzı gri kiremit çatı tamamen ıslandı. Yağmurun iyiden iyiye bastırdığı duyuldu.</p>

  <p>“Araba çağırmadıysanız, hemen haber vermek gerek. Saat beşi çeyrek geçe burada olmasını tembih edin! Hava böyle yağmurlu olacaksa ben de kimono yerine ceket pantolon giyeyim. Lacivert olur değil mi?”</p>

  <p>Teinosuke’nin hatırlatmasıyla hemen telefon edip araba çağırdılar. Ne zaman yağmur yağsa Ashiya’da tutulacak tek araba kalmaz, hepsi ortadan kaybolurdu. Üçü de hazırlanmıştı, beklemeye başladılar; saat beşi çeyrek geçti, sonra yirmi geçti; araba bir türlü gözükmedi. Yağmur daha da şiddetlenmişti. Şehirdeki tüm araba duraklarını arayıp sordular. Hepsi aynı cevabı veriyordu: Bugün hayırlı bir gün kabul edildiğinden, onlarca düğün töreni vardı. Üstüne bir de yağmur bastırınca durakta hiç araba yoktu. Durağa araba gelir gelmez hemen yollayacaklardı. Saat beş buçukta evden çıkabilseler doğrudan Kobe’ye kadar arabayla giderler, saat altıda otelde olabilirlerdi. Yarım saat daha geçip gitti. Teinosuke iyice telaşlanmıştı. Itani Hanım onları aramadan, haber vermek gerektiğini düşünerek Oriental Hotel’e telefon etti. Herkes gelmiş, onları bekliyordu. Nihayet saat altıya beş kala bir araba geldi. Tam o sırada yağmur bardaktan boşanırcasına yağmaya başladı. Şoförün tuttuğu kaba saba kâğıt şemsiyenin altında teker teker arabaya doğru koştular. Sonunda üçü de arabaya bindi. Arabaya koşarken ensesinden aşağıya soğuk yağmuru yemiş olan Sachiko, içeri girip de oturunca derin bir nefes aldı. O anda Yukiko’nun bir önceki görücüye çıkışında da yağmur yağdığını hatırladı.</p>

  <p class="bosluk"/>

  <p>“Kusurumuza bakmayın, geciktik!”</p>

  <p>Yarım saat gecikmişlerdi. Teinosuke, otelin vestiyerine eşyalarını bırakmak için yöneldiklerinde, oraya kadar kendilerini karşılamaya çıkan Itani Hanım’ı görür görmez daha selam bile vermeden art arda özürlerini sıralamaya başladı.</p>

  <p>“Bugün uğurlu bir gün olduğundan çok düğün varmış. Bir de üstüne yağmur bastırınca...”</p>

  <p>“Sahiden. Ben de buraya gelirken, kaç gelin arabası gördüm bilseniz!”</p>

  <p>Sachiko ve Yukiko’nun üstlerindekileri vestiyere bırakmasını fırsat bilen Itani kaşıyla gözüyle Teinosuke’ye işaret ederek, “Şey, biraz gelebilir misiniz?” dedi.</p>

  <p>“Birazdan sizi Segoshi Beylerle tanıştıracağım ama şey... önce sormak istediğim bir şey vardı. Kendilerini iyice soruşturdunuz mu, bu konudaki araştırmanız bitti mi acaba?”</p>

  <p>“İşin aslı şöyle, talibin kendisini araştırdık ve öğrendiklerimizden büyük memnuniyet duyduk. Ancak memlekette bizimkiler ailesini araştırıyorlar... O da aşağı yukarı bitmiş, ortada bir sorun görünmüyormuş. Fakat bir yerden haber bekliyorlarmış. Bu nedenle, bir hafta daha beklemenizi rica etmemiz mümkün mü?”</p>

  <p>“Yaa, öyle demek.”</p>

  <p>“Bizim için o kadar uğraştığınız halde bu konuda sizi oyalayıp duruyormuşuz gibi oluyor, kusura bakmayın lütfen. Biliyorsunuz bizim memlekettekiler biraz eski kafalı olduğundan ağırdan alıyorlar. Lütfen emin olun ben sizin nezaketinizin ve desteğinizin farkındayım. Bu konuda tamamen sizin yanınızdayım. Hem öyle eski âdetlere takılıp kaldıkça kızımızın evlilik çağı geçiyor. Talibin kendisi iyi biri olduktan sonra diğer şeylere öyle kafayı takmanın ne gereği var, değil mi efendim? Bendeniz elimden geldiği kadar çabalıyorum; ancak... neyse bir de bu akşamki hallerini görelim. Bakalım birbirlerinden hoşlanacaklar mı? Eğer öyle olursa işler daha da hızlanır, öyle değil mi efendim?”</p>

  <p>Bu konuda Teinosuke, karısı ile daha önce konuşmuştu. <b>Karıkoca</b> ne cevap vereceklerine dair ağız birliği etmeye karar vermişlerdi. Teinosuke, karısıyla sözleştikleri gibi uygun bir şekilde durumu açıklamıştı. Böyle olmasına rağmen söylediklerinin yarısına kendisi de gerçekten inanıyordu.</p>

  <p>İyice geç olmuştu. Lobideki selamlaşma faslını kısa kestiler. Sekizi birden asansöre doluştu, ikinci katta kendilerine ayrılan bölüme çıktılar. Yerlerine geçtiklerinde, masanın iki başına Itani ve Igarashi oturdu. Masanın bir yanında sırasıyla Segoshi, Fusajirō Murakami ve karısı; diğer yanında Yukiko, Sachiko ve Teinosuke vardı. Aslında bir gün önce güzellik salonunda Itani, Sachiko’dan, Segoshi’nin iki yanında Murakami’lerin, Yukiko’nun da iki yanında ablasıyla eniştesinin oturmasını istemişti. Fakat Sachiko bunun tam bir kız isteme havası yaratacağını düşünerek değiştirilmesini talep etmişti. Sonuçta bugünkü oturuş şekline karar vermişlerdi.</p>

  <p>“Hepinize tekrar hayırlı akşamlar dilerim. Efendim burada böyle hep birlikte oturup konuşacağımız aklımın köşesinden bile geçmezken, bakın şu talihe ki bu akşam hep beraberiz...” Söze girmek için uygun bir fırsat kollayan Igarashi, bu girizgâhın ardından bir yandan çorbasını içerken bir yandan da konuya girdi: “Bugün Segoshi’nin memleketinden bir büyüğü olarak burada bulunuyorum. Sizlerin de gördüğü gibi yaşça ondan epey büyüğüm. Öyle onun sınıf arkadaşı falan değilim,” diyerek bir şakayla ortamı yumuşattı. “Memlekette evlerimiz birbirine çok yakın, tahmin edeceğiniz gibi benim burada bulunma sebebim de naçizane bu. Diğer yandan burada sizlerin arasında olmak büyük onur olmakla birlikte açıkçası kendimi bu konuma uygun görmüyorum efendim. İşin aslı, bendenizi karşınıza çıkaran Murakami Bey’den başkası değil. Murakami Bey nasıl desem... ablası Itani Hanım da dobra, dediğini dinleten biridir ama kardeşi de bu konuda ondan hiç aşağı kalmaz. ‘Bugünkü gibi özel bir toplantıya davet edilmişsiniz, hiç kabul etmekten kaçınmak olur mu? Öyle yaparsanız özel bir davet heba olacak! Böyle durumlarda başımızda bir büyüğün olması gerek. Öyle kolay kolay kaçmanıza izin vermem,’ diyerek, bu bir tek saç kalmamış kafamla bendenizi tutup karşınıza getirdi.”</p>

  <p>“Hahahahaha! Ama sayın müdürüm,” dedi Fusajirō gülerek. “Burada olmaktan hiç de şikâyetçi görünmüyorsunuz.”</p>

  <p>“Bu masada müdürüm falan demek olmaz! Bu akşam işleri unutup hoşça vakit geçirelim.”</p>

  <p>Sachiko, genç kızlığında kendi dükkânlarında da böyle şakacı, kel kafalı bir başkâtipleri olduğunu hatırladı. Ticarethanelerin çoğunun anonim şirketlere dönüştüğü bugünlerde “başkâtipler” de artık “müdür bey” olmuşlardı. Geleneksel kimonolar yerine takım elbiseler giymeye; Osaka’lı tüccarların konuştuğu yerel lehçe yerine de artık resmî standart dil olan Tokyo lehçesini konuşmaya başlamışlardı. Ama yine de kafa olarak bir şirketin yöneticisi değil de, bir ticarethanenin elemanı gibiydiler. Eskiden dükkânların çoğunda böyle mütevazı, hoş dilli, ticarethane sahibinin suyuna gitmeyi bilen, insanları güldürüp eğlendiren başkâtipler ya da tezgâhtarlar bulunurdu. Itani de bu akşam ortamı ısıtmak için herhalde özellikle böyle birini davet etmişti.</p>

  <p>Igarashi ve Fusajirō’nun atışmalarını gülümseyerek dinleyen Segoshi, Sachiko’ların resimden tahmin ettikleri tipte biriydi. Ancak resimdekinden daha genç görünüyordu otuz yedi-otuz sekiz yaşlarından fazla göstermiyordu. Eli yüzü düzgün biriydi. Öyle özel bir çekiciliği yoktu. Dümdüz, tam Taeko’nun söylediği gibi “vasat” bir görünüşü vardı. Boyu bosu, kıyafetleri hatta kravat seçimine kadar her şeyi sıradandı. Görünüşünde Paris’te bulunmuş olduğunu belirtecek hiçbir emare yoktu. Yine de öyle rahatsız edici bir tarafı bulunmuyordu. Her haliyle sağlam ve istikrarlı bir şirket çalışanı gibiydi.</p>

  <p>Teinosuke talibin bu haliyle ilk sınavı atlattığını düşünerek, “Segoshi Bey, Paris’te kaç yıl bulundunuz?” diye sordu. O da evde konuştukları Osaka lehçesiyle konuşmayı bırakmış, ortamın gerektirdiği gibi standart Japonca olan Tokyo lehçesi ile konuşmaya başlamıştı.</p>

  <p>“İki yıl kaldım ama bu çok eski hikâye.”</p>

  <p>“Öyle mi, ne kadar oldu?”</p>

  <p>“On beş-on altı yıl kadar oluyor. Okulu bitirir bitirmez gitmiştim.”</p>

  <p>“Yani mezun olur olmaz şimdiki işinize girdiniz, öyle mi?”</p>

  <p>“Hayır efendim, öyle olmadı. Şimdiki şirketime Paris’ten döndükten sonra girdim. Fransa’ya gidişimin öyle belirli bir sebebi yoktu. Nasıl desem? Aslında o zamanlar babamı yeni kaybetmiştim. Bir servet değildi belki ama elime rahatça kullanabileceğim bir miktar para geçmişti; o sayede gidebildim. Asıl amacım hem Fransızcamı geliştirmek hem de oradaki iş imkânlarına bakmaktı. Kendimce kafamda böyle şeyler kurmuştum. Fakat sonuçta hiçbirini gerçekleştiremedim. Sadece Fransa’yı gezip gelmiş oldum.”</p>

  <p>Fusajirō araya girerek, “Bizim Segoshi biraz farklıdır,” dedi. “Herkes Paris’e gidince hiç dönmek istemez. Bizim Segoshi ise Paris denilen o şehre karşı tam bir hayal kırıklığı hissetmiş. Memleket hasretine dayanamayınca döndü geldi.”</p>

  <p>“Sahi mi? Neden?”</p>

  <p>“Sebebini kendime bile açıklayamıyorum. Belki, gitmeden önceki beklentilerim çok yüksekti.”</p>

  <p>Igarashi şakayla karışık, “Paris’e gidip orada buraların güzelliğini anlayıp dönmek hiç de o kadar küçümsenecek bir şey değil! Segoshi, her şeyiyle Japonvari bir hanım istemen de bundan mı kaynaklanıyor?” dedi. Bir yandan da masanın diğer ucunda utangaç utangaç önüne bakarak oturan Yukiko’ya şöyle bir bakış attı.</p>

  <p>“Geri dönmüş olsanız da, şimdi çalıştığınız şirkete girdiğiniz için Fransızcanız epeyce gelişmiştir değil mi?” diye sordu Teinosuke.</p>

  <p>“Ne yazık ki öyle değil,” diye cevap verdi Segoshi. “Evet şirketim bir Fransız şirketi fakat çalışanların çoğunluğu Japon, birkaç yönetici dışında Fransız yok.”</p>

  <p>“Öyleyse pek Fransızca konuşma fırsatı bulamıyorsunuz, öyle mi?”</p>

  <p>“Eh işte MM gemisi geldiğinde işler için gidip konuşuyorum. Bir de ticari yazışmaları yapıyorum.”</p>

  <p>Itani, “Küçükhanım, hâlâ Fransızca öğrenmeyi sürdürüyor musunuz?” diye lafa girdi.</p>

  <p>“Şey... sadece ablama derslerinde eşlik ediyorum.”</p>

  <p>“Mualliminiz Japon mu, Fransız mı?”</p>

  <p>“Fransız...” diye başladı Yukiko. Sachiko onun cümleyi tamamlamasına fırsat vermeden atıldı:</p>

  <p>“... ama Japon bir beyle evliymiş,” diye ekledi.</p>

  <p>Normal zamanlarda bile insan içinde konuşmaktan çekinen Yukiko, böyle bir ortamda, hele bir de Osaka lehçesi değil de Tokyo lehçesi ile konuşması gereken böyle bir durumda iyice kendine güvenini yitiriyor, cümlenin sonunu getiremiyordu. Sachiko’nun da Tokyo lehçesi konuşurken dilinin dönmediği yerler oluyordu, yine de Osaka aksanını belli etmemeye çalışarak oldukça da doğal bir şekilde konuşmayı başarıyordu.</p>

  <p>“Peki o Fransız hanım Japonca konuşabiliyor mu?” Segoshi doğrudan Yukiko’nun yüzüne bakarak sormuştu.</p>

  <p>“Şey, başlarda konuşamıyordu ama sonraları konuşabilmeye başladı. Son zamanlarda çok iyi konuşuy...”</p>

  <p>“Ama Japonca konuşması dersler için pek iyi olmuyor efendim,” diye Sachiko yine atılıp kardeşinin sözünü keserek konuşmaya başladı. “Dersler sırasında asla Japonca konuşmayacağına söz vermişti. Fakat tam öyle olmuyor, ağzından Japonca kaçıveriyor.”</p>

  <p>“Yan odadan derslerini duyuyorum bazen. Üçü de hep Japonca konuşuyor,” diye Teinosuke de lafa karıştı.</p>

  <p>Sachiko düşünmeden Osaka lehçesiyle konuşuverdi: “Ay, yok öyle bir şey!” dedi kocasına bakarak. “Fransızca konuşuyoruz! Senin olduğun yerden duyulmuyordur”</p>

  <p>“Evet öyle. Fransızca da konuşuyorlar. Ama Fransızca konuşurken öylesine utanıyorlar ki sesleri kısılıyor. Yan odadan duymak mümkün değil! O şekilde ne kadar çalışırlarsa çalışsınlar kendilerini geliştiremezler. Hanımların aldığı lisan dersi bu kadar oluyor efendim.”</p>

  <p>“Ay, ne harika konuşuyorsun! Fakat biz tüm zamanımızı sadece dil öğrenmek için harcamıyoruz. Japonca konuştuğumuzda yemek tarifleri alıyoruz, Fransız pastalarının nasıl yapıldığı öğreniyoruz, örgü modellerinden bahsediyoruz. Hani geçenlerde ondan öğrenip yaptığımız ahtapotu pek sevmiştin. Sen kendin bana, ‘Böyle şeyleri daha çok öğren,’ demedin mi?”</p>

  <p>Çiftin arasındaki bu küçük atışma herkesi güldürmüştü.</p>

  <p>Fusajirō’nun eşi, “Ahtapot mu,” diye sorunca, ahtapotu domates ve biraz da sarmısakla çeşnilendirerek yapılan Fransız yemeğinin tarifi gündemi bir süre meşgul etti.</p>


  <h2 id="sigil_toc_id_10">On birinci bölüm</h2>

  <p>Sachiko deminden beri, Segoshi’yi takip ediyordu. Önüne konulan içkileri ardı ardına deviriyor, yine de hiçbir sarhoşluk emaresi göstermiyordu. Daha da devam edebilecek gibiydi. Fusajirō içmeye öyle pek alışkın gözükmüyordu. Igarashi’nin de içkiden yüzü gözü kıpkırmızı olmuştu. Garson her geldiğinde elini iki yana sallayarak, “Daha almayayım,” diyordu. Diğer yandan Segoshi ve Teinosuke iyi bir ikili olmuşlardı. Onca içmiş oldukları ne yüzlerinden anlaşılıyordu ne de davranışlarından. Itani’nin söylediğine göre, Segoshi öyle her akşam içmezmiş ama içkiyi sevmediği de söylenemezmiş. Bir vesile olduğunda iyi içermiş. Sachiko’lar da, annelerini erken kaybeden babalarının son yıllarında her akşam içki masasında ona eşlik etmişlerdi. Bu nedenle memleketteki ablaları Tsuruko başta olmak üzere hepsi içmeye bir parça olsun alışıktılar. Şimdi ailenin başına geçmiş olan enişteleri Tatsuo da, Teinosuke de içmeyi severlerdi. Belki tüm bunlardan dolayı Sachiko’ya hiç içmeyen bir erkeğin sanki bir şeyleri eksikmiş gibi geliyordu. İçmesini bilmeyen, ayyaş biri elbette söz konusu bile olamazdı. Yine de içkiden keyif alan bir koca her zaman daha iyiydi. Yukiko bu konuda bir şey söylemiş değildi. Fakat Sachiko kendi hislerini bildiğinden, kız kardeşinin de içten içe böyle hissettiğini düşünmüştü. Yukiko gibi ne düşündüğünü hep kendine saklayan, öylece susup içine kapanan bir insanın arada bir içki içerken olsun kocasına eşlik ederek azıcık rahatlaması gerekiyordu. Yoksa karıkoca iyice bunalırlardı. Yukiko’nun huyu böyle olduğuna göre, bu kadarcık olsun yapmazsa belki kocasının da içi iyice kararır, tahammül edemezdi. Hani olur da Yukiko içki içmeyen biriyle evlenirse hali nasıl olurdu! Bu aklına gelince Sachiko kardeşi için üzülmeden edemiyordu. Bu düşünceyle Yukiko’nun o akşam da içine kapanıp susmasına fırsat vermemeye çalıştı:</p>

  <p>“Yukiko’cuğum, bir parça içsen...” diye fısıldayarak Yukiko’nun önünde duran beyaz şarabı gözleriyle işaret etti. Ona yol göstermeye çalışarak kendisi de biraz içti. “Küçükhanıma biraz şarap koyabilir misiniz?” dedi garsona alçak sesle.</p>

  <p>Segoshi’nin içki içişini gören Yukiko da cesaretini toplamış gibiydi. Biraz daha rahat, keyifli olabilmek için dikkat çekmemeye çalışarak arada içkisinden bir yudum alıyordu. Ama öyle çakırkeyif olamıyordu; içki sadece yüzünün kızarmasına sebep oluyordu. Üstelik yağmurdan ıslanmış ayakları da hâlâ sırılsıklamdı. Bu durumda kendisini çok rahatsız hissediyordu.</p>

  <p>Onun bu halini deminden beri fark etse de, görmezlikten gelmeye çalışan Segoshi sonunda, “Yukiko Hanım beyaz şarap mı seversiniz?” diye sordu.</p>

  <p>Yukiko gülümseyerek başını önüne eğiverdi.</p>

  <p>“Evet, en fazla bir-iki kadeh içer, o kadar,” diye onun yerine Sachiko cevap verdi. “Sizin içkiye epey dayanıklı olduğunuzu görüyorum Segoshi Bey. Ne kadar içebileceğinizi merak ettim açıkçası.”</p>

  <p>“Bir-iki şişe kadar içebilirim herhalde.”</p>

  <p>“Peki söyle bakalım, içince gizli kalmış yeteneklerin ortaya çıkar mı?” diye takıldı Igarashi.</p>

  <p>“O açıdan biraz sıkıcıyım. En fazla çenem düşer o kadar.”</p>

  <p>“Biraz da küçükhanımdan konuşalım. Yukiko Hanım’ın özel bir yeteneği var mı?”</p>

  <p>“Küçükhanım piyano çalıyorlar,” diye Itani cevap verdi. “Makioka’lar ailece Batı müziğinden hoşlanıyormuş.”</p>

  <p>“Yok canım sadece Batı müziği değil...” dedi Sachiko. “Çocukluğumuzda <i>koto</i> öğrenmiştik. Bu aralar tekrar başlayayım diyorum. Hem en küçük kardeşimiz de geleneksel Japon dansları yapıyor, Yamamura dans derslerine başladı. Bu sayede <i>koto</i> müziğini ve <i>jiuta</i> şarkılarını duymak için de çok fırsatım oluyor.”</p>

  <p>“Demek en küçük hemşireniz Koisan geleneksel dans icra ediyor, öyle mi?”</p>

  <p>“Evet öyle. Dışarıdan bakan biri onun tam bir <i>haikara</i> yani Avrupai kızlardan biri olduğunu düşünür. Fakat son zamanlarda tekrar çocukluğunda ilgilendiği şeylere yöneldi. Çok becerikli bir kız, bu kadar iyi dans etmesinin sebebi çocukluğunda öğrendiği şeyleri hatırlaması belki de...”</p>

  <p>“Ben bu konunun uzmanı falan değilim ama Yamamura dansının çok hoş bir şey olduğunu söyleyebilirim. Her bir şeyde Tokyo’yu taklit etmek çok iyi bir şey değil efendim! Bizim buralara has geleneksel sanatlarımızı daha popüler hale getirmeliyiz!”</p>

  <p>“Aa, evet evet! Dışarıdan tahmin edilmese de bizim müdür bey de... yok öyle olmayacaktı... Igarashi Bey demem gerekiyordu...” diye Fusajirō başını iki yana sallayıp kendi söylediğini düzelttikten sonra devam etti:” <i>Utazawa</i> şarkısı söylemekte Igarashi Bey’in üstüne yoktur. Zaten yıllardır kendini buna adamıştır.”</p>

  <p>“Evet ama bu tür bir şey öğrenmeye başlayınca...” diye araya girdi Teinosuke. “Igarashi Bey gibi bu işin ehli olunca farklıdır tabii de, ilk başlarda insan hiç düşünmeden şarkılarını söylerken kendisini dinleyecek birilerini arıyor. Sonra da soluğu <i>geisha</i>’ların olduğu <i>chaya</i>’larda alıveriyor.”</p>

  <p>“Evet, evet. O açıdan haklısınız. Evde hakkıyla icra edememek Japon müziğinin kötü tarafı... tabii bendeniz tamamen farklıyım. Asla hanımlar bana hayran olsun gibi bir hevesle bunları öğrenmeye başlamadım. Bu konularda son derece katı biriyimdir zaten. Değil mi Murakami?” diye sordu Fusajirō’ya soyadıyla hitap ederek.</p>

  <p>“Tabii demir ticareti yapıyor, zaten o yüzden demir kadar katıdır,” diye şakalaştı Fusajirō da.</p>

  <p>“Ha ha ha ha!.. Şimdi aklıma geldi,” diye konuşmayı sürdürdü Igarashi, “hanımlara sormak istediğim bir şey vardı. Siz hanımların her zaman yanınızda bulundurduğunuz, <i>konpakt</i> diye bir şey var ya, hani küçük bir metal kutucuk, onun içindeki toz gibi şey sadece beyaz yüz pudrası mıdır efendim?”</p>

  <p>“Evet öyle, yüz pudrası,” diye Itani soruyu cevapladı. “Niçin sordunuz efendim?”</p>

  <p>“Aslında şöyle: Bir hafta kadar oluyor; bir gün Osaka trenine binmiştim. Tesadüf bu ya yanımda, rüzgârın geldiği tarafta, gayet güzel giyinmiş, makyajı yerinde bir hanım oturuyordu. Çantasından <i>konpakt</i> çıkarıp açtı. Burnunun üstüne pat pat diye sürdü. Tam o sırada üzerinize afiyet bir hapşırmaya başladım! Art arda üç-dört kere hapşırdım herhalde. O şeyin böyle bir etkisi var mı diye merak etmiştim efendim o yüzden sordum.”</p>

  <p>“Ha ha ha ha ha! O sırada sizin burnunuza bir şey olmuş olmasın. <i>Konpakt</i>’tan mıdır bilemem ki!”</p>

  <p>“Bir kere olsa tesadüf derdim efendim. Ancak başıma daha önce de böyle bir şey gelmişti. İkinci kez olunca aklıma takıldı.”</p>

  <p>“Aa, haklısınız efendim,” diye Sachiko da katıldı. “Ben de trende <i>konpakt</i> açıp pudra sürdüğümde yanımdakinin hapşırdığı oluyor! Belki iki-üç kere başıma geldi. Bana kalırsa iyi kalite, kokulu beyaz pudralar böyle yapıyor olabilir.”</p>

  <p>“Sahiden öyle! Yok geçen seferki değildi de, acaba bir önceki seferki hanım siz olmayasınız!” dedi Igarashi şakalaşarak.</p>

  <p>“Sahiden... öyle olmuş olabilir. Yaptığım nezaketsizliği mazur görün lütfen,” dedi Sachiko da şakayı sürdürerek.</p>

  <p>“Bendeniz böyle bir şeyi ilk kez duyuyorum,” dedi Fusajirō’nun hanımı aynı neşeli havayı sürdürerek. “O zaman bir kere de kaliteli bir pudrayla deneyeyim bakalım!”</p>

  <p>“Şaka yapmıyorum efendim! Eğer bu iş yayılırsa fena olur! Hanımlar lütfen bundan sonra rüzgârın gittiği tarafta birileri oturuyorsa, istirham ediyorum <i>konpakt</i>’ınızı kullanmayınız efendim! Şimdi Makioka Hanım’la bizzat tanıştığımızdan elbette sorun etmiyorum,” dedi Sachiko’yla şakalaşarak “... ama trendeki hanım beni iki-üç kez hapşırttı yine de hiç bilmezden geldi! Ne büyük nezaketsizlik değil mi efendim!”</p>

  <p>“Aa, bakın aklıma ne geldi!” dedi Sachiko. “Hani bazı erkek kıyafetlerinin yakasındaki telayı at kılından yapıyorlar ya efendim, benim en küçük kız kardeşim ne zaman trende adamların takım elbiselerinin yakasından öyle bir at kılı çıktığını görse, içinden tutup yolmak geliyormuş.”</p>

  <p>“Aa ha ha haaa!”</p>

  <p>“Aa ha ha haaa!”</p>

  <p>Itani de, “Bendeniz de, çocukken pamuk yer yatağının dikişleri arasından pamuklar çıktığında, onları nasıl çekip çıkarmak istediğimi pek iyi hatırlıyorum efendim,” dedi aynı şakacı havayla.</p>

  <p>“İnsanların tuhaf tuhaf huyları var değil mi? İnsan biraz içip de çakırkeyif olunca, bilmediği bir kapının zilini çalıp kaçmak aklına geliyor. Ya da hani tren peronlarında ‘Lütfen bu zile dokunmayın’ yazar ya, insanın içinden inadına zile basmak geliyor, basarsa ne olacağını merak ediyor. Öyle zamanlarda insan bu tür şeylere yaklaşmayayım diye kendini tutmaktan bitap düşüyor.”</p>

  <p>“Ha ha ha! Sahiden bu gece pek güldük!” dedi Itani derin bir nefes alarak. Yemek bitmiş, meyveler getirilmişti ama anlaşılan onun söyleyecekleri henüz bitmemişti: “Makioka Hanım,” diye başladı Sachiko’ya dönerek, “konuyu değiştirmiş olacağım ama son zamanlarda genç ev hanımları, tabii siz de gençsiniz de sizden bir kuşak genç olanlardan, daha evleneli iki-üç yıl olmamış, yirmili yaşlarındaki ev hanımlarından bahsediyorum. Bu hanımlar, nasıl desem, ev ekonomisinde de, çocuk yetiştirmekte de gerçekten çok fenni ve çok akıllı insanlar. Bu durum bendenize kendimi tamamen farklı bir asrın insanı gibi hissettiriyor.”</p>

  <p>“Sahiden de söylediğiniz gibi efendim. Kız okullarının müfredatı bile bizim zamanımıza göre çok değişti. Ben de genç ev hanımlarını gördüğümde, artık zaman değişti diye içimden geçirmeden edemiyorum.”</p>

  <p>“Genç kızlığında memleketten yanıma alıp okuttuğum bir yeğenim var. Kobe Kız Okulu’ndan mezun ettik. Yakınlarda evlendi. Osaka-Kobe arasında Kōroen’de bir evleri var. Eşi Osaka’da bir şirkette çalışıyor. Aylık doksan yen alıyormuş, ikramiyeleri de oluyormuş, ek olarak ailesi memleketten otuz yen kadar gönderiyormuş. Hepsini hesap edince aylık yüz elli-yüz altmış yenle hayatlarını sürdürmek zorundalar. Açıkçası, nasıl idare ediyorlar diye endişe ediyordum. Bir gidip baktım. Ay sonunda eşi aldığı doksan yeni getiriyor, hemen bu parayı gaz, elektrik, üst baş, el harçlığı falan diye bölüp zarflara koyuyorlar. Böylece o ayın harcamalarını düzenleyebiliyorlarmış. Aslında ucu ucuna yaşıyor olmalılar ama efendim bendenizi bir akşam yemeğine çağırdılar; dört dörtlük bir sofra hazırlamışlar. Evlerinin içi de öyle dökülmüyordu, çok akıllıca döşemişler. Ama gelin görün ki, bir yandan da hiç edep adap bilmiyormuş efendim. Birlikte Osaka’ya gittiğimizde bozuk para çantamı kendisine verip tren bileti almasını istemiştim. O da çok kullanımlık biletlerden alıp üstünü kendine sakladı. Bu yaptığına hem alındım hem kızdım. O zamana kadar bir sıkıntıları var mı diye gözüm sürekli üzerlerinde olurdu. Boşuna endişe ediyormuşum meğer. Kendi aptallığımdan utandım.”</p>

  <p>“Haklısınız efendim. Bugünlerde yaşını başını almış kişiler gençlerden daha çok müsrif davranıyorlar,” diye onayladı Sachiko. “Komşumuz olan genç bir anne var. İki yaşlarında kadar bir kız çocuğu var. Geçenlerde bir sebepten kapıdan uğramıştım, beni içeri buyur etti. Ben de kırmayıp girdim. Evlerinde hizmetçileri bile olmamasına rağmen her yer derli topluydu. Bildiğim, bu tür hanımların evleri Batı tarzında döşelidir, sandalyede, koltukta otururlar. Evin içinde bile kimono yerine, Batı tarzı kıyafetler giyerler, öyle değil mi efendim? Bu hanım da her zaman öyle Avrupai kıyafetler giyinir. O gün gittiğimde, odanın ortasında bebek arabası duruyordu. Bebek, arabadan düşmeyecek şekilde dikkatle konulmuştu. Bebeği biraz seviyordum ki, ‘Kusura bakmayın bebeği biraz size emanet edebilir miyim, hemen bir çay koyup geleceğim,’ diyerek bıraktı gitti. Bir süre sonra elinde İngiliz çayı ile çıkageldi. O arada bebek için de sütün içine ekmek koymuş, ısıtmış; onu da getirmişti. ‘Size de zahmet oldu, buyurun bir bardak çay alın,’ dedi. Ben de artık işi bitti yerine yerleşti, diye düşünüyordum, kol saatine bakıp, ‘Aaa Chopin başlıyor. Hanımefendi siz de dinlemek istemez misiniz?’ diye sordu. Arkasından da radyonun düğmesini çevirdi. Bir yandan müzik dinlerken bir yandan da boş durmuyor, kaşıkla bebeğe süt içiriyordu. Zamanı ziyan etmeden, hem müzik dinleyip hem misafir ağırlayıp hem de çocuğunu besleyerek her şeyi bir arada halledebildiğini görünce, ‘Sahiden pek akıllı,’ dedim kendi kendime. Yaptığı ne akıllıca bir şey!”</p>

  <p>“Efendim, çocuk yetiştirme şekli de artık iyice değişti değil mi?”</p>

  <p>“O hanım da böyle söylüyordu. Kendileri, çocuğu kucağa alıştırmadan büyütmeye çalışıyorlarmış. Annesi ara sıra torununu görmek için uğruyormuş. Bunda bir şey yok elbette. Fakat, ‘Büyükler geldiklerinde düşünmeden hemen kucaklarına alıveriyorlar’ diyordu. Çocuk buna alışıvermiş, kucağa alınmadığında ağlamaya başlamış. ‘Tekrar eski şekline alıştırana kadar canım çıktı efendim,’ diye anlatıyordu.”</p>

  <p>“Sahiden siz söyleyince aklıma geldi, bebekler de eskisi kadar ağlamıyor artık efendim. Çocuk düşüp yuvarlansa bile eğer kendi başına kalkabiliyorsa, hemen yanına gidip kaldırmıyorlar, kucaklarına almıyorlar. Annesi sanki hiçbir şey olmamış gibi yürümeye devam edince, çocuk da kendi başına kalkıyor, onun arkasından gidiyor, değil mi efendim?”</p>

  <p>“...”</p>

  <p>“...”</p>

  <p>Yemek bitti. Aşağıya lobiye indiler. Itani, Teinosuke’lere, eğer bir mahzuru yoksa talibin on beş-yirmi dakika kadar hanım kızla baş başa görüşmek istediğini söyledi. Yukiko’nun da bir itirazı olmayınca, ikisi baş başa bir köşeye çekilip konuşmaya başladılar. Bu arada diğerleri de havadan sudan konuşmaya devam ettiler.</p>

  <p>Onlardan ayrıldıktan sonra, dönüşte arabada Sachiko artık kendi kendilerine kalmalarının rahatlığıyla Osaka lehçesiyle, “Segoshi Bey’le neler konuştunuz?” diye sordu.</p>

  <p>“Bir sürü şey sordu ama...” dedi Yukiko eveleyip geveleyerek, “... öyle önemli bir şey konuşmadık...”</p>

  <p>“Belki de nasıl birisin diye seni şöyle bir yokladı, olamaz mı?”</p>

  <p>“...”</p>

  <p>Önlerinde inceden yağmur yağıyordu, bahar yağmuru gibi usul usul. Yukiko, yemekte içtiği şarap sanki daha yeni kanına karışmış gibi hissediyordu, yanaklarını ateş basmıştı. Osaka-Kobe Karayolu’nda ilerleyen arabanın penceresinden içkinin de tesiriyle hafiften parlayan gözleriyle ıslak taşlara yansıyan farların yarattığı sonsuz ışık oyununa büyülenmiş gibi bakıyordu.</p>


  <h2 id="sigil_toc_id_11">On ikinci bölüm</h2>

  <p>Ertesi günün akşamı Teinosuke eve döner dönmez, “Bugün Itani Hanım ofise uğradı,” dedi Sachiko’ya bakarak.</p>

  <p>“Daha dün görüşmedik mi? Niye tekrar kalkıp ofise geldi acaba?”</p>

  <p>“Aslında sana sormak istediği şeyler varmış. Bugün Osaka’da bir işi varmış. Seninle konuşmayı beklemek yerine benimle konuşmanın işleri daha hızlı halledeceğini düşünmüş. ‘Böyle haber vermeden geldiğim için özür dilerim, size sormak istediğim şeyler vardı,’ diyerek çıkıp geldi.”</p>

  <p>“Ne konuşacakmış?”</p>

  <p>“Genelinde iyi şeyler söyledi. Neyse... benimle bir geliversene.”</p>

  <p>Teinosuke konuşmaları duyulmasın diye karısını bahçedeki müştemilatta, çalışma odası olarak kullandığı yere götürüp anlatmaya başladı.</p>

  <p>Itani’nin söylediğine göre dün akşam Teinosuke’ler ayrıldıktan sonra, diğerleri yarım saat kadar daha kalıp konuşmuşlardı. Segoshi bu işe çok hevesli görünüyormuş. Itani, Teinosuke’ye şunları demişti: “Lütfen bu söylediklerini mazur görün efendim ama Segoshi Bey’in küçükhanımın sağlığı konusunda bazı endişeleri varmış. Küçükhanımın biraz narin, dayanıksız gibi görünmesi aklına takılmış. Bir hastalığı falan olmasından endişelenmiş. Efendim, ayrıca kardeşim Fusajirō da geçenlerde küçükhanım hakkında araştırma yaparken kız okulunda karnesini göstermişler. Biraz fazla devamsızlığı olduğu kardeşimin dikkatini çekmiş. Acaba okul yıllarında sık sık hastalanır mıydı?” Itani bunun için gelmişti.</p>

  <p>Teinosuke, Yukiko’nun okul yıllarını ve devamsızlığının sebebini kendisinin bilmediğini, bu nedenle karısına ya da Yukiko’ya sormadan bir şey söylemesinin mümkün olmadığını belirtmişti. Kendisini tanıdığından beri Yukiko’nun hastalık denilebilecek bir şey geçirmediğini anlatmıştı. “Evet, çıtı pıtı, ince kemikli, zayıf olduğu aşikâr zaten. Güçlü kuvvetlidir diyemem. Yine de gribe çok az yakalanır, bu açıdan dört kardeşin içinde en dayanıklısıdır. Fiziksel dayanıklılık konusunda da memleketteki ablasını saymazsak ilk sırada olduğuna ben şahidim,” diye konuşmuştu. Ardından da, “Daha önce de onun zayıf görünüşüne bakıp verem olmasından şüphelenenler oldu, böyle endişe etmenize hak veriyorum efendim. Eve döner dönmez hem Yukiko’ya soracağım hem de memlekettekilerden izin alarak sizin içinizi rahat ettirmek için Yukiko’nun doktor muayenesinden geçmesi için uğraşacağım,” diye söz vermişti. Yapabilirse akciğer röntgenini de kendilerine göstermeye çalışacağını söylemişti. Böyle dediğinde, Itani, “Yok yok! O kadarını yapmanıza gerek yok. Herkesin içini rahat ettirecek bir açıklama yeterli olur,” demişti. Teinosuke ise, ‘Yok, olmaz bu tür şeyleri açıklığa kavuşturmak daha iyi. Her ne kadar ben kefilim desem de, henüz bir doktorun fikrini almadık. Hem bu da bir vesile olur. Böyle yapmak her iki tarafın da içini rahatlatacaktır. Memlekettekilerin de benim gibi düşüneceğine inanıyorum. Ciğerlerinde bir şey olmadığını bilmek sizin de içinizi rahatlatacaktır,” cevabını vermişti.</p>

  <p>Karısına bunları anlatan Teinosuke şöyle devam etti: “Hem olur da bu olay evlilikle sonuçlanmazsa bile, bundan sonra soracaklar için de elimizde bir röntgen olması iyi olur. Yapılan şey boşa gitmez. Memlekettekilerin de farklı düşüneceğini sanmıyorum. Hemen yarın Yukiko’yu Osaka’ya götürüp röntgen çektirsek nasıl olur?” diye önerdi.</p>

  <p>Bunları konuştuktan sonra Teinosuke karısına, “Ha, sahi! Okulda niye o kadar çok devamsızlığı vardı? Hasta mıydı yoksa?” diye sordu.</p>

  <p>“Yok öyle bir şey. O zamanlar kız okulları şimdiki gibi işi sıkı tutmuyorlardı. Babam da okulu boş verip tiyatroya falan götürüyordu bizi. Benim devamsızlığıma baksanız, Yukiko’nunkinden bile daha çoktur.”</p>

  <p>“Eğer sebep buysa, röntgen çektiriverelim. Yukiko rıza gösterir değil mi?”</p>

  <p>Sachiko kocasının sorusuna cevap vermeden aklına takılan şeyi sordu: “Osaka’da iyi bir yer bulabilir miyiz ki? Doktor Kushida yapsa?”</p>

  <p>“Aa, böyle deyince hatırladım, bir şey daha vardı... şu leke meselesi...” dedi Teinosuke, kendi sol gözünün kenarını işaret ederek. “Konusu geçmiş. Itani, ‘Benim hiç dikkatimi çekmedi ama erkekler her şeye inceden inceye bakmışlar anlaşılan. Geçen gece siz gittikten sonra, ‘Küçükhanımın sol gözünün üstünde belli belirsiz bir leke var, diye konuştular,’ dedi. Itani’nin anlattığına göre, biri bundan bahsedince bir başkası da, ‘Ben de öyle gördüm,’ demiş, bir başkası da, ‘Yok canım ışıktan öyle görünüyor,’ diye cevap vermiş. Her kafadan bir ses çıkmış. Bana gerçekten orada leke olup olmadığını sordu.”</p>

  <p>“Dün ben de biraz gözüktüğünü fark ettim. İçimden de, ‘Ne şanssızlık,’ demiştim. Demek sahiden sorun olmuş?”</p>

  <p>“Öyle çok önemsemiş gibi gözükmüyorlar ama...”</p>

  <p>Yukiko’nun sol gözünün kenarında, daha detaylı söylemek gerekirse, gözkapağı ile kaşının arasında, zaman zaman bir leke belirip kayboluyordu. Teinosuke’ler durumu fark edeli daha altı ay bile olmamıştı. Teinosuke ilk fark ettiğinde Yukiko’nun yüzünde ne zamandan beri öyle bir şey olduğunu sormuştu. Sachiko da aynı sıralarda fark etmişti durumu, önceden öyle bir şey yoktu. Sürekli bir şey değildi, hani özellikle dikkat edip bakıldığında bile görünmeyecek kadar belirsizleştiği, tamamen yok olduğu oluyordu. Sonra daha bir hafta bile geçmeden iyice belirgin bir şekilde tekrar ortaya çıkıyordu. En sonunda Sachiko, belirip kaybolmasının menstrüasyonuyla ilgili olabileceğini fark etti. Böyle bir şeyin Yukiko’yu nasıl etkileyeceği aklına takıldı. Ne de olsa kendi vücuduydu. Herkesten önce durumu kendisi fark etmiş olmalıydı. “Böyle bir şey psikolojisini bozmasa bari,” diye endişelenmişti. Aslında Yukiko’nun bir türlü evlenemiyor olmasından hiç de hoşnutsuz görünmediği bir gerçekti. Bunun sebeplerinden biri içten içe güzelliğinden emin olmasıydı. Birdenbire orada öyle bir leke çıkması onu nasıl etkilerdi acaba? Sachiko böyle bir endişe duyduğu halde, Yukiko’ya sormak gibi bir düşüncesizlik yapmayı aklından bile geçirmiyordu. Arada bir Yukiko’nun yüzünden ne hissettiğini anlamaya çalışmakla yetinmişti. Oysa dışarıdan bakıldığında ne düşündüğü anlaşılmıyor, böyle bir şeyin ya hiç farkında değilmiş ya da hiç önemsemiyormuş gibi görünüyordu. Taeko bir gün, “Ablacığım bunu gördün mü?” diyerek elinde iki-üç ay önce yayımlanmış bir kadın dergisiyle geldi, Sachiko’ya gösterdi. Şöyle bir göz attığında, kardeşinin, o eski dergide okuyucuların kişisel sorunlarıyla ilgili akıl danıştıkları bir bölümü gösterdiğini anladı. Henüz evlenmemiş yirmi dokuz yaşında bir hanım, Yukiko’nunkiyle benzer bir konuda sorusunu yazmıştı. Yazdığına göre, o hanım da son zamanlarda böyle bir şey olduğunu fark etmişti. Onda da leke, bir ay içinde hafifleyip yok oluyor, sonra tekrar ortaya çıkıyordu. Genellikle de menstrüasyon sırasında daha belirginleşiyordu. Cevabı okuduklarında şöyle yazdığını gördüler: “Sizin sorununuz evde kalmış kızlarda çok sık görülen psikolojik bir rahatsızlık. Endişe edilecek bir şey yok. Genellikle evlendikten bir süre sonra geçer. Eğer geçmezse biraz kadınlık hormonu iğnesiyle düzelebilecek bir şey.” Sachiko bunları öğrendiğinde biraz rahatlamıştı. Aslında eskiden onun başına da benzer bir şeyler gelmişti. Onunkinde evlendikten sonra -yani yıllar önceydi ya- ağzının yanında siyah bir leke çıkmıştı. Tıpkı reçel yalamış da dudağının kenarı kirli kalmış bir çocuğun ağzı gibi duruyordu. Gidip doktora görünmüştü. Dediğine göre aspirinin yan etkisiydi. Hiçbir şey yapılmasa da kendiliğinden geçerdi. O da doktorun dediğine uyup hiç dokunmamıştı. Gerçekten bir yıla kalmadan yok olup gitmiş, bir daha da çıkmamıştı. Bunu da göz önünde bulundurunca böyle lekelere meyilli bir yapıları olabilecekleri geliyordu aklına. Sachiko kendisi de böyle bir şey yaşadığı için zaten en başından o kadar çok endişe etmemişti. Üstelik kendi ağzının kenarında çıkan leke Yukiko’nunkinden daha koyuydu. Sonunda kendiliğinden geçip gitmişti. Bir de üstüne dergideki yazıyı okuyunca iyice rahatlamıştı. Taeko’nun bu eski dergiyi getirmesinin sebebi, bir yolunu bulup bunu Yukiko Ablasına okutmaktı. Dışarıdan bakıldığında pek bir şey anlaşılmıyordu da, kim bilir Yukiko Ablası bu konuda içten içe kendini yiyip bitiriyordu. Bu nedenle, “Bak burada böyle yazıyor, endişelenecek bir şey yok,” diye kendisine göstermek istiyordu. Hem evlenince geçecek olsa bile, şimdiden tedavi ettirmek daha iyi değil miydi, bir an önce tedaviye başlasaydı ya! Ne kadar dil dökerse döksün Yukiko Ablası tez canlı biri değildi. Her şeyi yavaştan alırdı. Taeko hani bir vesile yaratıp iyice kafasına sokayım diye de aklından geçirmişti. İşte bunları düşünüp getirmişti dergiyi.</p>

  <p>O zamana kadar Sachiko, Yukiko’nun gözünün yanındaki lekeyle ilgili kimseyle bir şey konuşmamıştı. Taeko’yla da ilk o zaman konuşmuşlardı. Küçük kız kardeşi de, bu konuda kendisi gibi gizliden gizliye endişe ediyor olmalıydı. Ama olasılıkla sadece Yukiko’yu düşündüğünden değildi bu ilgisi. Sachiko biliyordu ki, Taeko’nun yardım etmesinin nedenlerinden biri de, Yukiko evlenmeden kendisinin Okubata ile evlenemeyecek olmasıydı. Dergiyi Yukiko’ya kimin göstermesi gerektiği konusunda aralarında konuştular. Sonunda Taeko’nun yapmasının daha uygun olacağına karar verdiler. Eğer Sachiko söylerse iş iyice büyür, hatta Yukiko işin ardında Teinosuke’nin olduğunu bile düşünebilirdi. Taeko’nun öylesine bir şeyden bahseder gibi konuşması daha iyiydi. Yüzündeki lekenin iyice ortaya çıktığı bir gün, Yukiko makyaj odasında tek başına aynanın karşısındayken, Taeko tesadüfen orada bulunuyormuş gibi yapıp konuyu açtı. Sesini iyice kısarak, “Yuki Ablacığım, o gözünün kenarındaki şeyi dert etmesen de olur,” diyerek, ne tepki vereceğini anlamak için şöyle bir yokladı.</p>

  <p>Yukiko cevap olarak sadece, “Hı hı,” demekle yetindi.</p>

  <p>Taeko göz göze gelmemek için yere bakarak, “Bak bu kadın dergisinde o konuyla ilgili bir şey var,” dedi. “Okudun mu? Daha görmediysen göstereyim mi?”</p>

  <p>“Gördüm galiba o yazıyı.”</p>

  <p>“Hımm, demek okudun. Evlendikten sonra geçer diyor, iğneyle de tedavi ediliyormuş.”</p>

  <p>“Hı hı.”</p>

  <p>“Biliyor muydun?”</p>

  <p>“Hı hı.”</p>

  <p>Yukiko’nun, bu konudan pek bahsetmek istemediği için soğuk soğuk, “Hı hı,” diyerek geçiştirdiği insanın aklına gelebilirdi. Ama aslında Yukiko gerçekten “evet” anlamında böyle cevap veriyordu. Sadece bu yazıyı okuduğunun bilinmesinden biraz utanıp sıkılmıştı, o yüzden böyle davranıyordu.</p>

  <p>Başlangıçta çekine çekine konuyu Yukiko’ya açmış olan Taeko, bunu fark edince iyice rahatlayarak, “Eğer yazıyı okuduysan neden iğne yaptırmayı düşünmedin ki?” diye onu bu konuda yüreklendirmeye çalıştı. Fakat Yukiko bu konuda isteksiz görünüyor, onun bu önerisine karşı da sadece, “Hı hı,” diyerek geçiştirmekle yetiniyordu. Bunun bir sebebi, tabiatı gereği biri elinden tutup zorla götürmedikçe, tanımadığı bir cilt doktoruna gitmekten hiç hazzetmeyecek olmasıydı. Bir diğer sebep de başkalarının dert ettiği kadar, bu konuyu kendine dert etmemesiydi.</p>

  <p>Taeko’nun ona böyle nasihat etmesinden sonraydı. Etsuko ilk defa fark etmiş olacak ki, bir gün şaşırarak Yukiko’nun yüzünden gözlerini ayırmadan, yüksek sesle, “Ablacığım gözünün üstüne ne oldu öyle?” diye soruverdi. Ne yazık ki, o sırada yanlarında sadece Sachiko değil, hizmetçiler de bulunuyordu. Herkes bir anda suspus oldu. Yukiko hayret edilecek kadar bir sükûnetle öylesine bir cevapla geçiştirdi soruyu, hiç renk vermedi.</p>

  <p>Sachiko’ları en çok geren şeylerden biri de lekenin çıktığı zamanlarda Yukiko’yla birlikte şehre inip mağazalara falan gitmekti. Kız kardeşler için Yukiko tam evlilik öncesi, iyi pazarlanması gereken bir şeydi. Taliplerle görüşmek için gidiyor olmasa da, süslenip püslenip dışarı çıktığında kimin göreceği belli olmazdı. O günlerde mümkün olduğunca evden çıkmamaya çalışıyorlardı. Eğer bundan kaçınamazlarsa, çıkmaları gerektiğinde uygun bir makyajla falan kapatmalarına izin verse olurdu. Fakat Yukiko durumu bir parça bile önemsemiyor görünüyordu. Sachiko ve Taeko’ya göre Yukiko’nun yüzü ağır makyajı kaldırabilecek bir yapıda olsa da lekenin belirgin olduğu günlerde, kalınca beyaz pudra sürerse, yandan ışık vurduğunda beyaz tenin altındaki gri leke iyice dikkat çekiyordu. O dönemlerde pudrayı daha hafif sürüp koyu bir ruj sürmek daha iyi olurdu. Yukiko ise, eskiden beri ruj sürmeyi sevmezdi. İnce hastalığı olup olmadığından şüphelenilmesinin bir nedeni de onun bu soluk makyaj tercihiydi. Taeko onun tam aksine pudra sürmese bile mutlaka ruj kullanırdı. Yukiko her zaman bol pudrayla makyaj yapıp sokağa çıkıverirdi. İşte şanssızlık bu ya, tam o sırada mutlaka tanıdık birileri karşılarına çıkardı. Bir gün Taeko ile birlikte ikisi dışarı çıkmışlardı. Trende lekenin daha belirgin olduğunu fark eden Taeko usulca rujunu çıkarıp uzatarak, “Biraz sürüversen,” demişti. Yukiko bunu pek önemsemedi. Dışarıdan bu kadar dikkat çekse de kendisi durumu anlamıyor gibiydi.</p>


  <h2 id="sigil_toc_id_12">On üçüncü bölüm</h2>

  <p>“Peki sen ne cevap verdin?”</p>

  <p>“Her şeyi olduğu gibi dosdoğru söyledim. Hem her zaman o kadar belirgin olmadığını, endişelenecek bir şey olmadığım, dergide yazılanları, başka bir dergiden de aynı şeyi okuduğumuzu anlattım. ‘Nasıl olsa röntgen çektireceğiz, o bahaneyle Osaka’ya gidip bir cilt doktoruna da gösteriveririz, hem böylece dergide yazanların doğru olup olmadığını da öğreniriz,’ dedim. Bu konu gündeme geldiğine göre en azından bu kadarını yapmak gerektiğini düşündüğümü, size de böyle aktaracağımı söyledim.”</p>

  <p>Yukiko ayın büyük bir bölümünü Ashiya’da geçiriyordu. O yüzden, memlekettekilerin lekenin farkına varmamış olması çok doğaldı. Teinosuke, şimdi bunu bile bile hâlâ bir şey yapmazsa işi ihmal etmiş görünmekten çekiniyordu. Üstelik, bu durum son zamanlarda ortaya çıkmıştı. Daha önceki taliplerle bir kere bile sorun olmamıştı. Hem Teinosuke, Sachiko’nun dudağındaki lekenin de endişelenmeye mahal vermeden kendiliğinden geçtiğini biliyordu, o yüzden açıkçası çok önemsememişti.</p>

  <p>Sachiko’ya kalırsa, Yukiko’nun yüzündeki o şey dönem dönem ortaya çıktığı için, taliple görüşmelerde günü önceden konuşup ayarlamaya özen gösterirlerse yeterdi. Ancak bu sefer Itani onların iki ayağını bir pabuca sokmuştu. Üstüne kendileri de biraz dikkatsizlik etmişlerdi, lekenin belirgin olduğu bir gün buluşmayı kabul etmişlerdi. Sachiko da insanların gözüne batmayacağını düşünerek durumu hafife almıştı.</p>

  <p>O sabah kocası işe gittikten sonra önceki gün olanlarla ilgili Yukiko’nun ağzını şöyle bir yokladı. Yukiko, enişteleri ve ablaları nasıl uygun görürse öyle yapacağını söylüyordu. Hayırlı bir yola girmiş bu meselenin, böyle sudan bir sebepten bozulmasından endişe ederek konuyu daha sonra uygun bir zamanda kardeşine açmaya karar verdi. O gece Etsuko uyuduktan sonra, Teinosuke’nin de ortalardan kaybolmasını sağladı. Kız kardeşine röntgen ve cilt doktoru meselesini açtı. Hiç beklemediği şekilde Yukiko hemen kabul etti. O arada gözünün üstündeki leke bir gün içerisinde giderek belirsizleşmiş, kaybolmaya yüz tutmuştu. Eğer doktora göstereceklerse tekrar ortaya çıkana kadar bekleyip daha belirgin olduğunda göstermek daha iyi olabilirdi. Ancak Itani’nin son hamlesiyle, Teinosuke artık durumun bir an önce halledilmesi gerektiğini düşünmeye başlamıştı. Böylece Sachiko hem taliple görüşmelerinin nasıl gittiğini haber vermek hem de memlekettekilerin talip hakkında neler öğrendiklerini, araştırmalarının nasıl gittiğini sormak için apar topar Uehon-machi’deki aile evine gitti. Yukiko’yu doktora götürme konusunu da ablasıyla konuştu.</p>

  <p>Onun ertesi günü de evdeki hizmetçilere, Yukiko’yla Mitsukoshi mağazasına kadar gideceklerini söyleyip evden çıktılar. Hem dahiliyecide hem de cilt doktorunda sonuçlar bekledikleri gibi çıktı. Aynı gün biraz bekleyip röntgeni aldılar. Ciğerlerinde bir tek leke bile olmadığı açıkça belli olmuştu. Birkaç gün içinde kanındaki presipitasyonun on üç olduğu, reaksiyonun da negatif olduğu bilgisi ulaştı.</p>

  <p>Cilt doktoru muayene sonrası Sachiko’yu bir kenara çekip genç hanımı bir an önce evlendirmeleri gerektiğini pat diye söyleyiverdi. İğne konusunu sorduklarında, “İğneyle de iyileşir tabi ama öyle belirgin olmayan bir şey için gerek yok, mümkün olduğunca çabuk evlendiriverin, bunu tedavi etmenin en iyi yolu bu,” diyerek konuyu kapattı. Anlaşılan dergide okudukları doğruydu.</p>

  <p class="bosluk"/>

  <p>Teinosuke karısına, “Bunları Itani’ye sen götürür müsün?” diye sordu. Sachiko, götürmesine götürürdü elbette; ancak Itani, Teinosuke’nin işleri daha çabuk halledeceğini düşünüp doğrudan ona gitmemiş miydi? Bu durumda mümkünse onun götürmesi daha uygun olurdu. Kendisinin dışarıda kalmaktan bir rahatsızlık duyduğu yoktu. Hem böyle insanın iki ayağı bir pabuca sokulunca laf anlatmak zor oluyordu. Teinosuke karısının dediklerini duyunca, “Madem öyle, hiç kalkıp gitme. Ben de sanki bir iş meselesiymiş gibi halledeyim konuyu,” dedi. Ertesi gün ofisten Itani’ye telefon etti. Kısaca durumu anlatarak acele postayla sonuçları ona gönderdi. Bir sonraki gün bu sefer Itani, öğleden sonra dört sularında Teinosuke’ye telefon etti. Bir saate kadar işyerine uğrayacağını haber verdi. Saat tam beşte çıkıp geldi. Söze şöyle başladı: “Önceki gün için teşekkürler ederim efendim. Hemen gönderdiniz. Size de zahmet oldu. Ben de alır almaz olduğu gibi Segoshi Bey’e ulaştırdım. O kadar ayrıntılı bir rapor aldığınız ve özellikle de o kadar zahmet edip röntgen bile çektirdiğiniz için pek mahcup oldular.” Itani konuşmasını şöyle sürdürdü. Tüm bunları görünce içinin tamamen rahatladığını tahmin ederlerdi herhalde. Böyle bir şey istemiş olduğu için kendisini bağışlamalarını istiyordu. Itani bu girizgâhtan sonra asıl konuya geldi. Söyleyecekleri için kendisini mazur görmesini, Segoshi’nin mümkünse bu sefer küçükhanımla baş başa görüşmeyi arzu ettiğini söyledi. Bir saat kâfiydi. Bu konuda anlayış göstermeleri mümkün müydü? Itani bunlara ek olarak, Segoshi’nin bu yaşta olmasına rağmen, başından hiç evlilik geçmediğini, tecrübesizliği yüzünden zaman zaman yeniyetme biri gibi davrandığını anlattı. Geçen seferki görüşmelerinde nedense çok heyecanlanmıştı, küçükhanımla ne konuştuklarını hatırlayamıyordu bile. Bir de küçükhanım öyle içine kapalı biri olunca... Öyle olması elbette iyiydi ama o zaman ilk kez tanıştıklarından kendisi de biraz çekinmişti. Itani, “Bu nedenle bir kez daha küçükhanımla görüşüp biraz daha teklifsiz konuşmak istiyor efendim, siz de uygun görürseniz tabii,” diye isteklerini söyledi. “Öyle dışarıda bir yerlerde buluşurlarsa çok göz önünde olurlar. Dilerseniz, Hankyū Okamoto’daki evimde kendilerini ağırlayabilirim. Talip bey için önümüzdeki pazar günü uygunmuş ama...” diye ekledi.</p>

  <p class="bosluk"/>

  <p>Sonrasında bu konuşmayı karısına anlatan Teinosuke, “Ne dersin? Yukiko rıza gösterir mi?” diye sordu.</p>

  <p>“Yukiko’dan önce, memlekettekiler ne der acaba? Daha hiçbir şey kesinleşmeden bu kadar ileri gidilmesin, diyebilirler.”</p>

  <p>“Belki talibin görüşmek istemekteki asıl amacı gözünün kenarındaki lekenin ne durumda olduğunu tekrar görmek istemesidir. Olamaz mı?”</p>

  <p>“Doğru diyorsun. Mutlaka öyledir.”</p>

  <p>“Eğer maksadı buysa tekrar görüşmeleri daha iyi olmaz mı? Hem bugünlerde leke iyice görünmez oldu. Hem, ‘balon o zaman gördüğünüz gibi değil’ diye göstermekte ne sakınca var ki?”</p>

  <p>“Öyle sahiden. Buna hayır dersek saklamak istediğimiz bir şey var sanırlar.”</p>

  <p>Sachiko, kocasıyla aralarında böyle konuştuklarının ertesi günü memleketteki ablasını aradı. Evin telefonundan konuşmak istememiş, yakınlardaki bir ankesörlü telefona kadar gitmişti. Tam da beklediği gibi ablası, “Neden böyle defalarca buluşacaklarmış ki?” diye sordu. Telefon kesilip durdukça, Sachiko tekrar tekrar beş kere aradı. Sebeplerini anlattı. Sonunda ablası şu cevabı verdi: “Belki söylediğiniz gibi olabilir ama daha ne olacağını bilmezken baş başa konuşmalarının uygun olup olmayacağına ben karar veremem. Bu akşam eniştenle konuşayım, yarın sana haber veririm.”</p>

  <p>Ertesi sabah Sachiko, konuşmalarını evdekilerin duymasını istemediğinden, ablasının aramasını beklemeden yine apar topar ankesörlü telefona gitti. Eniştesi zaman, yer, kimin gözetiminde yapılacağı konusunda bir sürü şart öne sürmüştü ama sonuçta kabul etmişti. Sachiko, bunu öğrenir öğrenmez bu sefer Yukiko’yu şöyle bir yokladı. O da durumu anlayıp kabul etti.</p>

  <p>Sonunda artık kararlaştırılan gün geldiğinde Sachiko ev sahibine götürmek için eline bir buket çiçek alıp kardeşiyle birlikte Itani’nin evine yollandı. En başta dördü birlikte çay içerek havadan sudan konuştular. Daha sonra ev sahibesi, Segoshi ve Yukiko’yu ikinci katta rahat konuşabilecekleri bir yere götürdü. Sachiko alt katta Itani ile sohbet ederek bekledi. Başlangıçta bir saat diye sözleşmişlerdi. Fakat o bir saatin üzerinden yarım saat, kırk dakika daha geçtikten sonra ancak inebildiler. Segoshi orada kaldı, iki kız kardeş izin isteyip ayrıldılar. O gün pazar günüydü, kızının evde olduğunu düşünen Sachiko hiç oyalanmadan Kobe’ye dönmek istedi. Yine de Kobe’ye varınca biraz baş başa konuşabilmek için Oriental Hotel’in lobisine uğradılar. Birer çay daha içerken Sachiko, kız kardeşinden görüşmenin nasıl geçtiğini öğrendi.</p>

  <p>“Bugün sahiden de çok konuştuk,” dedi Yukiko.</p>

  <p>O gün utangaç mizaçlı Yukiko daha rahat konuşmuş. Segoshi önce dört kız kardeşin münasebetlerini sormuş. Niye Taeko ve Yukiko memleketten çok Ashiya’da kalıyorlarmış? Taeko ile ilgili gazete haberinin aslı astarı" neymiş? Sonrasında neler olmuş? Tüm bunları uzun uzun sormuş. Yukiko da elinden geldiğince cevap vermiş. Memleketteki eniştesine halel getirecek tek bir söz bile söylememiş. Bir ara Segoshi, “Sadece ben soru sorunca olmuyor. Biraz da siz sorun,” demiş. Ama bakmış ki Yukiko çekiniyor, o da soru beklemeden, doğrudan kendisinden bahsetmeye başlamış. Kendisi eş olarak, “modern” değil, “klasik” birini arıyormuş. O yüzden bugüne kadar evlenmemiş. Konuşurlarken, “Sizin gibi birinin benimle evlenmesi yazık olur, mevkilerimiz farklı ama...” diye iki-üç kere söylemiş. Kendisinin geçmişte öyle özel bir ilişkisi olmamış. “Bu konuda bilmenizi istediğim tek bir şey var,” diye hiç beklemediği bir şeyi çıtlatıvermiş. Paris’te yaşadığı yıllarda tezgâhtarlık yapan Fransız bir kızla görüşüyorlarmış. Öyle enine boyuna anlatmamış ama o kız onu aldatınca, memleket hasreti çekmeye başlamış. Japonya’ya özgü şeylere düşkünlüğü de bu olay sonucu olmuş. Segoshi’nin başına bu gelenleri kadim dostu Fusajirō’dan başkası bilmiyormuş. Ondan başka birine ilk anlatışıymış bu. O kızla her tür ilişkisi bittiğinden, bu konuda kendisine güvenmesini istiyormuş. Sachiko’nun Yukiko’dan duydukları bu kadardı. Ama bu kadar özel bir şeyi bile Yukiko’ya açmak istemesi, Segoshi’nin hislerinin ne olduğunu sormaya gerek bırakmıyordu.</p>

  <p>Itani işin arkasını bırakmadan hemen ertesi gün Teinosuke’ye telefon etti. Dün kendilerine tanıdıkları fırsat sayesinde Segoshi’nin artık söyleyecek bir sözü kalmadığını, Yukiko’nun yüzündeki lekenin de tam söyledikleri gibi önemli bir şey olmadığını iyice anladığını söyledi. Artık kendisi adına, onu küçükhanımın eşi olmaya layık bulup bulmadıklarını öğrenmek için onlardan cevap beklemekten başka yapacak bir şey kalmamıştı. Itani bunları aktardıktan hemen sonra memlekettekilerin yaptırdıkları soruşturmanın bitip bitmediğini sorarak bu konuda tekrar sıkıştırdı.</p>

  <p style="text-align: left; ">Itani açısından bakılacak olursa konuyu onlara açtığından beri bir aydan fazla geçmişti. Geçenlerde Ashiya’daki evlerine uğradığında da, ondan birkaç gün sonrasında Oriental Hotel’deki akşam yemeğinde de, bir hafta daha vakit istemişlerdi. Talibin bu kadar ağırdan almalarından sıkılmış olması çok doğaldı. İşin aslı Sachiko’nun memlekettekilere işi açmasının üzerinden daha iki hafta bile geçmemişti. Zaten böyle önemli bir konuyu titizlikle ele alan memlekettekilerin öyle alelacele cevap vermesi beklenemezdi. Kısacası Sachiko, Itani onu sıkıştırınca düşünmeden, “Bir hafta daha,” deyivermişti. Teinosuke’nin de çaresiz ona ayak uydurması pek iyi olmamıştı. Doğrusunu söylemek gerekirse, Segoshi’nin kütüğünün bulunduğu, memleketindeki müdürlükten istedikleri belgeler ancak iki-üç gün önce ellerine ulaşmıştı. Tuttukları özel dedektifin raporu da, talibi memleketinde de araştırdıklarından zaman alıyor olabilirdi. Bunlar tamamlandığında artık nihai kararı vermek için, her ihtimale karşı tanıdıklardan birini talibin memleketine yollamayı düşündüklerinden, “Biraz daha, biraz daha,” diyerek süreyi uzatmaktan başka çareleri olmamıştı. Itani o arada bir kez Ashiya’daki evlerine, bir kez de Osaka’ya Teinosuke’nin işyerine uğrayarak onları sıkıştırmaya devam etmişti. Itani, “Bu konuyu aceleye getirmeye çalışıyor değiliz efendim. Sadece bu hayırlı işe fitne karışmasın, tek derdim o,” diye konuşmuştu. Ardından, “Bu sene içinde düğün yaparız değil mi?” diyecek kadar ileri gitmiş, Teinosuke’nin yanından öyle ayrılmıştı. Bunun üzerinden çok geçmemişti ki, Itani artık yeterince beklemiş olduğuna kanaat getirmiş, bu sefer de daha bir kere bile karşılaşmadığı, memleketteki ablalarına telefon açıp onu da iyice sıkıştırmıştı. Olaydan iyice şaşkınlığa düşmüş ablası telefonu kapar kapamaz Sachiko’ya telefon edip olanları anlatmıştı. Kendisinden bile ağır kanlı, bir şey sorulduğunda ancak beş dakika sonra cevap verebilen ablasının şaşkınlığı gözlerinin önünde canlanmıştı. Ablasının anlattığına göre, Itani ona da, “Biraz acele ediniz efendim hayırlı işe fitne karışmasın,” diyerek her zamanki gibi ağız dolusu konuşup ikna etmeye çalışmıştı.</p>


  <h2 id="sigil_toc_id_13">On dördüncü bölüm</h2>

  <p>Tüm bunlar olup biterken bir ay daha geçmiş, aralık ayı gelip çatmıştı. Bir gün Sachiko’ya memleketten büyük hanımın telefon ettiğini haber verdiler. Telefona çıktığında, ablası Tsuruko, “Şu talip konusunda araştırma iyice uzadı. Fakat sonunda aşağı yukarı anlayacağımızı anladık. Bugün sana gelip her şeyi iyice anlatacağım,” diyerek telefonu kapattı. Ablası telefonda üstü kapalı bir şekilde, “Hayırlı bir şey değil, öyle hemen heyecanlanıp sevinmeyin,” diye uyarmıştı. Sachiko, ablasının sesini duyduğu ilk andan itibaren, açıkça söylemesine gerek olmadan, bu sefer de bu işin olmayacağını hissetmişti. Telefonu kapatıp salona dönmüş, şöyle derin bir iç geçirip kendini koltuğa bırakıvermişti.</p>

  <p>Bugüne kadar kaç kez böyle olmuştu; sayısını unutmuştu artık. İşin sonuna kadar gelip son anda hayır demeleri âdet olmuştu sanki. Buna rağmen şimdiye kadar Sachiko iş tamamına ermedi diye hayal kırıklığı duymamıştı. Nedense bu sefer öyle hayıflanacak kadar iyi bir kısmet olmadığını bilmesine karşın, kalbinin derinliklerinde bir yerde ümitlerinin boşa çıktığını hissediyordu. Şimdiye kadar kendisi de hep memlekettekilerle aynı fikirde olmuş, işin bozulmasını onaylamıştı. Ama bu sefer işin hayırlı bir şekilde sonuçlanacağına inanmıştı. Hayal kırıklığının sebebi buydu belki. Arada Itani olduğundan, kendileri her zamankinden fazla işin içine girmişlerdi. Teinosuke de şimdiye kadar kendini hep işin dışında tutar, sadece yapması gerekenleri yapardı. Bu seferse elinden geldiğince arabuluculuk yapmıştı. Bunların yanı sıra Yukiko’nun hali şimdiye kadar olanlardan farklıydı. Alelacele yemeğe çıkmayı, ikinci kez baş başa görüşmeyi kabul etmişti. Röntgen çektirmeye, cilt doktoruna gitmeye, öyle yüzünü asmadan, “Olur,” demişti. Tüm bunlar şimdiye kadar Yukiko’da hiç görmedikleri şeylerdi. Belli ki, kız kardeşinin evlenme arzusu davranışlarına yansımıştı. Başkalarına hiçbir şey belli etmese de böyle davranmasında olasılıkla gözünün üstünde çıkan lekenin etkisi vardı. Sachiko, böyle bir sürü sebepten dolayı bu işin olmasını istemiş hatta kesin gözüyle bakmıştı.</p>

  <p>Büyük ablasıyla konuşup işin iç yüzünü öğrenene kadar hâlâ bir şey yapılabileceğine inanarak bu işten vazgeçmemişti. Ancak işin aslını öğrendikten sonra elden bir şey gelmeyeceğine ikna olmuştu. Ablası, Sachiko gibi tek çocuk annesi değildi. Ortaokula ve ilkokula devam eden büyük çocukları okuldan dönmeden, öğle vaktindeki bir-iki saati fırsat bilip gelmişti. Yukiko’nun o gün saat ikiden sonra çay dersine gideceğini, böylece Sachiko’yla baş başa konuşabileceklerini biliyordu. Sachiko’yla salonda konuşurlarken saat bir buçuk sıralarında Etsuko’nun okuldan döndüğünü görünce ayaklandı. “Tamam öyleyse, bu işi sana bırakıyorum. Ne söyleyip de hayır diyeceğimize, Teinosuke ile konuşur karar verirsiniz,” diyerek müsaade isteyip gitti.</p>

  <p>Ablasının anlattığı kadarıyla Segoshi’nin annesi on yıl kadar önce eşini kaybetmişti. Ondan sonra tek başına eski aile evine çekilmişti. Hasta olduğunu söyleyip el içine çıkmıyordu. Oğlu Segoshi hemen hemen hiç yanına uğramıyor, annesine Segoshi’nin dul kız kardeşi bakıyordu. Hastalığının felç olduğunu söylüyorlardı ancak eve girip çıkan esnaftan duyduklarına göre işin aslı öyle değildi, bir tür akıl hastalığıydı. Kadın, oğlunun yüzünü görse bile tanıyamıyordu. Ablası, özel detektifin raporunda bu durumun üstünkörü yer aldığını, içleri rahat etmediğinden tanıdıklardan birini gönderip durumu iyice araştırttıklarını anlattı. Bunları anlatan ablası şöyle devam etmişti: “İnsanlar o kadar nezaket gösterip bizim için endişeleniyor, kızımız için uygun bir kısmet arıyorlar. Buna rağmen her seferinde işin bozulması ailenin başı olarak en çok bizi üzüyor. Bizim asla böyle bir düşüncemiz yoktu. Hani öyle malına mülküne bakıp ince eleyip sık dokumayacaktık. İyi bir kısmet olduğunu düşünmüştük. Bu işin tamamına ermesini istiyorduk. Ah şu işe bak ki, memleketine kadar adam gönderip araştırınca, başka hiçbir şeye benzemez bir şey çıktı karşımıza! Soyunda akıl hastalığı varmış. Bu işi kapatmaktan başka elden ne gelir, öyle değil mi? Yukiko’nun kısmetlerinde hep böyle elimizi kolumuzu bağlayan bir mâni çıkıyor! Hep, olmaz, demek zorunda kalıyoruz. Yukiko sahiden kısmetsiz bir kız! Hani ağzımdan, ‘koyun yılında doğdu’ gibi batıl şeyler çıkmasın diyorum ama...”</p>

  <p class="bosluk"/>

  <p>Ablası evden henüz ayrılmıştı ki, Yukiko eve döndü. Kimonosunun göğsüne çay töreninde takımları silmek için kullandığı ipek peçeteyi sıkıştırmış, öylece oturma odasına Sachiko’nun yanına girdi. Neyse ki Etsuko, Stolz’ların çocuklarıyla oynamaya bahçeye çıkmıştı. Sachiko kardeşiyle bu konuyu rahat rahat konuşabilecekti.</p>

  <p>“Biraz önce ablam buradaydı. Şimdi gitti,” dedi Sachiko.</p>

  <p>Yukiko, sadece, “Hımm!” deyip kestiği için çaresiz, kendisi lafın devamını getirdi.</p>

  <p>“O iş olmamış.”</p>

  <p>“Öyle mi?”</p>

  <p>“Annesi felçli diyorlardı ama aslında akıl hastasıymış.”</p>

  <p>“Öyle mi?”</p>

  <p>“Böyle bir şey ortaya çıkınca, artık o iş söz konusu bile olamaz.”</p>

  <p>“Hımm.”</p>

  <p>Uzaktan, Etsuko’nun, “Rumii’ciğim gelsene,” diye seslendiğini duydular. Sachiko, dışarıda bahçede koşuşturan iki küçük kızın çimlerin üzerinden kendilerine doğru gelmelerini izlerken, sesini iyice alçaltarak sözünü bitirdi:</p>

  <p>“Daha sonra her şeyi anlatırım. Şimdilik bu kadarı kulağında bulunsun.”</p>

  <p>O sırada Etsuko koşarak bahçeden verandaya çıktı. “Hoş geldin ablacığım!” diye seslendi. Oturma odasının dışındaki verandaya açılan cam kapının önünde durdu. Arkasından gelen Rosemarie de onun yanı başına geldi. Krem rengi yün örgü çorap giymiş pek sevimli iki çift bacak yan yana öylece duruyorlardı.</p>

  <p>“Etsuko’cuğum, bugün evde oynayın. Hava soğuk,” diyerek ayağa kalkan Yukiko gidip cam kapıyı açtı. “Rumii sen de gir lütfen.” Yukiko’nun sesi her zamanki gibiydi, biraz önceki konuşmanın geçtiğine dair bir şey anlaşılmıyordu.</p>

  <p>Yukiko’ya durumu izah etme meselesi böylece kapanmış oldu. Ama Teinosuke’yi ikna etmek kolay olmadı. Akşamüzeri eve geldiğinde karısı, memlekettekilerin işe rıza göstermediğini söylediğinde önce, “Yine mi reddedeceğiz?” diye yüzünü astı. Itani kendisini muhatap alınca, Teinosuke istemeden de olsa bu sefer arabuluculuk işinde ön plana çıkmak zorunda kalmıştı. Sonunda bu işin olmasını kendisi de istemeye başlamıştı. Eğer bir daha memlekettekiler, “Bizim belli bir mevkimiz, adımız sanımız var,” diye çıkagelir de işi yokuşa sürecek olurlarsa, kendisi bizzat karşılarına çıkıp eniştesinden, baldızından akıllarını başlarına toplamalarını isteyecekti. Üstelik Segoshi’nin ilk evliliği olacaktı. Hem aralarındaki yaş farkına rağmen yan yana durduklarında öyle garip gözükmüyorlardı. Sırf gelecekte daha iyi bir kısmet çıkabilir ümidiyle, tüm bunları görmezden gelemeyeceklerini ablasıyla, eniştesine iyice anlatmaya kararlıydı. Sachiko’dan durumu duyup anladıktan sonra da öyle kolay kolay pes etmek istemedi. Ancak ne yandan bakarlarsa baksınlar, bu durum memlekettekilerin kabul edebileceği bir şey değildi. Hadi diyelim oldu da, eniştesi kendisine, “O zaman sorumluluğu sen üzerine alıyor musun? Yukiko’yu soyunda böyle bir şey olan biriyle evlendirip böyle bir kocadan olacak çocukta bir şey olmayacağına teminat verebiliyor musun?” diye soracak olursa, Teinosuke ne cevap vereceğini bilemiyordu. İçi hiç rahat değildi.</p>

  <p>Aslında geçen sene baharda kırk yaşlarında, hiç evlenmemiş, bu bakımdan şimdikine benzeyen biri çıkmıştı. Üstelik varlıklıydı da. O zaman hepsi bu konuda heveslenmiş, hatta düğün tarihi bile belirlenmişti. Sonra bir yerlerden adamın bir kadınla ciddi bir ilişkisi olduğunu, dış görünüşünü kurtarmak için evlenmek istediğini öğrenmişlerdi. İşi apar topar kapatıvermişlerdi. Yukiko’nun karşısına çıkan kısmetlerde işler ciddiye binince hep böyle bir bit yeniği çıkıyordu. Memlekettekiler haklı olarak iyice titizlenmeye başlamışlardı. Bir de kendileri iyice zor koşullar öne sürüp olabileceğinden daha iyi bir kısmet aradıklarından, inadına daha tuhaf insanlar karşılarına çıkmaya başlamıştı. Aslında kırk yaşını geçtiği halde hiç evlenmemiş birinde mutlaka bir şey olduğunu akıldan çıkarmamak en doğrusuydu.</p>

  <p>Segoshi belki de soyunda böyle bir kusur olduğu için şimdiye kadar evlenmemişti. Bilemezlerdi. Fakat kendilerini kandırmak gibi bir niyeti olmadığı aşikârdı. Yukiko’ya talip olduktan sonra, uzun bir süre memleketine kadar kendisini araştırdıklarını, annesinin durumundan haberdar olacaklarını biliyor olmalıydı. Kız tarafının bu durumu bildiği halde görüşmeyi sürdürdüğünü düşünüyordu herhalde. Sık sık mevkilerindeki farklılıktan ve kendisiyle evlenirse Yukiko’ya yazık olacağından bahsetmesinin ardında da bu duygular vardı olasılıkla.</p>

  <p>Segoshi’nin çok iyi bir yerden gelin alacağı dedikoduları MB şirketindeki meslektaşları arasında çoktan yayılmıştı. Duyduklarına göre, Segoshi de bu durumu inkâr etmiyormuş. O çalışkan adam son zamanlarda elini işe süremiyor, yerinde bile oturamıyormuş. Tüm bunlar kendi kulaklarına kadar gelmişti. Bu durumdan haberdar olan Teinosuke, Segoshi’nin haline üzülmekten kendini alamıyordu. O kendi halindeki beyefendi adama hiç sebep yokken böyle bir utanç yaşatacaklardı. Her şeyi daha çabuktan alsalar, araştırmayı çabuk bitirip cevaplarını daha çabuk verseler, hiçbir şey olmadan kapanacaktı konu! Önce Sachiko’nun ağırdan almasından, ardından memlekettekiler duruma el attıklarında acele etmeye gerek duymadıklarından işler bu hale gelmişti. Daha da kötüsü, zaman kazanmak için talip hakkındaki araştırmalarının neredeyse tamamlandığını söylemişler, adamcağıza boş yere ümit vermişlerdi. Öyle, “Şimdi hallolacak, az kaldı,” deyip durmadan, düşünmeden konuştuklarından değildi aslında. İşi tamamına erdirmek istiyorlardı. O yüzden böyle söylemişlerdi. Ama sonuca bakılacak olursa talibe karşı büyük haksızlık ettikleri apaçıktı. Bu konuda Teinosuke, Sachiko’dan veya memlekettekilerden çok kendini sorumlu tutuyor, kendi düşüncesizliğine kızıyordu.</p>

  <p>Teinosuke de, memleketteki eniştesi gibi, soyadını değiştirip karısının soyadını alarak aileye girmişti. O yüzden baldızlarının evlenme meselelerine çok karışmamaya dikkat ediyordu. Gerçi bu sefer işin içine girmesi kaçınılmaz olmuştu. Kendi beceriksizliği de olmuş, herkesin utanmasına yol açmıştı. Üstelik tüm bunların baldızının kaderini bundan sonra da etkileyebileceğini aklından geçirdikçe, öyle dile getirip söyleyebileceği bir şey değildi belki ama içten içe Yukiko’ya karşı kendini mahcup hissediyordu. Sadece bu sefer değil, her zaman erkeğin hayır demesi daha iyiydi aslında. Ne bahane uydururlarsa uydursunlar, istedikleri kadar lafı dolandırarak söylesinler, erkeğin gururu kırılıyordu. Makioka’ların şimdiye kadar talipleri sürekli reddederek çok fazla kişinin kendilerine garez duymasına neden olduklarını düşünmeden edemiyordu. Hem memlekettekilerin hem de Sachiko ile Yukiko’nun dünyayı pek bilmemelerine bir de ağırkanlılıkları eklenince, her defasında talipleri sonuna kadar oyalayıp duruyor, iş son raddeye geldiğinde ise hep hayır, diyorlardı. Bu da her şeyin üstüne tuz biber ekiyordu tabii.</p>

  <p>Teinosuke’nin asıl çekindiği ise şuydu: Tüm bunlar üst üste eklendiğinde insanlar sadece Makioka’lara diş bilemekle kalmayacak, Yukiko belki de bu yüzden mutluluğu bulamayacaktı. Karısı bu sefer hayır deme işinden kendini kurtarmıştı. Kabak Teinosuke’nin başına patlamıştı. Kendi hatasını bir parça olsun telafi edebilmek adına Itani’yle bizzat görüşüp anlayışına sığınmaktan başka çaresi yoktu. Durumu nasıl izah etmeliydi, bir türlü bilemiyordu. Bu saatten sonra Segoshi’nin kendileri hakkında ne düşüneceği konusunda yapabileceği bir şey maalesef yoktu. En azından Itani’nin gönlünü almak istiyordu. Bundan sonra da yüz yüze bakacak, bu konuda yardımını isteyeceklerdi. Doğrusunu söylemek gerekirse Itani bu iş için çok uğraşmıştı. Tüm bu süre boyunca hem Ashiya’daki evlerine, hem Osaka’daki ofisine defalarca kalkıp gelmişti. Güzellik salonunda çok yardımcısı vardı var olmasına. Yine de salon her zaman çok doluydu. Buna rağmen işini gücünü bırakıp bu iş için koşuşturması gerçekten hakkında söyledikleri gibi insanlara yardım etmeyi çok sevmesinden olsa bile tüm bunlar öyle sıradan bir nezaket ve kibarlıktan öte bir şeydi. En basitinden söyleyecek olursa araba tutmuş, bir sürü yol masrafı yapmıştı. Geçen akşam Oriental Hotel’deki yemek, adı her ne kadar Itani’nin daveti olarak konmuş olsa da, Teinosuke masrafların Segoshi’ler ve kendileri arasında paylaşılması gerektiğini düşünmüş, oradan ayrılacaklarken bu konuyu açmıştı. Itani ise, “Hayır olmaz bu benim davetim,” diyerek hiçbir şekilde önerisini kabul etmemişti. Sonrasında da Itani’ye daha çok işleri düşeceğini düşünerek, “Nasılsa tüm bunların karşılığını verebileceğimiz bir fırsat doğar,” diye içinden geçirmiş o günlük bu konuyu kapatmıştı. Şimdi bunu da halletmesi gerekiyordu.</p>

  <p>“Sahiden, parayı almayı kabul etmeyecektir. Bir hediye falan alıp gitmekten başka yol yok,” dedi Sachiko. “Bu durumda ne yapılır ki? Aklıma bir şey gelmiyor. Sen şimdilik gidip bir konuş bakalım. Ben de ablama sorayım. Olmazsa sonra ben gider, bir şey götürürüm.”</p>

  <p>Teinosuke durumdan pek hoşnut görünmüyordu. “İyi işler hep sana kalıyor,” diye hafiften söylendi. Sonunda ağzından, “Neyse öyle yapalım bari,” cevabı çıktı. O şekilde davranmaya karar vermiş oldular.</p>


  <h2 id="sigil_toc_id_14">On beşinci bölüm</h2>

  <p>Itani, aralık ayı başladığından beri onları sıkıştırmayı tamamen bırakmıştı. İşin gidişatına bakıp olmayacağını aşağı yukarı tahmin etmiş olabilirdi. Eğer öyleyse onlar için daha iyiydi. Teinosuke, başkalarının duymasından çekindiği için güzellik salonu yerine Itani’yi evinde ziyaret etmeyi tercih etmiş, “Okamoto’ya, evinize uğramayı arzu ediyordum,” diyerek evde bulunduğu saati öğrenmişti. Akşam ofisten çıkış saatini biraz geciktirerek doğrudan Okamoto’ya gitmişti. Buyur edildiği odanın ışıkları çoktan yakılmıştı. Ayaklı lambanın koyu yeşil renkli büyük başlığı yüzünden oda epeyce loştu. Gölgelerin arasında koltukta oturan Itani’nin yüzü belli belirsiz görünüyordu. Yüz ifadesi tam seçilmiyordu. Bir işadamının soğukkanlılığına değil de, edebiyat düşkünü bir gencin ruhuna sahip Teinosuke’nin rahat konuşabilmesi için böylesi daha iyiydi.</p>

  <p>“Bugün buraya dile getirilmesi çok zor bir şeyi söylemeye geldim. İşin aslı şu ki, o görüşmemizden sonra talibi memleketinde sorup soruşturduk. Diğer her şey iyiydi ama annesinin hastalığı... o yüzden...” Her zaman olduğu gibi Itani’yle standart Japoncayla konuşuyordu.</p>

  <p>Itani’den anlamaya çalışıyor gibi, “Ha?” nidası çıktı.</p>

  <p>Teinosuke, “Daha önce felçli olduğunu duymuştuk. Bir de birilerini gönderip soruşturunca anladık ki, akıl hastasıymış,” diye cevap verdi.</p>

  <p>Itani, “Aaa, öyle miymiş?” dedi telaşla. Sesi çatallanmıştı. Başını sallayarak, “Öyle miymiş,” diye tekrar edip duruyordu.</p>

  <p>Teinosuke, Itani’nin bu durumu biliyor olabileceğine dair bir şüphe duyuyordu zaten. Öyle kendilerini sıkıştırıp durmasından, hatta şimdi şu davranışlarından, aslında biliyor olduğunu düşünmeden edemiyordu.</p>

  <p>“Lütfen yanlış anlamayınız. Asla sizi suçlamak için söylemiyorum bunları. Bu koşullarda diğer tarafı rencide etmeden uygun bir bahane bulmanın en iyisi olacağını düşündük. Ancak en başından beri bu işin tamamına ermesi için çok uğraştınız. Sizin de içinize sinecek bir şekilde hayır demezsek bizim içimiz rahat etmeyecekti. O yüzden...”</p>

  <p>“Ah, ne hissettiğinizi çok iyi anlıyorum. Asıl ben işin aslını astarını iyice araştırmadığım için size karşı çok mahcubum.”</p>

  <p>“Yok, yok böyle söylerseniz çok üzülürüz. Dışarıdan Makioka’ların sadece mevkiye önem verdiklerinin sanılması, iyi kısmetleri bile bir bahaneyle reddettiklerinin düşünülmesi bizim için çok üzücü. Asla böyle bir şey yok. Bu sefer bizim yapabileceğimiz hiçbir şey yok. Başkalarının ne düşüneceğine karışamayız. En azından sizin bizi anlamanızı istirham ediyoruz. Lütfen bu konuda bize darılmayın. Bundan sonrası için de desteklerinizi eksik etmeyin. Biliyorum aslında söylememe bile gerek yok ama bu anlattıklarım aramızda kalsın. Siz, karşı tarafa uygun bir cevap verip işin olmadığını söyleyebilir misiniz?”</p>

  <p>“Öncelikle nezaketiniz için müteşekkirim. Kim bilir ne düşünmüşsünüzdür! Emin olun, bu hastalık konusunu ilk defa duyuyorum, hiç haberim yoktu. Sahiden iyice sorup soruşturmanız çok iyi olmuş. Yok, zaten işler dediğiniz gibiyse, söylediklerinizde çok haklısınız. Talip için gerçekten üzülüyorum ama elden ne gelir. Ben kendisine uygun bir dille bir şeyler söylerim, lütfen bu konuda siz içinizi ferah tutun.”</p>

  <p>Karşısındakinin alttan alan bu halini gören Teinosuke’nin içi rahatlamıştı. Konuşmaları biter bitmez kalkıp izin istedi. Itani onu kapıya kadar geçirirken, hiç darılıp gücenmediğini, asıl kendisinin çok mahcup olduğunu tekrar edip durdu. “Kendimi size affettirmek için iyi bir kısmet bulup karşınıza tekrar çıkacağım efendim. Lütfen o kadar endişe etmeyiniz. Küçükhanımla ilgili bu konuda, tüm sorumluluğu üzerime alıyorum. Lütfen eşinize de böyle iletiniz,” diye durmadan konuşan Itani, her zamanki halinden farklı gözükmüyordu. Teinosuke, Itani’nin söylediklerini laf olsun diye söylemiş olduğunu düşünmüyordu. Gerçekten de kırılıp alınmış gibi değildi.</p>

  <p>Bundan birkaç gün sonra Sachiko, Osaka’daki Mitsukoshi mağazasına uğradı. Uygun bir hediye seçip oradan Okamoto’ya, Itani’nin evine geçti. Itani henüz eve dönmemişti. O da aldıklarıyla birlikte bir mesaj bırakıp geri döndü. Ertesi gün Itani’den, Sachiko’ya hitaben yazılmış nazik bir teşekkür mektubu geldi. Hiçbir şey yapamadığını, kendi dikkatsizliği yüzünden onları boşu boşuna uğraştırdığı halde, onların bu şekilde kendisini düşünmüş olmasından hicap duyduğunu, mutlaka bu durumu telafi edeceğini orada da tekrar ediyordu.</p>

  <p>Üzerinden on gün kadar geçmişti. Artık yılın bitmesine sayılı günler vardı. Bir akşamüstü Ashiya’daki evlerinin önünde aceleyle bir araba durdu. Itani gelmişti. Girişten seslenerek bir selam verip gideceğini söyledi. Sachiko o gün gripti, yatıyordu. Teinosuke eve dönmüştü. Itani’nin, “Rahatsız etmeyeyim,” demesine rağmen ısrar ederek onu salona buyur etti. Biraz sohbet ettiler. Ardından Teinosuke konuyu açıp Segoshi Bey’in o olaydan sonra nasıl olduğunu sorarak şöyle devam etti: “Gerçekten çok iyi biriydi. Böyle olması yazık oldu.” Itani, “Ben de pek üzülüyorum haline,” diyerek ona hak verdi. Sonunda Teinosuke, “Belki kendisi bizim, annesiyle ilgili durumu zaten bildiğimizi sanıyordu, öyle değil mi?” diye sormadan edemedi. Itani bu soru üzerine, “Aslında siz böyle deyince düşündüm de, başlangıçta gerçekten çok çekiniyordu. Hani işe pek gönlü yok denilecek kadar diyebilirim. Ancak sonradan çok heveslendi. Herhalde başta annesinin durumundan dolayı o kadar temkinli davranıyordu,” diye onayladı. Teinosuke, Itani’nin gönlünü almaya çalışarak, “Eğer dediğiniz gibiyse, bizim işi sorup soruşturmamız uzayınca durumu yanlış anlamış olmalı Çok ayıp ettik! Fakat efendim, lütfen bu olay, bize yardım konusunda fikrinizi değiştirmesin. Bundan sonra da bu konuda desteklerinizi esirgemeyin,” diye daha önce de söylediği şeyleri tekrar etti. Teinosuke’nin bu sözleri üzerine Itani birden sesini alçaltarak, “Eğer çok çocuklu biri olması sizin için sorun olmazsa size açacağım bir konu daha var,” dedi karşısındakini yoklamak istercesine. Itani’nin bu konu için gelmiş olduğunu anlayan Teinosuke, işin aslını astarını öğrenmek için dikkatle dinlemeye başladı. Bu seferki talip Yamato Shimoichi’de bir bankanın şube müdürüydü. Beş çocuğu vardı. Çocukların en büyüğü erkekti, şimdi Osaka’da okula devam ediyordu. Onun küçüğü kızdı. Artık yaşı geldiği için yakın zamanda evlenir giderdi herhalde. O zaman evde sadece üç çocuk kalırdı. Nasıl yaşayacaklarına gelince, adam yörenin en varlıklı ailelerinden birindendi, bu açıdan endişe edilecek bir durum yoktu. Talibin beş çocuklu, üstelik de bulundukları yere çok uzan olan Shimoichi şehrinden olduğunu duyduğu anda, böyle bir şeyin söz konusu bile olamayacağını düşünen Teinosuke ilgisiz bakışlarla dinlemeye başladı. Itani durumu anlar anlamaz, “Böyle bir şeyi düşünmezsiniz herhalde,” diyerek konuyu kapattı. Itani ne akla sebep böyle kabul edilemeyecek bir konuyu onlara açmıştı ki? Belki içten içe durumdan hoşnutsuzdu da, bu zamandan sonra karşınıza bu tür talipler çıkacak, diye üstü kapalı şöyle bir gözlerini korkutmak istemişti.</p>

  <p>Itani’yi uğurlayan Teinosuke üst kata, odalarına çıktı. Sachiko yatağa uzanmış, banyo havlusuyla yüzünü kapatmış derin derin nefes alıp veriyordu.</p>

  <p>Derin derin nefes almayı bitirince havluyla yüzünü gözünü silerek, “Itani Hanım yeni bir talip bulmuş öyle mi?” diye sordu, “Etsuko haber vermeye geldi.”</p>

  <p>“Ne?! Nasıl?..”</p>

  <p>Biraz önce Itani Hanımla konuşurken Etsuko usulca çıkıp gelmiş, oturup dinlemeye başlamıştı. Teinosuke, “Sen biraz çık, bu çocukların dinleyeceği bir konu değil,” diyerek onu odadan çıkarmıştı. Demek yemek odası tarafına geçip oradan gizlice dinlemişti.</p>

  <p>“Kız çocukları bu tür konularla çok ilgileniyorlar sahiden,” dedi Teinosuke.</p>

  <p>“Beş çocuğu varmış öyle mi?”</p>

  <p>“Ne, onu da mı duydun?” diye şaşırdı Teinosuke.</p>

  <p>“Hı hı. Büyük oğlu Osaka’da okula gidiyormuş. Büyük kızı da evlilik çağındaymış...”</p>

  <p>“Ee?” dedi kocası.</p>

  <p>“Yamato’nun Shimoichi şehrindemiş. Banka şubesi müdürüymüş,” diye cevap verdi Sachiko.</p>

  <p>“Bak şu işe! Bu çocuğa bir parça bile dikkatsizlik etmeye gelmiyor!”</p>

  <p>“Sahiden, artık daha dikkatli olalım. Yoksa başımız ağrıyabilir. İyi ki bugün Yukiko yoktu da...” diye uyardı Sachiko kocasını.</p>

  <p>Her yıl sene sonunda Yukiko da, Taeko da mutlaka memlekete dönerlerdi. Yeni yılın ilk üç günü bitinceye kadar orada kalırlardı. Bu yıl Yukiko, Taeko’dan biraz önce davranmış dün gitmişti. Eğer Itani geldiğinde burada olsaydı neler olabileceğini düşünen karıkoca derin bir nefes aldılar.</p>

  <p class="bosluk"/>

  <p>Sachiko her sene kışın mutlaka bronşlarını üşütürdü. Doktor eğer kötüleşirse zatürreeye dönüşeceği konusunda kendisini uyarmıştı. Bu dönemde bir ay yataktan çıkmadığı çok oluyordu. En ufak bir soğuk algınlığından bile endişe ediyordu. Şansına bu sefer soğuk algınlığı boğazından aşağı inmemişti. Ateşi de normale dönüyordu. Yıl yavaş yavaş sona eriyordu. Aralık ayının 25’i olmuştu. Sachiko bir-iki gün odasından dışarı çıkmama niyetindeydi. O sırada yatakta derginin yeni yıl sayısını okuyordu. Taeko uğrayıp memlekete gideceğini söyleyerek vedalaşmaya geldi.</p>

  <p>Sachiko, “Niye gidiyorsun ki Koisan! Daha yeni yıla bir hafta var,” dedi, hafiften şüphelenmiş gibi. “Geçen sene ayın otuz birinde gitmemiş miydin?”</p>

  <p>“Öyle miydi?”</p>

  <p>Taeko son zamanlarda, yeni yıldan sonra açacağı üçüncü kişisel el yapımı bebek sergisi için şevkle yeni eserler yaratıyordu. Son bir aydır, günün büyük bölümünü Shukugawa’daki atölyesinde geçiriyordu. Yine de, “Dans derslerini bırakamam,” diyerek hafta bir kez Osaka’daki Yamamura Dans Okulu’na gidip geliyordu. Bir süredir abla kardeş şöyle rahat rahat bir oturup konuşamamışlardı. Memlekettekilerin, kız kardeşlerini Osaka’ya çağırdıklarını biliyordu. Yanında tutmaya çalışmayı düşünüyor değildi. Fakat memlekete gitmekten Yukiko’dan bile daha çok nefret eden Taeko’nun, her yılkinden daha önce gideceğini söylemesi tuhafına gitmişti. Ancak kardeşinin, Okubata ile sözleşip gizliden gizliye bir şeyler çevirdiğinden şüphelendiği yoktu. Sadece küçük kız kardeşi bu son bir yılda gerçekten büyümüştü. Sachiko’ya öyle geliyordu ki, kardeşi herkesten çok bağlı olduğu kendisinin bile kanatlarının altından uçup gidiyordu. Bunları düşünen Sachiko içinden bir şeylerin eksildiğini hissediyordu.</p>

  <p>Taeko bir mazeret bulmaya çalışmadan, “Benim işlerim epeyce toparlandı gibi,” dedi. “Ben de Osaka’ya dönüp bir müddet dans derslerine her gün katılmayı düşündüm.”</p>

  <p>“Bu aralar neler öğreniyorsunuz?”</p>

  <p>“Yılbaşı için ‘On Bin Yıl Dansı - <i>Manzai</i>’ öğreniyoruz. Ablacığım, sözlerini hatırlıyor musun?”</p>

  <p>“Hı hı. Aşağı yukarı aklımda,” diyen Sachiko hemen mırıldanmaya başladı. Şarkıyı söylerken sözlerin arasında müzik olması gereken yerde ağzıyla sanki <i>shamisen</i> sazının telleri gibi “tım tım trım” diye ses çıkarıyordu.</p>

  <p>“Her daim genç... sürsün on bin yıl... ihtişamı hükümranlığın... tım tım trım trım... bu güzel yılda...”</p>

  <p>Taeko şarkıya uyup ayağa kalktı, dans etmeye başladı. Sonra birden durup yarıda kesti.</p>

  <p>“Bekle, bekle ablacığım,” diyerek odasına koştu. Hızlıca üzerindeki Batı tarzı kıyafetleri çıkarıp kimonosunu giydi. Eline de dans ederken kullanacağı yelpazesini aldı, Sachiko’nun yanına döndü.</p>

  <p class="bosluk"/>

  <p class="p12">Tım tım tımm, trım trımmm..<br/> seyyaaareeee, seyyaaareeee... başkentli seyyare...büyük mercan... küçük mercan... sarı kuyruklu balık da...</p>

  <p class="p12">istiridye ve midye satar orada seyyaaareeee... yanındaki rafta var... altın işlemeli kumaş da... şam kumaşı kırmızı... hışır hışır atlas hışır atlas.</p>

  <p class="bosluk"/>

  <p>Yeni yılın bereketi için söylenip dans edilen bir şarkıydı bu. Bu şarkıdaki “seyyare” seyyar satıcı kadınlar için kullanılırdı. Şarkıdaki “seyyaaareeee” kısmı ile “trım trım tım tım trım” diye <i>shamisen</i>’in sesine uydurup söyledikleri “hışır hışır atlas” bölümü çocukluklarından beri pek hoşlarına giderdi. Zaman zaman dillerine dolanır, söyleyip dururlardı. O yüzden sözlerini hâlâ hatırlıyorlardı. Şimdi bu şarkıyı tekrar söyleyince, Sachiko’nun gözlerinin önünde annelerinin, babalarının görüntüleriyle birlikte yirmi yıl önce Senba’da yaşadıkları evin hatıraları canlanmıştı. O yıllarda Taeko’ya dans dersleri aldırıyorlardı. Yılbaşlarında sık sık anneleri ve kız kardeşleriyle birlikte <i>shamisen</i> eşliğinde “On Bin Yıl Dansı'nı yaparlardı. Taeko’nun, “Yılbaşının ilk üç günü doğar göklerde Waka Ebisu... tımm, trım trımmm,” diyerek sevimli sevimli şarkı söylerken, masum bir edayla sağ elinin işaretparmağını iyice yukarı kaldırarak gökyüzünü işaret edişini daha dünmüş gibi hatırlıyordu Sachiko. Şimdi karşısında elinde yelpazesi ile dans eden kız, gerçekten o küçük çocuk muydu? Zamanla her iki küçük kardeşinin her şeylerine koşan “sevgili ablaları” olmuştu kendisi. Anne babaları yattıkları yerden tüm bunları görüyorlar mıydı acaba? Bunları düşününce gözyaşlarını tutamadı.</p>

  <p>“Ne zaman geri döneceksin?” dedi kardeşine. Gözyaşlarını saklamaya çalışmamıştı bile.</p>

  <p>“Ayın dördünde.”</p>

  <p>“Dönünce bizim için de dans edersin. İyice öğren gel, tamam mı? Ben de <i>shamisen</i> kısmını çalışırım bu arada.”</p>

  <p>Osaka’daki aile evleri, yılın ilk günlerinde yeni yıl kutlaması için gelen misafirlerle dolu olurdu. Sachiko’ların evleri Ashiya’da olduğu için pek misafir de gelmezdi. Üstelik kız kardeşleri de evde olmayınca, son yıllarda yılbaşları sessiz sakin, boş boş zaman geçirdikleri günler haline gelmişti. Karıkoca için arada baş başa kalmak iyi oluyordu elbette. Fakat Etsuko çok yalnızlık çekiyor “ablasının” ve “Koisan’ın” dönmesini iple çekiyordu.</p>

  <p>Sachiko yılın son günü öğleden sonra üç gibi <i>shamisen</i>’i çıkardı. Mızrap kullanmak yerine, elleriyle çalarak alıştırma yapmaya başladı. Üç gün boyunca da buna devam etti. Sonunda Etsuko da dinleye dinleye annesi, “Şam kumaşı kırmızı,” der demez, “Hışır hışır atlas, hışır atlas,” diye onunla birlikte söylemeye başladı.</p>


  <h2 id="sigil_toc_id_15">On altıncı bölüm</h2>

  <p>Taeko’nun kişisel sergisi için bu sefer Kobe’deki Koikawa Galerisi kiralandı. Sergi üç gün sürdü. Osaka ve Kobe’de çok tanıdığı olan Sachiko’nun çabalarının da sayesinde, daha ilk günden el yapımı bebeklerin çoğu satıldı. Başarılı bir sergi oldu. Sachiko son gün akşamüzeri sergi salonunun derlenip toplanması için Yukiko ve Etsuko’yu da alıp geldi. Kalan işleri tamamlayıp çıktıklarında, “Etsuko’cuğum, bu akşam Koisan bize yemek ısmarlasın değil mi? Hadi Koisan! Epey para kazandın!”</p>

  <p>“Evet, evet!” diye Yukiko da ona katıldı. Ortalığı biraz kızıştırmak ister gibi, “Nereyi istersin Etsuko’cuğum? Batı usulü yemek mi istersin yoksa Çin yemeği mi?”</p>

  <p>Taeko, “Tamam ama daha paraları tahsil etmedim ki,” dedi. Her ne kadar anlamamış gibi görünmeye çalışsa da, anladığı kıs kıs gülmesinden belli oluyordu.</p>

  <p>“Önemli değil Koisan, ben senin yerine öderim sonra sen bana verirsin,” dedi Sachiko. Kardeşinin masraflar çıktıktan sonra bile azımsanmayacak bir para kazandığını biliyordu. Ne olursa olsun bir şeyler ısmarlatmak niyetindeydi. Ancak Sachiko’nun aksine, gayet modern, gözü açık biri olan Taeko’nun böyle durumlarda, hani pohpohlansa bile eli kolay kolay cebine gitmezdi.</p>

  <p>“O zaman Tōgarō’ya gidelim mi? En hesaplısı orası.”</p>

  <p>“Seni cimri seni! Oriental Grill’e olsun gücün yetmez miydi?”</p>

  <p>Çin mahallesindeki Togarō, bir kısmında domuz eti kesilip satılan bir kasap, bir tarafında da Çin lokantası olan bir yerdi.</p>

  <p>Restorandan içeri girdiler. O sırada kasada hesabı ödemekte olan Batılı genç bir kadın kendilerinin olduğu tarafa doğru bakıp, “İyi akşamlar,” dedi.</p>

  <p>“Aaa Katharina Hanım, ne güzel tesadüf! Sizleri tanıştırayım,” dedi Taeko. “Bu hanım size sözünü ettiğim Rus Hanım. Bu benim ortanca ablam. Bu da küçük ablam.”</p>

  <p>“Aa ben Katharina Kyrilenko... Ben... bu akşam, sergiye gittim... Taeko Hanım bebekler satıldı, değil mi! Ben... tebrik ederim.” Anlaşılır bir Japonca konuşmasına rağmen, Batılıların yaptığı gibi her cümlesinin başına “ben” eklemeden edemiyordu.</p>

  <p class="bosluk"/>

  <p>Etsuko, “O Batılı kimdi Koisan?” diye sordu kadın gittikten sonra.</p>

  <p>“Koisan’ın öğrencisiymiş,” diye kardeşinin yerine Sachiko cevap verdi.</p>

  <p>“Sahiden mi yüzü tanıdık geliyor, trende görmüştüm,” dedi Yukiko.</p>

  <p>“Güzel bir yüzü var, öyle değil mi?”diye cevap verdi Taeko.</p>

  <p>“O Batılı Çin yemeği mi seviyor?”</p>

  <p>“Çocukluğu Şanghay’da geçmiş, o yüzden Çin yemeğinden çok iyi anlıyor. Sıradan Batılıların gitmeyeceği kadar salaş restoranların aslında en iyi Çin lokantaları olduğunu söylüyor. Dediğine göre Kobe’de en iyisi burasıymış,” dedi Taeko.</p>

  <p>“Demek Rus! Nedense hiç Rus’a benzemiyor,” dedi Yukiko.</p>

  <p>“Hı hı. Şanghay’da İngiliz okuluna gitmiş. İngiliz hastanesinde hemşire olarak çalışmış. Bir zamanlar da bir İngiliz’le evliymiş. O evliliğinden bir çocuğu olmuş,” diye anlattı Taeko.</p>

  <p>“Yaa? Kadın kaç yaşındadır ki?”</p>

  <p>“Sahiden kaç yaşındadır ki? Benden büyük müdür yoksa küçük mü acaba?”</p>

  <p>Taeko’nun anlattığına göre Beyaz Rus Kyrilenko ailesi; Katharina, yaşlı annesi ve ağabeyinden ibaretmiş. Shukugawa’da Shōtō Evleri’nde, Taeko’nun atölyesinin yakınlarındaki sosyal konutlarda, iki katta toplam dört odadan ibaret olan küçük bir evde yaşıyorlarmış. Katharina ile yolda sık sık karşılaşıyorlarmış. Zamanla birbirlerine iyice aşina olmuşlar. Bakışlarıyla da olsa selamlaşmaya başlamışlar. Katharina bir gün çat kapı Taeko’nun atölyesine gelmiş. Japon yapma bebekleri yapmayı öğrenmek istediğini söyleyerek Taeko’nun öğrencisi olup olamayacağını sormuş. Taeko kabul edince hemen ona “hoca hanım” diye hitap etmeye başlamış. Genç kadının birdenbire kendisine böyle hitap etmeye başlaması Taeko’yu şaşırtmış; biraz tereddüt ettikten sonra kendisine adıyla hitap etmesini istemiş. Tüm bunlar bir ay kadar önce olmuş. Sonrasında Taeko hemen onunla samimiyeti ilerletmiş. Hatta son zamanlarda Taeko, atölyesine gidip gelirken arada Katharina’ların evlerine uğramaya bile başlamış.</p>

  <p>“Ben, senin ablalarınla hep trende karşılaştığımdan çok iyi biliyorum. Onlar çok güzel... Ben hoşlanıyorum. Beni mutlaka tanıştır, diye epeydir söyleyip duruyordu.”</p>

  <p>“Geçimini nasıl sağlıyor peki?”</p>

  <p>“Ağabeyi yün ticareti mi ne, öyle bir iş yapıyormuş ama evlerinin halinden pek rahat yaşamadıkları belli oluyor. Katharina, o İngiliz’den boşanırken nafaka almış. O parayla yaşıyormuş. Kendisi ağabeyine yük olmadığını söylüyor. Üstü başı da düzgün görünüyor zaten, idare ediyor anlaşılan.”</p>

  <p>Önlerine dizilen metal kapların içinde, aralarında Etsuko’nun sevdiği karides kızartması ve güvercin yumurtası çorbası ile Sachiko’nun sevdiği, pirinç topağı içine soya püresiyle soğan konulduktan sonra kızarmış ördek derisine sarılarak hazırlanan yemeğin de bulunduğu bir sürü yemek vardı.</p>

  <p>Yemeklerini yerken, bir süre daha aralarında Kyrilenko ailesinden konuşarak kaynatmaya devam ettiler. Taeko daha başka şeyler de anlattı. Katharina’nın çocuğu resimden gördüğü kadarıyla dört-beş yaşlarında bir kız çocuğuydu. Ne yazık ki boşanırlarken çocuğu babası almış, sonra da İngiltere’ye götürmüştü. Katharina’nın Japon yapma bebeklerini yapmayı öğrenmek istemesi sadece bir merak mıydı, yoksa ileride bundan bir ek gelir elde etmeyi mi umuyordu, bunu bilmiyordu Taeko. Ne olursa olsun, Japon kültürünü bilmeyen bir yabancı olarak oldukça becerikliydi. Hem de çok zekiydi. Japon kimonolarının desen ve renk uyumu gibi özelliklerini hızla kavramıştı. Şanghay’da büyümesine gelince, ihtilalde tüm ailesi parçalanmış, büyükannesi onu alıp Şanghay’a kaçmıştı. Annesi ise ağabeyini alarak Japonya’ya gelmişti. Ağabeyi bir ara Japonya’da ortaokula devam ettiğinden Japon yazısını epeyce sökmüştü. Katharina’da İngiliz etkisi görülüyordu. Diğer yandan ana oğul tam bir Japon hayranıydılar. Evlerinin alt katındaki odalardan birinde Japon imparator ve imparatoriçesinin portreleri asılıydı. Diğer odalarında da son Rus Çarı II. Nikolay ile çariçenin resimleri vardı. Ağabey Kyrilenko’nun Japonca konuşuyor olması uzun süredir burada olduğu için elbette doğaldı. Katharina da Japonya’ya gelmesinin üzerinden kısa bir süre geçmiş olmasına karşın oldukça iyi idare ediyordu. Ama Taeko, annelerinin anlaşılmaz ve kendisine biraz da komik gelen Japoncasını anlamakta epeyce zorlanmıştı.</p>

  <p>“Teyzenin Japoncası, nasıl desem... geçenlerde onunla sohbet ediyorduk. ‘Sizin memleketiniz nere ya <i>efenim</i>?’ dedi bana. Ben de, ‘Osaka,’ diye cevap verdim. Telaffuzu o kadar anlaşılmazdı ki, meğer, ‘Sizin halceğiziniz ne fena <i>efenim</i>,’ diyormuş!”</p>

  <p>Taeko insanların garip huylarını ve davranışlarını taklit etmekte ustaydı. Kim olursa olsun taklidini hemen yapabilir, herkesi güldürürdü. Kyrilenko Teyze’nin davranışlarını ve konuşmasını taklit ederken de, o kadar komikti ki Sachiko’lar daha hiç tanışmadıkları bu Batılı teyzenin hayalî görüntüsüne karınlarını tuta tuta güldüler.</p>

  <p>“Böyle anlattığıma bakıp da sakın hafife almayın! O teyzecik Çarlık Dönemi’nde Rus hukuku doktorası yapmış biliyor musunuz! İnsan aynı kişi olduğuna inanamıyor. ‘Benim Japoncam kötüler <i>efenim,</i> Fransızca, Almanca konuşurum,’ diyor kendisi.”</p>

  <p>“Herhalde eskiden zenginlerdi, değil mi? Teyze kaç yaşında?”</p>

  <p>“Hımm, herhalde altmış küsur yaşındadır ama daha aklı yerinde. Gayet dinç.”</p>

  <p>Bu sohbetlerinin üzerinden iki-üç gün geçmemişti ki Taeko, Rus teyzenin yeni hikâyeleriyle çıkageldi. Ablalarını epeyce eğlendirdi. Taeko o gün Kobe Motomachi’ye alışverişe gitmişti. Anlattığına göre, dönüşte Juccheim’da çay içiyormuş ki teyzecik yanında Katharina ile çıkagelmiş. Kobe Shinkaichi’deki Shurakkan binasının en üst katındaki buz pateni pistine gideceklermiş. Vakti varsa Taeko’nun da kendilerine katılması için ısrarla davet etmişler. Hayatında hiç paten kaymamış olan Taeko’ya, kaymayı öğreteceklerini, zaten kolay olduğunu söylemişler. Taeko sonunda her ne kadar fiziksel güç gerektirse de yapabileceğine kanaat getirmiş. Gözünü karartıp onlara katılmış. Bir saat kadar birlikte çalışıp da, Taeko işi biraz söktüğünde teyzecik, “Siz ilk... inanmaz ben <i>efenim,</i>” diyerek onu övgülere boğmuş. Taeko’yu en çok şaşırtan teyzeciğin buz pateni sahasına çıkar çıkmaz gayet zarif bir biçimde gençlere taş çıkaracak şekilde kaymaya başlaması olmuş. Her halinden bu işi çok eskiden beri yaptığı anlaşılıyormuş. Sırtı dimdik, en ufak bir dengesizlik göstermeden, arada bir insanın içini hop ettirecek hareketlerle kayıyormuş. Orada bulunan tüm Japonları şaşkına çevirmiş.</p>

  <p>İşte hikâye buydu.</p>

  <p>Bu olaydan birkaç gün sonra Taeko bir gün eve gece geç saatlerde döndü. “Bugün Katharina’lar beni akşam yemeği için evlerine davet ettiler,” diye anlatmaya başladı. Rusların bu kadar çok yediğini bilmiyormuş, çok şaşırmış, ilk önce mezeler servis edilmiş. Sonra kim bilir kaç tabak sıcak yemek gelmiş, üstelik etlerin de sebzelerin de porsiyonları iyice büyükmüş, tabaklar tepeleme doluymuş. Bir sürü farklı ekmek çıkarmışlar sofraya. Taeko sadece mezelerle tıka basa doymuş. Her ne kadar, “Artık kâfi, daha fazla yiyemeyeceğim,” dese de, “aa, niye yemiyorsunuz? Bundan ister misiniz? Şundan alır mısınız?” deyip duruyorlarmış. Kendileri her şeyi hapur hupur götürüyorlarmış. Bu arada da su gibi, Japon <i>sake</i>’si, bira, votka içiyorlarmış. Ağabey Kyrilenko’nun içmesi o kadar tuhafına gitmemiş. Fakat Katharina da öyleymiş, hatta teyzecik bile çocuklarından geri kalmıyormuş. Oydu buydu derken saat akşam dokuz olmuş. Taeko, “Artık kalkayım,” diyecek olmuş ama, “Öyle erken kaçmak olmaz,” diyerek oyun kartlarını çıkarıp getirmişler. Bir saat kadar da onlarla oynamışlar. Saat onu geçerken bir kez daha yiyecek içecek bir şeyler çıkarılmış. Onca yedikten sonra yeniden yiyecek görmek bile Taeko’nun içini fena etmeye yetmiş. Fakat ev sahipleri yiyip içmeye kaldıkları yerden devam etmişler. İçerken de ufak bir bardağı ağzına kadar doldurup bir dikişte içip bitiriyorlarmış. Aslında içmekten çok ağızlarına boşaltıyorlarmış. “Böyle sert içecekleri, Japon <i>sake</i>’sini de, votkayı da bir dikişte içmezsen tadı çıkmaz!” deyip duruyorlarmış. Sahiden çok acayip mideleri varmış. Yiyecekler o kadar lezzetli değilmiş. Farklı olarak Çin mantısı ya da İtalyan <i>ravioli</i>’sine benzeyen, içinde hamurdan yapılmış bir şeylerin yüzdüğü bir çorba varmış.</p>

  <p>Taeko tüm bunları anlattıktan sonra, “Bir dahaki sefere mutlaka ablalarını eniştelerini de getir, diye davet ettiler. Şöyle bir uğramak istemez misiniz?” diye sordu.</p>

  <p>O günlerde Katharina, bir Japon bebeği yapmakla meşguldü. Taeko ona modellik yapıyordu. Bebeğin saçlarını bekâr kızlarınki gibi <i>yuiwata</i> topuzu yapmış, yine onlar gibi kimonosunun kollarını uzun bırakmıştı. Bebeğin elinde geleneksel bir Japon oyunu olan <i>hanetsuki</i> raketi vardı. Taeko, Shukugawa’ya gidemediği zamanlar, Katharina, Ashiya’ya geliyordu. Taeko da ona ne yapacağını gösteriyordu. Katharina, bu arada kendiliğinden ailenin diğer fertleriyle yakınlaşmıştı. Bir süre sonra Teinosuke bile ona uzaktan aşina oldu. Hatta bir ara ondan söz ederken, “O boy bos onda varken Hollywood’a gitse yeri var,” bile demişti. Fakat Katharina öyle <i>yankee</i>’ler gibi kaba saba değildi. Japon hanımlarıyla da arkadaşlık kurmasını sağlayan bir zarafeti ve inceliği vardı.</p>

  <p>11 Şubat’ta, İmparatorluğun Kuruluş Günü’nde, öğleden sonra Ağabey Kyrilenko da, golf pantolonuyla kız kardeşinin ardında kapıda belirdi. İçeri girmeden bahçede dolaşıp verandadaki sandalyeye oturdu. Sonra Teinosuke onun yanına gitti, iki-üç bardak kokteyl eşliğinde yarım saat kadar sohbet ettiler.</p>

  <p>Onlar gittikten sonra, Teinosuke, “Eh artık ‘<i>efenim</i> teyzeyle’de tanışmak farz oldu,” diye şaka yaptı. Sachiko da ona katıldı: “Hep Taeko’dan onun taklitlerini duyuyoruz ya, daha tanımadan tanıyormuş gibi oldum,” dedi. Bu durumdan eğleniyor gibi bir hali vardı.</p>


  <h2 id="sigil_toc_id_16">On yedinci bölüm</h2>

  <p>Tüm bunlardan dolayı, aslında başlangıçta gitmeyi hiç düşünmedikleri halde, hem Taeko’nun anlattıkları meraklarını cezbetmiş hem de üçüncü kez davet edilince hayır diyememişler, Kyrilenko’ların davetlerini kabul etmişlerdi. Davete mart başında Omizudori Festivali’nin tam ortalarında gittiler. Her ne kadar bahar dense de, buz gibi soğuk bir gündü. Kyrilenko’lar onları ailecek davet etmişlerdi. Geç döneceklerini bildiklerinden Etsuko’yu evde bıraktılar. Yukiko da küçük kızla birlikte evde kaldı. Karı-koca Teinosuke’ler ve Taeko, üçü birlikte gittiler. Hankyū Shukugawa İstasyonunda inip Yamate’ye doğru yürüdüler. Kirişli köprüyü geçtiler. Beş-altı yüz metre kadar dümdüz gittikten sonra bu sayfiye mahallesindeki yan yana dizili evler sona erdi. Yol çeltik tarlalarının arasından ilerlemeye başladı. İleride çamlık bir tepe vardı. Kyrilenko’ların evleri o tepenin eteğindeki toplu konutlardan biriydi. Karşılıklı dizilen binaların içinde en küçüğüydü. Yeni boyanmış beyaz duvarlarıyla masal kitaplarındaki resimlerden çıkmış gibiydi.</p>

  <p>Eve ulaştıklarında, Katharina hemen onları karşılamaya çıktı. Misafirlerini alt katta yan yana iki odadan, içeridekine götürdü. Odanın ortasına yerleştirilmiş döküm bir sobanın etrafına misafirler ve ev sahibesi, dört kişi oturduklarında ellerini kollarını hareket ettirecekleri yer kalmamıştı. Her biri kendisine bir yer bulmaya çalışarak, kimi uzun kanepenin bir köşesine kimi odadaki tek berjer koltuğa kimi de tahta sandalyeye ilişmişti. Hani boş bulunup kımıldayacak olsalar sobanın borusuna çarpabilirler ya da başka bir şeyleri devirebilirlerdi. Yatak odaları olasılıkla üst kattaydı. Alt katta bu iki odanın haricinde arkada yemek pişirdikleri bir yer olmalıydı. Bulundukları yerden görülen diğer odanın yemek odası olduğu anlaşılıyordu. Orası da bu oda kadardı. Teinosuke’ler orayı gördüklerinde, altı kişinin bu küçücük yere nasıl sığacağını düşünmeden edemediler. En tuhaflarına gidense evde sadece Katharina’nın olmasıydı. Ağabey Kyrilenko da, şu ünlü teyzecik de ortalarda görünmüyordu. Batılıların akşam yemeklerini Japonlara göre daha geç saatte yediklerini bilmelerine rağmen Teinosuke’ler saat kaçta geleceklerini sormayı unutmuşlardı, belki de erken gelmişlerdi. Hava iyice karardığı halde evin içinden bir ses gelmiyor, yemek odası taralında bir hazırlık görünmüyordu.</p>

  <p>Katharina, “Buna bakın lütfen. Ben... ilk kez yaptım,” diyerek üçgen rafın alt kısmında duran, ilk eseri <i>maiko</i> bebeğini çıkarıp getirdi.</p>

  <p>“Aaaa, bunu sahiden siz mi yaptınız?”</p>

  <p>“Evet. Ama çok çok hataları vardı. Taeko Hanım benim için düzeltti.”</p>

  <p>“Enişteciğim, şu kimono kuşağının renklerine bak” dedi Taeko. “Bunu ben öğretmedim. Katharina Hanım kendi düşünüp öyle yaptı.”</p>

  <p>Katharina ile konuşurken normal Japonca ile konuşuyorlardı ama birbirlerine hitap ederken Osaka lehçesine dönüyorlardı.</p>

  <p>Katharina, bebeğin elbisesinin gevşekçe bağlanmış kuşağını yaparken olasılıkla ağabeyinden de akıl almıştı. Siyah zemine bir tür yağlıboyayla at, kale gibi Japon satrancı <i>shōgi</i>’nin taşları çizilmişti.</p>

  <p>“Bu... bakın lütfen.” Katharina bu sefer Şanghay’da bulunduğu zaman çekilmiş resimlerin bulunduğu albümü çıkarıp getirmişti. “Bu benim eski kocam. Bu benim kızım.”</p>

  <p>“Kızınız size çok benziyor. Pek de güzel.”</p>

  <p>“Siz öyle mi düşüyorsunuz?”</p>

  <p>“Hı hı. Sahiden çok benziyor. Siz kızınızı görmek istemiyor musunuz?”</p>

  <p>“O şimdi İngiltere... göremem. Yapacak bir şey yok.” Katharina anlaşılır bir Japoncayla konuşuyordu. Yine de konuşmasına zaman zaman yabancı olduğu yansıyordu.</p>

  <p>“İngiltere’nin neresinde biliyor musunuz? Eğer İngiltere’ye giderseniz, kızınızı görebilir misiniz?”</p>

  <p>“Onu bilmiyorum. Ama ben görmek istiyorum. Belki ben... görmeye giderim.” Katharina duygularını hiç belli etmeden, sükûnetle konuşuyordu.</p>

  <p>Teinosuke ve Sachiko epeydir karınlarının guruldadığını hissediyorlardı. İkisi de arada, usuldan saatlerine göz atıp birbirleriyle bakışıyorlardı. Sohbetin durakladığı bir ânı kollayan Teinosuke sonunda, “Sizin ağabeyinize ne oldu? Bu akşam bize katılmayacak mı?” dedi.</p>

  <p>“Benim ağabey, her akşam geç döner.”</p>

  <p>“Anneniz?”</p>

  <p>“Anne, Kobe’ye alışverişe gitti.”</p>

  <p>“Aa, öyle mi?”</p>

  <p>Demek teyzecik akşam yemeği için bir şeyler almaya gitmişti. Katharina’nın cevabını duyduklarında en başta akıllarından böyle geçmişti. Ama duvar saati yediyi vurup da hâlâ gelecek gibi görünmeyince yanıldıklarını düşünmeye başladılar. Taeko, ablasıyla eniştesini buraya kendisi sürüklediği için sorumluluk hissediyordu. Giderek endişe etmeye, hiçbir hazırlığın görülmediği yemek odasına doğru nezaketsizce bakışlar atmaya başladı. Katharina’nın bu durumu fark edip etmediği belli değildi. Arada bir kalkıyor, çok küçük olduğundan sadece küçük kömürler atılabilen sobaya birkaç parça kömür koyuyordu. Konuşmadıkları zaman boş mideleri iyice kendini hissettiriyordu. Bir şeyler bulup konuşmaya çalıştılar. Yavaş yavaş konular da tükendi. Dördü birden suspus oldular. Odada sadece kömürün gürül gürül yanan sesi duyuluyordu. O arada, pointer cinsi bir köpek burnuyla kapıyı açıp içeri girdi. Sobanın sıcaklığının en iyi olduğu yeri seçerek odadaki insanların bacakları arasındaki boşluğa sığıştı, başını ön patilerinin üstüne koyup uzandı.</p>

  <p>Katharina, “Boris!” diye çağırdı. Köpek şöyle bir bakışlarını kaldırmakla yetindi. Sobanın önünden kalkacak gibi gözükmüyordu.</p>

  <p>Teinosuke öyle oturmaktan sıkılmış bir tavırla onun sözlerini tekrar etti:</p>

  <p>“Boris!”</p>

  <p>Sonra eğilip köpeğin sırtını okşadı. Bu arada bir yarım saat daha geçip gitmişti.</p>

  <p>Teinosuke, “Katharina Hanım,” dedi birden. “Biz yanılmış olmayalım?”</p>

  <p>“Ne konuda?”</p>

  <p>“Baksana Koisan, belki biz yanlış anladık. Eğer öyleyse çok büyük zahmet veriyoruz. Her halükârda bu akşam izin isteyip kalkmak en iyisi, değil mi?” diye Osaka lehçesi ile konuştu.</p>

  <p>“Öyle bir şey olması mümkün değil ya!” Taeko da eniştesine Osaka lehçesiyle cevap verdi. Sonra ev sahibesine standart Japoncayla, “Şey... Katharina Hanım...” diye seslendi.</p>

  <p>“Evet, buyurun?”</p>

  <p>Taeko, ablasına dönerek tekrar Osaka lehçesiyle, “Şey... ablacığım sen söyler misin? Ben nasıl diyeceğimi bilemedim.”</p>

  <p>“Sachiko, Fransızcan şimdi işe yaramaz mı ki?” diye araya girdi Teinosuke.</p>

  <p>“Koisan, Katharina Hanım Fransızca biliyor mu?”</p>

  <p>“İngilizce olsa olur.”</p>

  <p>Teinosuke, “Katharina Hanım, <i>ay... aym afreyd,</i>” diye kem küm İngilizce konuşmaya başladı.</p>

  <p><i>“...you... were notto expectingu us tsuniğhto...”</i><a id="k21" href="../Text/dipnotlar.xhtml#a21"><sup>[21]</sup></a></p>

  <p>“Niçin?” diye sordu Katharina gözlerini şaşkınlıktan kocaman açarak. Gayet akıcı bir İngilizceyle sitem eder gibi, “Bu akşam bizler, sizleri davet ettik. Ben sizleri bekledim,” dedi.</p>

  <p>Saat sekizi vurduğunda, Katharina kalkıp mutfağa gitti. Takır tukur bir şeyler yapmaya başladı. Eline çabuk bir şekilde yemek odasına bir sürü şey taşıyıp getirdi. Ardından üçünü o tarafa buyur etti. Teinosuke’ler masanın üzerindeki bin bir türlü mezeyi gördüklerinde önce derin bir iç geçirdiler. -Hangi arada hazırlanmıştı ki?- Füme somon, ançüez tuzlama, sardalya tava, jambon, peynir, kraker, etli börek, kaç çeşit ekmek... Tüm bunlar sanki sihirli değnek değmiş gibi bir anda belirmişti. Masanın üzeri, başka bir şey koyamayacak kadar doluydu. Katharina tek başına hiç durmadan çalışmıştı. Üçünün de açlıktan karınları kazınıyordu. Göze çarpmasın diye dikkat ederek, ortamın izin verdiği ölçüde çabuk çabuk yediler. Yemekler o kadar boldu ki bitirdikçe devamı ikram ediliyordu. Katharina yemek boyunca, fincanlarına defalarca siyah çay koydu. Sonunda iyice tıka basa doydular. Yiyemediklerini ara ara, gizlice masanın altındaki Boris’e vermeye başladılar.</p>

  <p>Tam bu sırada arkadan kapının pat diye açıldığı duyuldu. Boris fırlayıp kapıya gitti.</p>

  <p>“Teyzecik geldi herhalde.”</p>

  <p>Kapıdan önce, elleri kolları paketlerle dolu teyzecik girdi, içinde muhtelif şeylerin bulunduğu beş-altı paketi güçlükle taşıyarak mutfağa yöneldi, gözden kayboldu. Ardından ağabey Kyrilenko yanında elli yaşlarını geçkin bir beyle yemek odasında belirdi.</p>

  <p>“İyi akşamlar. Sizi beklemeden yemeğe oturduk.”</p>

  <p>“Buyrun, buyrun,” dedi ağabey Kyrilenko. Bir yandan Japonlar gibi eğilerek selam veriyor bir yandan da iki elini birbirine sürtüyordu. Batılı bir erkek için biraz ufak tefek ve narin yapılıydı. Ünlü <i>kabuki</i> aktörü Uzaemon gibi görünüyordu. Uzun bir yüzü vardı. Bu soğuk bahar gecesinin ayazını yemiş yanakları kıpkırmızı olmuştu. Kız kardeşiyle bir-iki kelime Rusça konuştular. Japonlar söylediklerinin içinden sadece “<i>mamochka, mamochka</i>” sözcüğünü yakaladılar. Rusça anneciğim demek olduğunu tahmin ettiler.</p>

  <p>“Ben... şimdi annemle Kobe’de karşılaştım. Birlikte döndük. Sonra, bu bey...” diye yanındaki beyin omzuna vurarak, “Taeko Hanım, siz... bu beyi tanıyorsunuz değil mi? Benim arkadaşım Vronsky Bey.” Ağabeyi Japoncayı daha iyi konuşsa da yabancı olduğu konuşmasına yansıyordu.</p>

  <p>“Evet, tanıyorum. Bunlar da benim eniştem ve ablam...”</p>

  <p>“İsminiz Vronsky demek. Bu isim <i>Anna Karenina</i>’da geçiyor, değil mi?” diye sordu Teinosuke.</p>

  <p>“Aa, evet. Siz çok iyi biliyorsunuz. Siz... Tolstoy okur musunuz?”</p>

  <p>“Tolstoy’u, Dostoyevski’yi tüm Japonlar okur,” dedi Kyrilenko, Vronsky’ye.</p>

  <p>“Koisan, Vronsky Bey’i nereden tanıyorsun?” diye soran Sachiko’yu Taeko, Osaka lehçesiyle cevapladı.</p>

  <p>“Bu bey bu yakınlarda Shukugawa House denilen bir pansiyonda yaşıyor. Çocukları çok seviyor. Hiç ayırmadan tüm çocukları sevdiğinden buralarda ‘evlat-perver Rus’ diye tanınıyor. Herkes ona Vronsky Bey değil de ‘evlat-perver bey’ diyor.”</p>

  <p>“Hanımı?”</p>

  <p>“Yok. Çok üzücü bir hikâyesi varmış galiba...”</p>

  <p>Vronsky nazik, hassas görünümlü biriydi. Hüzünlü gözlerinde bir gülümseme ile gözlerini kısarak onları izliyor, kendi hakkında konuşulanları hiçbir şey söylemeden dinliyordu. Kyrilenko’ya göre daha iriydi. Buna rağmen sıkı vücudu, güneşte yanmış gibi görünen koyu teni, kır düşmüş gür saçları, siyah gözleri ile Japonları andırıyordu. Biraz da denizcileri hatırlatıyordu.</p>

  <p>“Bu akşam Etsuko Hanım buyurmadılar mı?” diye sordu ağabey Kyrilenko.</p>

  <p>“Ha, şey çocuğun okul ödevleri vardı da.”</p>

  <p>“Yazık. Ben de Vronsky Bey’e bu akşam çok sevimli bir küçükhanımı tanıştıracağıma söz verip onu buralara sürüklemiştim.”</p>

  <p>“Aa, çok fena olmuş...”</p>

  <p>Tam bu sırada teyzecik kendilerini selamlamak için yanlarına geldi.</p>

  <p>“Ben, bu akşam çok mutlu <i>efenim.</i> Taeko Hanım’ın diğer ablası ve ufak hanım niçin gelmemek?”</p>

  <p>Teinosuke ve Sachiko, o meşhur <i>“efenim</i>”i duyduklarında, Taeko’ya baksalardı kendilerini tutamayıp güleceklerdi. Ellerinden geldiğince gözlerini ondan kaçırmaya çalıştılar. Taeko’nun bakışlarını başka yöne çevirip tüm gayretiyle ciddi bir yüz ifadesi takınmaya çalışması da bir o kadar komikti. Kendilerini zor tutuyorlardı. Kendi aralarında ondan “teyzecik” diye söz ediyorlardı ama hiç de öyle onun yaşındaki Batılı teyzeler gibi toparlacık değildi. Arkadan da gayet güzel gözüküyordu. Yüksek topuklu ayakkabılar giymişti. Zayıf ve düzgün bacaklarıyla bir ceylan gibi sekerken, buna tezat oluşturacak biçimde tak tak diye -hani yontulmamış dense olacak- şiddetle adımlarını yere vuruyordu. Taeko’nun anlattığı buz pateni pistindeki hali az da olsa gözlerinin önünde canlanmıştı. Öte yandan, gülünce eksik dişleri ortaya çıkıyordu. Yanakları, gıdısı sarkık sarkıktı. Yüzünde de kırışıklıklar vardı var olmasına. Ama teni sanki şeffafmış gibi bembeyazdı, o sayede uzaktan bu kırışıklık ve sarkıklıklar anlaşılmıyordu. Zaman zaman insanın gözüne sanki yirmi yaş daha gençmiş gibi gözükebiliyordu.</p>

  <p>Teyzecik masanın üstündekileri şöyle bir toparladı. Yerine, kendi alıp getirdiği çiğ istiridye, somon havyarı, salatalık turşusu, domuz eti, tavuk, ciğer, sosis ve çeşit çeşit ekmek çıkarıp dizdi. Sonunda içkiler geldi. Votka, bira, bira bardağına doldurulmuş sıcak <i>sake...</i> Hepsi bir aradaydı. Ruslardan, teyzecik ve Katharina Japon <i>sake</i>’sini severek içiyorlardı. Teinosuke’lerin düşündükleri gibi masaya sığamadılar. Katharina yanmayan şömineye yaslanarak yiyordu yemeğini; teyzecik ise bir yandan bir şeyler hazırlarken bir yandan da insanların omuzlarının üzerinden uzanıp atıştırıyordu. Çatal ve bıçakların takım olmaması bir yana, sayı olarak da herkese yeterli değildi. Bu nedenle Katharina eliyle atıştırıyordu. Bu halini konuklar görünce kıpkırmızı kesildiğinden, Teinosuke’ler görmezden gelmek için epey gayret sarf ettiler.</p>

  <p>Sachiko, Teinosuke’nin kulağına gizlice, “Sakın o istiridyeyi yeme,” diye fısıldadı. İstiridye olmasına istiridyeydi ama öyle özel seçilip alınmış bir şey değildi. Pazardan rasgele alınıp getirilivermiş gibi gözüküyordu. Gözü kara bir şekilde bunları yiyebilen Rusların, bu açıdan Japonlardan daha gayrimedeni olduğunu düşünmeden edemedi Sachiko.</p>

  <p>Japonlar bir yandan, “Ah, gerçekten tıka basa doyduk,” derken bir yandan da fazla geldiği için yiyemediklerini, ev sahiplerine çaktırmadan masanın altından Boris’e verip duruyorlardı. Kendisine bir o, bir bu içki ikram edildikçe, hayır diyemeyen Teinosuke, içtikleri etkisini göstermiş olacak ki, çarın portresinin yanında asılı duran, görkemli bir binanın resmini göstererek, “Aa, o resimdeki ne?” diye soruverdi. Sesi iyice yüksek çıkmıştı.</p>

  <p>“O mu? Tsarskoe Selo Sarayı. Petrograd -asla Leningrad sözcüğünü kullanmıyorlardı- yakınlarında Çarlık Sarayı,” diye cevap verdi Kyrilenko.</p>

  <p>“Aa, demek o ünlü Tsarskoe Selo Sarayı bu...” “Bizim ev Tsarskoe Selo Sarayı’nın yakın çok <i>efenim.</i> Hani çar biner ya faytona... Tsarskoe Selo Sarayı’ndan çıkar ya... o, biz her gün gördük <i>efenim.</i> Çarın konuştuğunun sesini, ben duymak hatırlıyorum <i>efenim.</i>”</p>

  <p>“<i>Mamochka...</i>” Kyrilenko annesine seslenip Rusça konuşarak, ne söylemek istediğini anladı. Sonra onlara dönüp çok akıcı bir Japoncayla anlattı: “Faytonun içindeki çarın sesini gerçekten duymamış. Sadece sanki duyacakmış gibi hissetmiş. O kadar yakından geçiyormuş fayton. Neyse, bizim evimiz o sarayın hemen yanındaydı sahiden. Ben gerçi daha çocuktum, o yüzden hayal meyal hatırlıyorum.”</p>

  <p>“Peki ya siz Katharina Hanım?”</p>

  <p>“Ben, daha ilkokula bile başlamadan önce... hiçbir şey hatırlamıyorum.”</p>

  <p>“Diğer odada da Japon imparator ve imparatoriçesinin resmi asılıydı, neden acaba?”</p>

  <p>“O elbette <i>efenim.</i> Bizler, beyaz Ruslar yaşıyoruz... İmparator sayesinde.” Teyzeciğin bakışları bir anda ciddileşti.</p>

  <p>“Hangi beyaz Rus olursa olsun böyle düşünür emin olun. Komünizme karşı sonuna kadar savaşacak olan ülke Japonya’dır!” Kyrilenko bunları söyledikten sonra konuşmaya devam ederek, “Sizler, Çin meselesinin nereye varacağı konusunda ne düşünüyorsunuz? Komünist olacaklar gibi gelmiyor mu size?”</p>

  <p>“Yani... biz öyle politikadan falan pek anlamayız ama her halükârda Japonya ile Çin’in arasının kötü olmasından endişe duyuyoruz.”</p>

  <p>“Sizler, Chiang Kai-shek hakkında ne düşünüyorsunuz?” Deminden beri elindeki boş bardakla oynayarak onları dinleyen Vronsky sormuştu bu kez. “Geçen sene aralıkta, Hsian’da olanlar hakkında ne düşünüyorsunuz? Chiang Kai-shek, Chang Hsueh-liang tarafından kaçırılmıştı ya. Fakat sonra kurtarıldı. Bunun anlamı ne?..” “Şey, gazetelerde yazıldığından fazlası olmalı gibi geliyor ama...”</p>

  <p>Teinosuke politika denince, ülkenin iç meseleleri ile ilgili konularla epey ilgiliydi. Gazetelerde, dergilerde yazıldığı kadarını da bilirdi. Fakat asla dışarıdan izleyen tavrından taviz vermez, hele böyle bir zamanda ağzından düşüncesizce bir şey kaçırıp bu tür şeylere bulaşmak istemez, ihtiyatı hiç elden bırakmazdı. Özellikle de hiç tanımadığı ecnebilerin önünde asla fikirlerini dile getirmemeye dikkat ederdi. Oysa anavatanlarından koparılmış, oradan oraya sürüklenip duran bu insanlar için bu konuştukları, bir gün bile yok sayamayacakları bir ölüm kalım meselesi olmalıydı. Kendi aralarında bu konuda tartışmaya bir süre daha devam ettiler. İçlerinde bu konularda en çok bilgi sahibi olan Vronsky idi. Söyleyecek çok şeyi var gibiydi. Diğerlerine genellikle dinlemek düşüyordu. Teinosuke’leri düşünerek Japonca konuşuyorlardı. Fakat Vronsky, konuşmalar biraz alevlendiğinde Rusça konuşmaya başlıyordu. Kyrilenko arada bunları Teinosuke’lere çeviriyordu. Teyzecik tartışma konusunda çetin ceviz çıkmıştı. Erkeklerin söylediklerini bir kenardan dinlemek yerine, oradan buradan görüşler savuruyor, ateşlendikçe Japoncası iyice anlaşılmaz oluyordu. Söylediklerini Japonlar da Ruslar da anlamamaya başlayınca oğlu onu uyardı, “<i>Mamochka,</i> Rusça konuş lütfen.” Teinosuke’ler nasıl olduğunu anlayamadılar ama sonunda tartışma teyzecikle Katharina arasında devam etmeye başladı. Teyzecik, İngiliz politikasını ve İngiliz halkının karakterini yerden yere vuruyordu. Katharina iyice ateşlenmiş, ona karşı çıkıyordu. Katharina’ya göre, kendisi Rusya’da doğmuştu ancak ülkesinden koparılıp Şanghay’a getirilmişti. Büyürken ona yardım elini uzatan İngilizler olmuştu. Onu İngiliz okulunda okutmuş, karşılığında bir kuruş bile almamışlardı. “Ben mezun olduktan sonra hastanede hemşirelik yaparak hayatımı kazanmaya başladım. Bunların hepsi İngilizlerin sayesinde oldu. Onlar nasıl olur da kötü olabilirler!” diyordu. Teyzecik ise, “Sen daha gençsin o yüzden gerçekleri görmüyorsun,” diye üste çıkıyordu. İkisinin de giderek yüzleri kızgınlıktan kıpkırmızı olmaya başlamıştı. Neyse ki ağabey Kyrilenko ve Vronsky sayesinde tartışma çok büyümeden kapandı.</p>

  <p>Ortalık sakinleştikten sonra, Kyrilenko, “<i>Mamochka</i> ve Katharina her zaman İngilizler konusunda didişip dururlar,” diye yakındı. “Başım dertte gerçekten!”</p>

  <p>Bundan sonra tekrar yan odaya geçtiler. Orada kart oynayıp dergilere göz atarak zaman geçirdiler. Sonra bir kez daha yemek odasına davet edildiler. Ancak ne yemek olursa olsun artık Japonların midelerinde yer kalmamıştı. Sonuçta her şey Boris’in midesine gitti. Yine de Teinosuke içki konusunda Kyrilenko ve Vronsky ile sonuna kadar yarışmaya devam etti.</p>

  <p class="bosluk"/>

  <p>“Dikkat et! Sendeleyip duruyorsun!”</p>

  <p>Saat on biri bulmuştu, karanlık çeltik tarlaları arasındaki yoldan dönerken Sachiko böyle söylemişti.</p>

  <p>“Oh! Bu serin hava ne iyi geldi!”</p>

  <p>“Ay sahiden öyle!” diye onayladı Sachiko kocasını. “Demin oradayken... en başta ne olacak diye iyice endişe etmiştim! Bir tek Katharina vardı. Bekle bekle, ne yiyecek ne içecek hiçbir şey gelmedi. Karnım açlıktan iyice zil çalıyordu artık...”</p>

  <p>“Sonra her şeyi bir anda çıkardılar. Kendimizi tutamayıp yemeğe yumuluverdik. Ruslar nasıl o kadar çok yiyebiliyor acaba? Hani iş içmek olursa onlardan altta kalmam ya, yemek konusunda onlarla baş etmem imkânsız,” diye konuştu Teinosuke.</p>

  <p>“Davetlerine gittiğimiz için teyzecik çok memnun oldu, değil mi? Ruslar o kadar küçük bir evde bile misafir ağırlamayı seviyorlar.”</p>

  <p>“Belli ki yalnızlık çekiyorlar. Japonlarla daha yakın olmak istiyorlar.”</p>

  <p>“Enişte... o Vronsky var ya...” diye iki-üç adım arkalarından, karanlığın içinden söze karıştı Taeko. “Çok üzücü bir hikâyesi var. Gençliğinde bir sevgilisi varmış. İhtilalde birbirlerinden ayrı düşmüşler. Aradan yıllar geçmiş, sevgilisinin Avustralya’da olduğunu duymuş. Kalkmış oraya gitmiş. Sonunda nerede olduğunu bulmuş, kavuşmasına kavuşmuşlar ancak hemen ardından sevgilisi hastalanıp ölmüş. O da kendi kendine hayatı boyunca evlenmeyeceğine ant içmiş.”</p>

  <p>“Yaa demek öyle. Sen bunları anlatınca... sahiden de öyle bir havası vardı adamın.”</p>

  <p>“Avustralya’da bir süre çok büyük zorluklar çekmiş. Hatta madende bile çalışmış. Sonra ticarete atılıp epey para yapmış. Şimdi beş yüz bin yen kadar parası varmış. Katharina’nın ağabeyinin ona epey borcu olmuş.”</p>

  <p>Sayfiye evlerinin olduğu yola girdiklerinde Sachiko, “Aaa, bir yerlerden karanfil ağacı kokusu geldi!” dedi. “Ayy, kiraz çiçeklerinin açmasına bir ay var daha. Görmek için sabırsızlanıyorum.”</p>

  <p>Teinosuke, karısının sözlerine, teyzeciği taklit ederek cevap verdi:</p>

  <p>“Ben, sabırsızlanmak <i>efenim</i>!”</p>


  <h2 id="sigil_toc_id_17">On sekizinci bölüm</h2>

  <p class="p11">Adı Soyadı: Minokuchi Nomura</p>

  <p class="p11">Doğum Tarihi: Eylül, 1893</p>

  <p class="p11">Daimi Adresi: 20 Tatemachi, Himeji Hyōgo Eyaleti</p>

  <p class="p11">Mevcut ikamet Adresi: 559, 4 Chôme, Aodani, Nada, Kobe</p>

  <p class="p11">Eğitim: (1916) Tokyo Teikoku Üniversitesi, Ziraat Bölümü mezunu</p>

  <p class="p11">Meslek: Su Ürünleri Mütehassısı, Ziraat ve Ormancılık Dairesi, Hyōgo Eyaleti</p>

  <p class="p11">Ailevi Durumu: 1922’de Noriko Tanaka ile evlendi. Bir kız bir erkek evlat. Kız 2 yaşında öldü. Eş 1935’te enflüenzadan öldü. Oğlu 1936’da 13 yaşında öldü. Anne baba öldü. Tek kız kardeş, evlilik soyadı Ota, Tokyo’da yaşıyor.</p>

  <p class="bosluk"/>

  <p>Fotoğrafın içinde olduğu karton kabın arkasına, talibin kalemle, kendi elyazısıyla bunları not düştüğü büyük boy vesikalık fotoğrafı ellerine mart ayının sonlarında ulaşmıştı. Sachiko’nun kız okuluna gittiği yıllardan arkadaşı Jinba Hanım postayla göndermişti. Postayı alıncaya kadar bu konuda onunla konuşmuş olduğu Sachiko’nun aklından tamamen çıkmıştı. Geçen sene Segoshi meselesinin sürdüğü sıralardı. Kasım sonlarında Osaka’da Sakurabashi’de Jinba Hanım’la karşılaşmışlar, yarım saat kadar ayaküstü konuşmuşlardı. O sırada Yukiko’dan da söz açılmış, Jinba Hanım kardeşinin evlenip evlenmediğini sormuştu. Sachiko, Jinba Hanımla vedalaşırken arkadaşına, “Münasip biri olursa aklınızda olsun,” diye tembihlediğini hatırladı. O sıralar Segoshi meselesinin olumlu sonuçlanacağına inanıyordu. Konuya ilgi gösteren arkadaşına, daha çok nezaketen öyle demişti. Anlaşılan Jinba Hanım işi ciddiye almıştı.</p>

  <p>Gönderdiği mektupta şöyle yazıyordu:</p>

  <p class="bosluk"/>

  <p class="p13">Görüşmemizden beri kız kardeşinizle ilgili bir gelişme oldu mu? Bu konuda size birinden bahsedeceğim. Eşimin, gönül borcu duyduğu Jōkichi Hamada adlı bir bey var. Kendisi, Kansai Tren Hattı şefi. Kuzeni birkaç yıl önce eşini kaybetmiş. Şimdi tekrar evlenmek istiyormuş. Kendisinden yaşça küçük bir hanım arıyormuş. Hamada Bey ısrarla “lütfen kendisi için iyi bir kısmet bulun” diye bizden rica etti. Kuzeninin bir resmini gönderdi. Benim de aklıma kız kardeşiniz geldi. Eşim, talibi çok iyi tanımıyor. Ancak, “Hamada Bey kendisine kefil olduğuna göre mutlaka düzgün biridir,” diyor. Başka bir postayla talibin resmini göndereceğim. Eğer ilgilenirseniz, fotoğraf kılıfının arkasında yazan bilgiler doğrultusunda soruşturabilirsiniz. Uygun bir kısmet olduğuna kanaat getirirseniz, bana haber verirsiniz. Dilediğiniz zaman sizi bizzat tanıştıracağım. Bunları aslında yüz yüze konuşmak en doğrusu ama ısrarcı olmaktan çekindim. Bu nedenle önce mektupla haber veriyorum.</p>

  <p class="bosluk"/>

  <p>Sachiko’nun eline ilk olarak bu mektup ulaştı, ertesi gün de fotoğraf geldi. Gönderilenlerin eline ulaştığını söylemek için hemen kendisine bir teşekkür mektubu yazdı. Geçen sene Itani ile olanlardan ağzı iyice yandığı için bu sefer öyle kolay kolay söz vermemeye kararlıydı.</p>

  <p class="bosluk"/>

  <p class="p13">Nezaketiniz için yürekten teşekkür ederim. Sizin için de uygunsa, bu konudaki cevabımızı iki-üç ay içinde verebileceğiz. Size sebebini de anlatayım. Bir kısmet çıkmıştı. Yakın zaman önce, ne yazık ki hayal kırıklığı ile sonuçlandı. Kız kardeşimin haletiruhiyesini de göz önünde bulundurarak ona biraz zaman tanıdıktan sonra konuyu açmanın daha iyi olacağını düşünüyoruz. Bu sefer işi iyice ince eleyip sık dokuma niyetindeyiz; önce etraflıca soruşturmak istiyoruz. Sonuç müspet olursa, sonrasında sizin yardımlarınızı istirham ederiz. Sizin de bildiğiniz kız kardeşimin evlilik yaşı epeyce geçti. Bu yüzden durmadan görücüye çıkarıp menfi sonuçlanması kardeşime de zarar verebilir.</p>

  <p class="bosluk"/>

  <p>Bu sefer acele etmeden önce kendileri iyice bir araştıracaklardı. Eğer uygunsa işi memlekettekilere açacaklar, en son Yukiko’ya söyleyeceklerdi. Teinosuke ile aralarında böyle kararlaştırmışlardı. İşin aslını söylemek gerekirse Sachiko bu işe o kadar heveslenmemişti. Sorup soruşturmadan hiçbir şey söylenemezdi elbette. Hali vakti yerinde miydi, bu konuda hiçbir şey yazmamıştı. Sadece fotoğraf kılıfının arkasındaki yazıdan bile durumun Segoshi’de olduğundan daha kötü olduğu anlaşılıyordu. İlk sorun yaşının Teinosuke’den iki yaş büyük olmasıydı. İkincisi ilk evliliği değildi. Yine de o evliliğinden olan iki çocuğu hayatta olmadığı için, Yukiko’nun evlendikten sonra çocuk bakması gerekmeyecekti. Ama hepsinden öte Sachiko’nun, kardeşinin hoşuna gitmeyeceğini düşündüğü şey talibin dış görünüşü olmuştu. Adam fotoğrafta çok yaşlı ve çökkün görünüyordu. Tabii resimde göründüğünden farklı olması mümkündü. Fakat talip olduğu kıza gönderdiği resmin bu olduğu düşünülürse, hani bundan yaşlı olabilirdi de, daha genç olmazdı herhalde. Öyle çok yakışıklı olmasa olurdu. Hadi yaşça Teinosuke’den büyük birini de kabul ettik diyelim ama düğünde gelin damat yan yana durup şerefe kadeh kaldırdıklarında, damat gelinin yanında dede gibi kalırsa, kardeşine yazık değil miydi? Hem kendileri bu işe önayak olmuşken, misafirlerin arasındaki akrabalarının yüzlerine nasıl bakarlardı? Yeniyetme biri gibi genç olmasını beklemiyorlardı elbette; yine de biraz hayat dolu, sağlığı sıhhati, gücü kuvveti yerinde biri olsun istiyorlardı.</p>

  <p>Fotoğraf Sachiko’nun bir türlü içine sinmemişti. Ne yapacağını düşünüp dururken, hiçbir şey soruşturmadan bir hafta öylece geçip gitmişti bile. Sonra bir anda aklına Yukiko’nun, üzerinde “içinde fotoğraf var” yazılı zarfı görmüş olabileceği geldi. Eğer öyleyse, kendisinden bir şey sakladıklarını düşünebilirdi. Bu onu daha kötü etkilemez miydi? Sachiko, Yukiko’nun halinden tavrından bir şey sezmemişti gerçi. Ancak son yaşananların kardeşini ruhsal açıdan incitmiş olmasından endişe ediyordu. Üzerinden hiç zaman geçmeden, olanları unutmasına bile fırsat vermeden bu yeni talipten bahsetmemek gerektiğine, biraz ertelemenin daha iyi olacağına inanıyordu. Ama kardeşi, “Bir yerlerden fotoğraf geldiği halde, ablam niye açık açık söylemiyor,” diye düşünebilirdi. Arkasından iş çevrildiğini zannederse üzülürdü. Kendisi kardeşinin duygularını önemsediği için böyle yapmıştı. Belki de, en azından önce resmi kendisine gösterip ne diyor, diye bir ağzını yoklaması iyi olabilirdi. Bu nedenle fikrini değiştirdi. Bir gün Kobe’ye alışverişe çıkmak için üst kattaki makyaj odasında üzerini değiştirdiği sırada yanına gelen Yukiko’ya durumu açtı.</p>

  <p>“Yukiko’cuğum, bir fotoğraf daha geldi.” Kardeşinin cevabını beklemeden, “Bak bu,” diye çekmeceden fotoğrafı çıkarıp gösterdi.</p>

  <p>“Arkasında yazanlara bir bak istersen...”</p>

  <p>Yukiko hiçbir şey demeden resmi alıp bir göz attı. Sonra arkasını çevirip okumaya başladı. “Kim gönderdi?” “Yukiko’cuğum, Jinba Hanım’ı hatırlıyor musun? Kız okuluna birlikte gitmiştik. Kızlığındaki soyadı Imai’ydi.” “Hı hı.”</p>

  <p>“Ne zamandı, epey oluyor, yolda karşılaştık. Senin bahsin açılınca ondan bu konuda yardım etmesini rica etmiştim. Belli ki o da kendisine bunu iş edinmiş, o resmi gönderdi.”</p>

  <p>“...”</p>

  <p>“Öyle hemen cevap vermek zorunda değiliz, tamam mı? Aslında bu sefer nasıl biri olduğunu etraflıca öğrenmeden sana söylemek istemiyordum. Baktım ki, sanki senden bir şeyler saklıyormuşum gibi oldu. Ben de en azından bir göstereyim dedim.”</p>

  <p>Elindeki resmi oradaki bir rafa bırakıveren Yukiko odanın verandasına çıkıp tırabzanlara yaslanarak dalgın dalgın aşağıya bakmaya başladı. Sachiko arkası kendisine dönük bahçeyi seyreden kardeşine bakarak konuşmayı sürdürdü.</p>

  <p>“Yukiko’cuğum sen şimdilik hiçbir şeyi kafana takma olur mu? İçine sinmezse konuyu hiç bilmiyormuşsun gibi yaparsın. Bizi düşünüp haber vermişler. En azından bir araştıralım diyorum.”</p>

  <p>“Ablacığım...” Yukiko aklına bir şey gelmiş gibi yavaşça ablasına döndü. Yüzüne bir gülümseme yerleştirmeye çalışarak, “Talip çıktığında bilmek istiyorum ben,” dedi. “Bu konuları hiç bilmemektense... haberim olması bana güç veriyor...”</p>

  <p>“Demek öyle?”</p>

  <p>“Bir tek görücüye çıkma işini, iyice soruşturduktan sonraya bırakmak istiyorum. Diğer konularda benim için endişe etmene gerek yok.”</p>

  <p>“Yaaa... Sen böyle deyince gerçekten üzerimden bir yük kalktı!”</p>

  <p>Sachiko hazırlanmasını bitirdiğinde, “Akşam yemeğine kadar dönerim,” diyerek tek başına evden çıktı. Yukiko onun ardından, ablasının çıkarıp oraya buraya attığı ev kıyafetlerini askıya astı. Kuşakları, kuşak bağlarını topladı. Sonra odanın verandasına çıkıp tırabzanlara dayanarak bir süre daha üst kattan bahçeyi seyretmeye devam etti.</p>

  <p>Ashiya’nın bu taraflarında eskiden dağlık ve ormanlık araziler, tarlalar vardı. 1920’lerin ortalarından itibaren şehir yavaş yavaş buralara doğru yayılmaya başlamıştı. Kendi evleri de o tür bir araziye kurulmuştu. Birkaç tane heybetli çam ağacı, bahçeleri pek geniş olmasa da burada geçmişin izlerini yansıtmaya devam ediyordu. Bu ağaçlar kuzeybatılarındaki çevre bahçelerde de görülüyor, evlerin ötesindeki Rokkō Dağı’nın her yerini kaplıyordu. Yukiko arada Osaka’da Uehon-machi’deki aile evine gidip de dört-beş gün kaldıktan sonra buraya döndüğünde sanki yeniden doğmuş gibi içi kıpır kıpır olurdu. Şimdi durduğu yerden bahçenin güneyindeki otlar ve çiçek tarhları görülüyordu. Onların ardında yapay bir tepecik vardı.<a id="k22" href="../Text/dipnotlar.xhtml#a22"><sup>[22]</sup></a> Bu tepecikteki taşların arasından şipir sarmaşığının beyaz çiçekleri suyu kurumuş gölete çağıl çağıl akıyor gibiydi. Göletin sağ kıyısında kiraz çiçekleri ve leylaklar açmıştı. Sachiko kiraz çiçeklerini çok severdi. Bu yüzden kendi bahçelerinde hiç olmazsa bir tane bulunsun diye, iki-üç yıl önce bir kiraz ağacı diktirmişti. Her yıl çiçekleri açtığında seyrederiz, diye düşünmüştü. O ağaç çiçek açtığında kimi zaman altına açılır kapanır koltuk koyar, bazen de örtü yayar otururlardı. Ama nedense ağaç pek iyi büyümemişti. Her sene gönülsüz gönülsüz, tek tük çiçek açardı. Beyaz leylaklar şimdi kar gibi çiçek açmış baygın baygın kokuyorlardı. Leylak ağacının batı yanında daha tomurcuklanmamış tespih ağacı ve Çin parasol ağacı vardı. Onun öbür tarafında da Fransızların serenga dedikleri filbahri çiçeği... Yukiko’lara Fransızca öğreten, Madam Tsukamoto adında Fransız bir hocaları vardı. Madam Tsukamoto kendi ülkesi Fransa’da çok yaygın olan bu çiçeği, Japonya’ya geldiğinden beri hiç görmemiş, sonunda bu bahçede karşılaşınca çok şaşırmış, anıları canlanmıştı. O yüzden onlar da, o günden sonra serangalara daha bir özen gösterir olmuşlardı. Fransızca-Japonca sözlükten bakarak ne tür bir çiçek olduğunu anlamışlardı. Bu çiçek her zaman şipirler ve leylaklar döküldükten sonra müştemilatın girişindeki tahta perdenin hemen yanında bulunan kanarya gülü ile aynı zamanlarda açardı. Bugünlerde yaprakları daha yeni yeni sürgün veriyordu. Filbahri çiçeğinin öte yanında Stolz’ların arka bahçeleri ile kendi bahçelerini ayıran tel örgü vardı. Tel örgülerin yanındaki Çin parasol ağacının altında ikindi güneşinin tatlı tatlı vurduğu otların üzerinde, Etsuko epeydir, Rosemarie ile birlikte oturmuş, evcilik oynuyordu. Yukiko üst katta tırabzanlara yaslanmış etrafı seyrederken, bahçeye yayılan oyuncak yatak, gardırop, sandalye, masa, Batılı yapma bebekler gibi ufak tefek her bir şeyi görebiliyor, iki küçük kızın tiz seslerini açık seçik duyabiliyordu. İkisi de Yukiko’nun onlara baktığının farkında bile değillerdi. Tamamen oyuna dalmışlardı. Rosemarie sol elindeki oyuncağı tutarak, “Bu baba,” dedi. Sonra, “Bu da anne,” diyerek sağ elindeki oyuncağın yüzünü sol elindekinin yüzüne yapıştırdı, “muck” diye bir ses çıkardı. En başta çocuğun ne yaptığını anlayamamıştı ama iyice bakınca fark etti ki iki bebeği öpüştürüyordu. O ses de öpüşme sesiydi.</p>

  <p>Ardından Rosemarie, “Bebek oldu,” diyerek anne bebeğin eteğinin altından, başka bir yapma bebek çıkardı. Sonra defalarca aynı şeyi söyleyip durdu, “Bebek oldu, bebek oldu!” Bunu bebek doğdu anlamında söylediği belliydi. Batı’da çocuklara bebekleri leylek getirir, ağacın dalına bırakıp giderler diye öğretildiğini duymuştu. Belli ki Rosemarie bebeğin annenin karnından doğduğunu biliyordu. Yukiko yüzünde bir gülümsemeyle çocukların oyununu izlemeye devam etti.</p>


  <h2 id="sigil_toc_id_18">On dokuzuncu bölüm</h2>

  <p>Sachiko ve Teinosuke balaylarına çıktıklarında konu sevip sevmedikleri yemeklerden açılmıştı. Kocası, “En çok hangi balığı seversin?” diye sormuş, o da, “Mercan,” cevabını vermişti. Bunu duyan kocası ona epey takılmıştı. Teinosuke’yi bu kadar eğlendiren şey, karısının en sevdiği yemek olarak çok “sıradan” bir balık seçmiş olmasıydı. Ama Sachiko’ya göre mercan hem görünüş hem de tat olarak Japon damak tadına en uygun balıktı. Mercan sevmeyen Japon, Japon sayılmazdı. Bu düşüncesinin altında aslında şunlar gizliydi. Bir zamanlar imparatorun yaşadığı Kamigata denilen doğduğu bu bölgede Japonya’nın en iyi mercanbalıkları yetişirdi. Madem öyleydi o zaman burası en Japonya’ya has yer değil miydi! İçten içe böyle bir kıvanç hissediyordu. “En çok hangi çiçeği seversin?” diye sorulsa aynı düşüncelerle tereddütsüz, “Kiraz çiçeği,” derdi!</p>

  <p>Japonya’da bin yıl önce derlenmiş <i>Kokinshū</i> [Maziden ve Günümüzden Şiirler] adlı şiir antolojisinden bile önce Japon şiirinde kiraz çiçeklerine dair yüzlerce, binlerce şiir söylenmişti... Eskiler çiçeklerin açmasını sabırsızlıkla bekler... dalından düşüp giden çiçeklere hüzünlenirdi... defalarca, tekrar tekrar aynı şeyleri dillendiren sayısız şiir yazılmıştı... Sachiko küçük bir kızken bu şiirler ona çok sıradan gelir, pek duygulanmadan okuyup geçerdi. Yıllar geçip yaşı ilerledikçe eski zamanlarda yaşamış bu insanların sadece hoş ve zarif bir söz söyleme kaygısında olmadığını fark etmişti. Kirazların çiçek açmasını nasıl özlemle beklediklerini... sonra en görkemli zamanlarında dökülüp giden çiçeklerin yarattığı hüznü... Sachiko da ruhunun derinliklerinde hissetmeye başlamıştı. Her sene bahar geldiğinde, kocası, kızı ve kız kardeşleri ile birlikte eski başkent Kyoto’ya çiçek seyrine gitmeyi uzun yıllardır bir kez bile kaçırmamıştı. Ne zaman başladığını bile hatırlamıyordu. Artık yıllık ritüellerinden biri haline gelmişti. Bu ritüellerine arada Teinosuke ya da Etsuko’nun, iş veya okul yüzünden katılamadıkları oluyordu. Ama üç kız kardeş, Sachiko, Yukiko ve Taeko’nun bir kere bile kaçırdıkları olmamıştı. Sachiko eskilerin yaptığı gibi en görkemli zamanlarında düşüp giden çiçeklere hüzünlenirken, kız kardeşleriyle geçmişte kalan çocukluk yıllarına duyduğu özlemin yarattığı hüzün de buna ekleniyordu. Her seferinde belki o senenin Yukiko ile birlikte gittikleri son çiçek seyri olduğunu düşünmeden edemiyordu. Herhalde onun bu hislerini kardeşleri de paylaşıyorlardı. Kiraz çiçeklerine Sachiko kadar düşkün olmadıkları halde her ikisi de onunla birlikte bu zamanın gelmesini iple çekerlerdi. Daha epey vakit varken, mart ortalarında Omizudori Festivali’nin bitiminden itibaren çiçeklerin açmasını sabırsızlıkla beklemeye başlarlardı. Giderken giyecekleri kimono, üstlük, kuşak, içliklerinin etek kısmına kadar hiçbir ayrıntıyı atlamadan hazırlanırlardı. Bu heyecanlı bekleyişleri dışarıdan bile fark edilirdi.</p>

  <p>Sonunda kiraz çiçeklerinin mevsimi gelmişti. Çiçeklerin en ihtişamlı görünecekleri zamanı aşağı yukarı bilseler de Teinosuke ve Etsuko’nun da gelebilmesi için cumartesi ya da pazar gitmeleri gerekiyordu. Acaba çiçeklere yetişebilecekler miydi? Rüzgârlı olur muydu? Yağmur yağar mıydı acaba? Bu konularda eskilerin de hissettikleri “sıradan” endişeleri duyuyorlardı. Ashiya’daki evlerinin yakınlarında da kiraz çiçekleri açıyordu açmasına. Ama Akashi mercanı olmadıkça balığın tadını çıkaramayan Sachiko’ya, çiçekler de Kyoto’nun çiçekleri olmadıkça çiçek seyrine gitmiş gibi gelmiyordu. Geçen baharda Teinosuke karşı çıkmış, “Arada başka bir yerlere gidelim,” demişti. Bunun üzerine Kintai Köprüsü’nün oraya gitmişlerdi. Döndükten sonra Sachiko bir şeylerin eksikliğini hissetmiş, sanki bahara doyamadan geçip gidecek gibi gelmişti. Sonunda Teinosuke’yi ikna etmiş, Kyoto’ya da gitmişlerdi. Omuro’nun iyice açmış çiçeklerine ucu ucuna yetişebilmişlerdi.</p>

  <p>Kyoto’ya çiçek seyrine gittiklerinde genellikle, cumartesi öğleden sonra çıkar, Kyoto’da Nanzen-ji Tapınağının oradaki Japon tarzı Hyōtei Restoranı’nda erken bir akşam yemeği yerlerdi. Sonra Kyoto’nun <i>geisha</i> mahallesi olan Gion’da her bahar <i>geisha</i> ve <i>maiko</i>’ların yaptıkları <i>miyako odori</i> dansını izlemeye giderler, bunu asla kaçırmazlardı. Geceleyin dönüşte de Gion’da kiraz çiçeklerini seyrederlerdi. Gittikleri gece Fuyamachi’deki Japon tarzı bir motelde konaklar, ertesi gün Saga’dan Arashiyama’ya giderlerdi. Nehrin ortasında bir ada olan Nakanoshima’da yanlarında getirdikleri kumanyalarını açıp yerlerdi. Öğleden sonra şehir merkezine döner Heian Jingū Tapınağı’nın bahçelerinde kiraz çiçeklerini seyrederlerdi. Sonra duruma göre Etsuko ve iki kız kardeşi eve döner, Teinosuke ve Sachiko bir gece daha orada konaklardı.</p>

  <p>Sachiko’lar kalmaya devam etse bile, kız kardeşlerin hep birlikte yaptıkları ritüelleri o gün birbirlerinden ayrılmadan önce tamamlanmış olurdu. Bu ritüellerinde Heian Jingū Tapınağı’na gitmeyi kız kardeşlerin gezide bir arada olduğu son güne bırakmalarının sebebi, bu bahçelerdeki kiraz çiçeklerinin eski başkentteki en güzel, en görülesi çiçekler olmasındandı. Maruyama Parkı’ndaki, zaten yaşlı olan salkım kiraz ağaçlarının yıldan yıla ihtişamı azalıyordu, öyleyse Heian Jingū Tapınağı’ndaki kiraz çiçeklerinin eski başkentteki tüm çiçeklerin sembolü olduğu söylenemez miydi? İşte bu nedenle her sene çiçek seyrinde ikinci günün akşamı Sağa tarafından dönüp buraya gelirlerdi. Yavaş yavaş gün batarken düşen kiraz çiçekleriyle birlikte yitip giden zamana duyulan hüznün en çok hissedildiği akşam alacasını seçip bütün gün gezip tozmaktan bitap düşmüş ayaklarını sürükleyerek bu bahçelerdeki kiraz çiçeklerinin altında dolaşırlardı. Sonra göletin kıyısında... köprünün eteğinde... yolun kıvrımında... ahşap revakların ötesinde... her bir kiraz ağacının önünde durup iç geçirir, içlerinde sonsuz bir muhabbet hissederlerdi. Ashiya’daki evlerine döndükten sonra bile... bir sonraki bahara kadar... gözlerini her kapadıklarında o ağaçları, dallarını, çiçeklerin rengini gözkapaklarının arkasına kazınmış bulurlardı.</p>

  <p class="bosluk"/>

  <p>Sachiko’lar, bu sene de nisanın ortalarında bir hafta sonu çiçek seyrine gittiler. Etsuko yenleri uzun, <i>yūzen</i> desenli gezmelik kimonosunu yıl boyunca sadece birkaç kez giyiyordu. Geçen yıl çiçek seyrinde giydiği bu kıyafetler o yıl iyice küçük gelmeye başlamıştı. Bu sene de, giymeye pek alışık olmadığı, üstelik artık içine zar zor girmeye başladığı aynı gezmelik kimonosunu giymişti. O güne özel olarak hafif bir makyaj bile yapmıştı. Pek farklı görünüyordu. Japon tarzı emaylı parlak takunyaları yürürken ayağından çıkıyordu. Pek rahat edemiyordu.</p>

  <p>Hyōtei Restoranı’ndaki onlara ayrılmış Japon tarzı küçük bir odada yemek yiyorlardı. Etsuko, Batı tarzı elbiseler giymenin alışkanlığıyla bir kıza yakışmayacak şekilde bağdaş kurup oturdu. Bunu gören büyükler bu halini bir <i>kabuki</i> oyunundaki hırsız başkahramanın oturuşuna benzeterek, “Bu da, Etsuko’cuğun, Benten Kozō oturuşu işte,” diye ona takıldılar. Sözü geçen Benten Kozō, <i>kabuki</i> oyununda, kız gibi giyinip öyle davranıyor ve insanları kandırıyordu. Sonra erkek olduğu ortaya çıkınca birden bağdaş kurup oturuveriyordu.</p>

  <p>Etsuko yemek çubuklarını kullanmayı henüz tam beceremiyordu. Çubukları çocuklara has, garip bir şekilde tutuyordu. Bir de bunun üstüne kimonosunun yenleri eline koluna dolaşıyordu. Yemek yerken rahat hareket edemediği anlaşılıyordu. Tabağındaki su oku bitkisi kökünü yemek çubuklarıyla sıkıştırınca, yemeye çalıştığı şey çubukların arasından fırlayıp açık sürgülü kapının diğer yanındaki dar verandaya, oradan da bahçeye uçtu. Çimenlerin üzerinde yuvarlanıp gitti. Buna hem Etsuko hem büyükler kahkahalarla güldüler. Bu olay bu yılki çiçek seyri ritüelinin ilk komik olayı olmuştu.</p>

  <p>Ertesi sabah ilk olarak, Hirosawa Göleti boyuna gittiler. Dalları suya eğilmiş bir kiraz ağacının altında, Sachiko, Etsuko, Yukiko, Taeko yan yana durdular. Teinosuke, Leica marka makinesiyle onların fotoğraflarını çekerken göletin diğer yanındaki ağaçlarla kaplı Henjō-ji Tepesi’ni de kareye dahil etti. Bu kiraz ağacında bir anıları vardı. Bir bahar bu göletin kıyısına geldiklerinde elinde fotoğraf makinesiyle hiç tanımadıkları bir bey, “Fotoğrafınızı çekmeme müsaade eder misiniz?” diye sormuştu. Üç-dört kare çektikten sonra nazikçe teşekkür etmiş, “Eğer iyi çıkarsa size göndereceğim,” diye söz vererek adreslerini alıp ayrılmıştı. On gün kadar sonra da söz verdiği gibi resimleri göndermişti. İçlerinden bir tanesi çok hoşlarına gitmişti. O resimde bu ağacın altında arkaları dönük anne ile kızı duruyor, arkalarında küçük dalgalarıyla göletin manzarası görülüyordu. O güzel manzarayı seyreden anne kız... küçük kızın <i>yūzen</i> desenli kimonosu... yenlerinin desenlerinin üzerine dökülen gerçek çiçekler... her şey akıp giden bahara bir hayranlık nidası gibiydi! O günden beri her kiraz çiçeği mevsiminde bu göletin kıyısına gelmeyi ihmal etmediler. Hep aynı ağacın altında göletin manzarasını seyrederek fotoğraf çektirdiler.</p>

  <p>Sachiko göletin kıyısındaki yol boyundaki çitlerin yanında muhteşem bir kamelyanın her yıl kıpkırmızı çiçekler açtığı yeri iyice bellemişti. Her geldiklerinde mutlaka oradan da geçip o kamelyayı seyrederlerdi.</p>

  <p>Japonya’nın en eski yapma göletlerinden biri olan Osawa Göleti’nin kıyısını izleyerek yokuş yukarı giden yolda yürümeye başladılar. Yürüyüşlerine devam ederken önce Daikaku-ji Tapınağı’nın, sonra da Seiryō-ji Tapınağının yanından geçtiler. Son olarak Tenryū-ji Tapınağının oradan geçip bu sene de her sene olduğu gibi nehrin üzerine kurulu Togetsu-kyō Köprüsü’nün yanına ulaştılar. Köprü, nehrin genişlediği yerdeki bir adacığa ulaşıyor, buradan da diğer kıyıya bağlanıyordu. Yine her sene yaptıkları gibi bu köprüden geçerek nehrin diğer kıyısına vardılar. Buradan geçerken eski başkentin kiraz çiçeği mevsiminin tadını çıkaranların arasında diğerlerinden farklı birileri olduğunu gördüler. Kore Yarımadası’ndan bu kadınlar, koyu ve tek renk kıyafetleriyle dikkatleri çekiyorlardı. Su kenarı boyunca kiraz çiçeklerinin gölgesinde küçük gruplar halinde oturmuş, öğle yemeklerini yiyorlardı. İçlerinde bir kadına hiç yakışmayacak biçimde içmiş, kafası iyice hoş olanlar da vardı.</p>

  <p>Sachiko’lar geçen sene Senkō-ji Tapınağı’nın, bir önceki sene de köprünün yakınlarında oturarak yanlarında getirdikleri kumanyalarını açıp yemişlerdi. Bu sene de Hōrin-ji Tapınağı’nın bulunduğu tepelik bölgeyi seçtiler. Hōrin-ji Budist Tapınağı, On Üç Yaş Ziyareti<a id="k23" href="../Text/dipnotlar.xhtml#a23"><sup>[23]</sup></a> olan <i>jūsan-mairi</i> konusunda ünlü bir yerdi.</p>

  <p>Yemeklerini yedikten sonra geldikleri yoldan dönerek Togetsu-kyō Köprüsü’nden bu kez ters yöne doğru geçtiler. Gelirken kapısının önünden geçmiş oldukları Tenryū-ji Tapınağı’nın kuzeyindeki bambu koruluğu içindeki dar patika yolda yürürlerken, “Etsuko bak! Serçenin evi burada!”<a id="k24" href="../Text/dipnotlar.xhtml#a24"><sup>[24]</sup></a> diye küçük kızla şakalaştılar.</p>

  <p>Buradan geçtikten sonra, yeşillikler içindeki Nonomiya Tapınağı’na doğru ilerlediler. Akşamüzeri rüzgâr çıkmış, hava bir anda serinlemişti. Yürümeye devam ederek eskiden saraylı kadınların inzivaya çekildikleri Enrian Tapınağı’na vardılar. Münzevilerin kaldıkları ağaçlar arasındaki ahşap, tek katlı yeri ziyaret ettikleri sırada, girişin yanındaki kiraz çiçekleri tıpkı şiirlerde söylendiği gibi, kız kardeşlerin kimonolarının yenlerine sanki kar yağar gibi dökülmeye başladı.</p>

  <p>Buradaki ziyaretleri bitince sabahleyin önünden geçtikleri Seiryō-ji Tapınağı’nın ana kapısına çıkıp biraz ilerideki duraktan Atago trenine binerek Arashiyama’ya gittiler.</p>

  <p>Aynı gün Togetsu-kyō Köprüsü’ne üçüncü kez geldiler. Bu kez öğleyin yemek yedikleri taraftan gelmişlerdi. Kitazome’de köprünün manzarasını seyrederek biraz soluklandılar.</p>

  <p>Sonra şehrin diğer ucundaki Heian Jingū Tapınağına<a id="k25" href="../Text/dipnotlar.xhtml#a25"><sup>[25]</sup></a> gitmek için bir araba tuttular. Tapınağın ana kapısından girince eski İmparatorluk Sarayı’nın ana binası Daikokuden karşılarına çıkıvermişti.</p>

  <p>Batıdaki revaklardan tapınağın kutsal bahçelerine atılan ilk adımda her bir çiçeğinde kat kat taçyapraklarıyla pembe salkım kiraz ağaçları çıkardı insanın karşısına! Güzellikleri uzak ülkelerde bile nam salmış kiraz çiçekleri! Her sene revakların altından geçip de bu çiçekleri görene kadar içleri merakla pır pır ederdi. Acaba bu sene nasıl gözükecek? Yoksa çoktan geçip gittiler mi! Bu sene de aynı hislerle oradan geçtiler. Birden, pembe bir bulut gibi akşam göğünü kaplamış kiraz çiçeklerini görüverdiler! Hepsi aynı anda derin bir heyecanla, “Aa-ahh...” diye iç geçirdi. İşte bu an, iki günlük ritüellerinin zirvesiydi! Bu ânın mutluluğunu geçen sene baharın yitip gitmesinden beri bekleyip durmuşlardı. İçlerinden bir yandan, “Ah, ne güzel oldu! Çiçeklerin en güzel açtığı zamana yetiştik,” diye sevinirken, bir yandan da tüm kalpleriyle bir dahaki yıl da bu çiçekleri görmeyi diliyorlardı. Sachiko ise tüm bunlarla birlikte, bir dahaki sene kendisi bu çiçeklerin altında durduğunda, belki de Yukiko’nun gelin gitmiş olacağını düşünmeden edemiyordu. Çiçeklerin bu görkemli mevsimi her sene tekrar tekrar geliyordu. Yukiko’nun zamanı ise belki bu sene gelecek ve o da kendi yaşamını kuracaktı. Kardeşinden ayrılmak ne kadar hüzünlü olsa da Yukiko’nun iyiliğini düşünüp böyle olması için sessizce dualar ediyordu Sachiko. Aslını söylemek gerekirse, geçen sene de ondan önceki sene de, bu mevsimde içi bu duygularla dolu olarak bu ağaçların altında durmuş, her seferinde artık buraya kardeşiyle bu şekilde son gelişleri olduğunu düşünmüştü. Şimdi bu çiçeklerin gölgesinde Yukiko’nun hâlâ evlenmemiş olduğunu görmek içinde garip duygular uyandırıyor, kardeşini gördükçe içi parçalanıyor, yüzüne bakmaya dayanamıyordu.</p>

  <p>Kiraz ağaçlarının ilerisinde henüz taze filizlerini sürmüş acer ve meşe ağaçları ile yuvarlak bir şekilde budanmış Japon pierisi vardı. Teinosuke, kızıyla üç kız kardeşi önden göndermiş, kendisi elinde Leica ile onları arkalarından takip ederek fotoğraflarını çekiyordu. Byatsuko-chi Göleti’nin kıyısındaki süsenlerin olduğu yerde... Sonra, Sōryūchi Göleti’nde kesik sütunların suyun içine aralıklarla dizilmesiyle oluşan Garyū-kyō Köprüsü denilen yerde fotoğraflarını çekti. Çektiği fotoğrafta sütunların üzerine basarak karşıya geçerlerken sudaki yansımaları da görünüyordu. Teinosuke her sene fotoğraf çektikleri bu yerlerde onları tekrar fotoğraf karelerine kaydederek yürümeye devam ediyordu. Seihōchi Göleti’nin batı tarafında çam ağaçlarıyla dolu tepelere uzanan patikanın üzerine dalları eğilmiş muhteşem görünen bir kiraz ağacının altında yan yana dizildiler. Teinosuke de fotoğraflarını çekti.</p>

  <p>Kimonolarıyla çiçeklerin arasında ilerleyen kız kardeşlerin görünüşleri hiç tanımadıkları insanların bile başlarını çevirip onlara bakmalarına sebep oluyordu. Bu her sene olan, alıştıkları bir şeydi artık. İçlerinde nazik olanlar izin isterler, pek düşünceli olmayanlarsa hiçbir şey söylemeden resimlerini çekerlerdi. Bu sefer de öyle olmuştu. Kız kardeşler, geçen sene, nerede ne yaptıklarını çok iyi hatırlıyorlardı. En küçük bir ayrıntıyı bile o yere geldiklerinde hatırlayıveriyor, aynı şekilde yapıyorlardı. Mesela, Seihōchi Göleti’nin doğu tarafında çay içiyor, göletin üzerinden geçen çatılı ahşap köprüden kırmızı sazan balıklarına yem atıyorlardı.</p>

  <p>Birden Etsuko’nun sesi duyuldu:</p>

  <p>“Aa, bak anneciğim! Gelin var!”</p>

  <p>Baktıklarında tapınak tarafında, evlilik töreninden gelen bir grubun arınma bölümünden çıktığını gördüler. Yolun iki yanına dizilmiş meraklılar gelinin arabaya binişini seyrediyorlardı. Bulundukları yerden sadece beyaz gelin başlığını görebildiler. Bir de arkadan gelinliğin üzerindeki parlak “üstlüğün” arabanın camının diğer tarafından ışıldadığını seçebildiler. Aslında burada böyle bir düğün alayıyla karşılaşmaları ilk kez olmuyordu. Sachiko bunları her gördüğünde kardeşinin durumunu hatırlar, içi sıkılarak geçip gitmeye çalışırdı. Kız kardeşleri ise Sachiko’yu şaşırtan bir sükûnetle oradaki meraklıların arasına karışarak gelinin oradan geçmesini beklerlerdi. Sonra da gelin güzel miymiş, kıyafeti nasılmış; ablalarına uzun uzun anlatırlardı.</p>

  <p class="bosluk"/>

  <p>O akşam Yukiko, Taeko ve Etsuko eve döndüler. Teinosuke ile Sachiko, Kyoto’da kalıp baş başa bir gece daha geçirdiler. Karıkoca ertesi sabah, Sachiko’nun babasının varlıklı zamanlarında Takao Tapınağı’nın oraya yaptırdığı Fudōin Rahibe Manastırı’nı ziyaret ettiler. Yaşlı rahibelerle babalarından bahsederek öğleye kadar manastırda kalıp huzur dolu bir zaman geçirdiler. Burası hazan yapraklarıyla ünlüydü. Geldikleri mevsim ise daha ağaçların filizlenmeleri için bile erkendi. Bahçenin önündeki bambu borulu çeşmenin yanındaki ayva ağacının henüz ilk tomurcuğu çiçek açmak üzereydi. Bu görüntü bir rahibe manastırına ne kadar da uyuyordu! Dağdan gelen mis gibi kaynak suyunu kana kana içtiler. Dönüşte, yaklaşık iki-iki buçuk kilometre uzunluğundaki dimdik yokuşu karanlığa kalmadan indiler. Sonra Omuro Ninna-ji Budist Tapınağı’nın önünden geçtiler. Buradaki kiraz çiçeklerinin tamamıyla açmasına daha zaman vardı. Yine de ağaçların altında biraz durup soluklandılar. Sachiko, Teinosuke’ye, “Fırında soya fasulyesi püresi kesmiği <i>kino-medengaku</i>’dan bir parça atıştıralım,” diye önerdi. Bunun üzerine kalkıp içeri girdiler. Böyle ağırdan alıp ortalık kararmaya başlayınca içlerinden bir gece daha kalsak diye geçirmeden edemediler. Her sene aynı şey oluyordu zaten. Sonunda akılları bir yandan Saga’nın güzel manzarasında, bir yandan Yase Ōhara’nın güzelliklerinde, bir yandan da Kiyōmizu’da kala kala buralardan ayrılmaya karar verdiler. Shijijō İstasyonu’na vardıklarında saat beşi biraz geçiyordu.</p>

  <p class="bosluk"/>

  <p>Eve dönmelerinin üzerinden birkaç gün geçmişti. Bir sabah Teinosuke işe gittikten sonra, Sachiko her zamanki gibi bahçedeki müştemilatın çalışma odasını derleyip toplamaya gitti. Çalışma sehpasının üstünde kocasının elyazısıyla yazılmış bir kâğıt olduğu gözüne ilişti. Bir köşesinde kurşunkalemle otuz bir hecelik şu şiir yazılıydı:</p>

  <p class="bosluk"/>

  <p class="p10">Nisanda Saga’da:</p>

  <p class="bosluk"/>

  <p class="p10">Hoş insanlar</p>

  <p class="p10">Üzerlerinde</p>

  <p class="p10">Hoş esvaplar!</p>

  <p class="p10">Kyoto’da</p>

  <p class="p10">Hani çiçekler coşar</p>

  <p class="p10">Gelen o mevsim midir?</p>

  <p class="bosluk"/>

  <p>Sachiko, kız okuluna gittiği yıllarda şiir yazmayı denemişti. Son zamanlarda kocasının etkisiyle yine defterlerin bir köşesine içinden gelenleri yazmaya başlamıştı. Kendi kendine de olsa yazmaktan keyif alıyordu. Bu mısraları okuyunca içinde bir istek uyandı. Geçen gün Heian Jingū Tapınağı’nda tam toparlamadan söylediği şeyi, bir süre düşündükten sonra şöyle düzeltti:</p>

  <p class="bosluk"/>

  <p class="p10">Heian Jingū Tapınağı’nda seyredip</p>

  <p class="p10">Geçip giden baharın hüznüne</p>

  <p class="p10">Nam olsun diye düşen çiçekleri</p>

  <p class="p10">Saklamak istedim yenlerimin içine</p>

  <p class="bosluk"/>

  <p>Bu şiiri kocasının şiirinin sonuna kurşunkalemle yazdı. Kâğıdı aldığı yere, çalışma sehpasının üzerine bıraktı. Teinosuke akşam döndüğünde şiiri görüp görmediğine dair hiçbir şey söylemedi. Sachiko’nun da aklından çıkıp gitti. Fakat ertesi sabah çalışma odasını toplamaya gittiğinde sehpanın üzerinde bir gün önceki kâğıdın olduğu gibi durduğunu gördü. Sachiko’nun mısralarının altına Teinosuke, karısının yazdığı düzensiz heceli şiiri, otuz bir hecelik <i>waka</i> şiirine uydurmak istemiş olacak ki, kendi elyazısıyla şu mısraları yazmıştı:</p>

  <p class="bosluk"/>

  <p class="p10">Seyretsem çiçekleri</p>

  <p class="p10">Esvabıma saklasam</p>

  <p class="p10">Ah, taçyaprakları!</p>

  <p class="p10">Nam olsun</p>

  <p class="p10">Hüznüne yiten baharın!</p>


  <h2 id="sigil_toc_id_19">Yirminci bölüm</h2>

  <p>“Otur oturduğun yerde. Hepsini bir anda bitirmeye kalkarsan, yorgunluktan helak olursun!”</p>

  <p>“Öyle de, bir kere başlayınca duramıyor insan!”</p>

  <p>Teinosuke bu pazar günü, Sachiko’yu da alıp daha geçen ay çiçek seyri için bulundukları Kyoto’ya bir kez daha yeni filizleri seyretmek üzere gitmeyi düşünüyordu. Fakat Sachiko sabahtan beri kendini iyi hissetmiyordu. Her nedense halsizdi. Bunun üzerine Teinosuke dışarı çıkmaktan vazgeçip öğleden sonra kendini bahçedeki yabani otları temizlemeye verdi.</p>

  <p>Bir zamanlar bu köşkü aldıklarında bahçede çim yoktu. “Çim ekseniz de yetişmez,” diyen önceki sahibinin uyarılarına rağmen burada çim yetiştirmeye kalkan Teinosuke’nin kendisiydi. Uzun çabalardan sonra bir şeyler bitti bitmesine ama pek cılızdı. Çimler iyice geç büyüyordu. Bu iş kendi kafasının altından çıktığından Teinosuke kendini sorumlu hissediyor, başkalarının iki katı emek harcıyordu. Sonunda çimlerin iyi büyümemesinin bir sebebinin de serçeler olduğunu keşfetmişti. Baharın ilk günlerinde daha çimler filiz vermeye başlar başlamaz filizleri yiyorlardı. O günden beri her yıl baharın o günlerinde serçeleri gördüğü anda küçük taşlar atıp kaçırmayı kendine iş edinmişti. Evdekilerin de başını bu konuda epey ağrıttığı için, baldızları da, “Bak, eniştemin taş atma mevsimi geldi,” diye konuşup dururlardı. Havalar ısındıktan sonra, zaman zaman, bugün yaptığı gibi başına bir şapka geçirip bir çeşit şalvar giyer, çimlerin arasındaki yabani otları, sinir otlarını yolar, çim biçme makinesi ile gır gır gır otları biçerdi.</p>

  <p>“Baksana, arı! Kocaman bir arı var!”</p>

  <p>“Nerede?”</p>

  <p>“Ora... orada bak!”</p>

  <p>Verandanın üzerine her sene olduğu gibi hasır bir güneşlik gerilmişti. Sachiko onun gölgesinde, huş ağacından bir sandalyede oturuyordu. Arı omzunun üzerinden geçip, Çin işi saksıya dikili şakayıkların etrafında iki-üç kez döndükten sonra, pembeli beyazlı orman güllerinin açtığı tarafa doğru vızıldayarak uçup gitti. Kocası kendisini çim biçme işine iyice kaptırmıştı. Yavaş yavaş tel çitlerin yanındaki uzun bambuların ve meşe ağacının gür yapraklarının loşluğunda yitip gitmişti. Sachiko’nun oturduğu yerden Teinosuke’nin orman gülünün çiçekleri arasından seçilen şapkasının ucundan başka bir şey görünmüyordu.</p>

  <p>“Sivrisinekler, arıdan daha fena. Eldivenlerin üzerinden yiyorlar!” diye seslendi Teinosuke gölgelerin içinden.</p>

  <p>“Eh, tamam bırak artık!” diye cevap verdi Sachiko oturduğu yerden.</p>

  <p>“Hani sen kendini iyi hissetmiyordun? Dışarıda ne işin var?”</p>

  <p>“Uzanınca kendimi iyice kötü hissettim. Buraya gelirsem biraz açılırım diye düşündüm.”</p>

  <p>“Kendimi kötü hissediyorum diyorsun da neyin var?”</p>

  <p>“Başımı kaldıramıyorum... midem bulanıyor... elim ayağım tutmuyor... sanki ağır bir hastalığın habercisi gibi.”</p>

  <p>“Ağzından yel alsın. Belki sinirlerin biraz gerilmiştir.”</p>

  <p>Teinosuke bir anda, “Tamam artık bırakıyorum,” diyerek şöyle bir soluklandı. Bambuları hışırdatarak kalktı. Sinir otlarını ayıklamak için elinde tuttuğu küçük bıçağı bir kenara fırlattı. Sinek ısırıklarıyla dolu ellerinin dışıyla yüzündeki terleri iyice silip arkaya doğru şöyle bir gerindi. Ardından çiçek tarhının yanındaki muslukta ellerini yıkadı:</p>

  <p>“Moskiton var mı?” Sinek ısırığı için merhem isterken bir yandan da bileklerindeki kırmızı kırmızı kabarmış yerleri kaşıyarak verandaya çıktı.</p>

  <p>Sachiko, “O-Haru Kalfa Moskiton’u getiriver!” diye içeriye bağırdı. O sırada Teinosuke bir kez daha bahçeye inip bu sefer orman güllerinin kuruyan çiçeklerini tek tek temizlemeye başladı. Buradaki orman gülleri dört-beş gün öncesine kadar tamamıyla açmıştı. Şimdi ise yarısından çoğu geçmiş, kirli görüntüleriyle insanın göz zevkini bozuyorlardı. Beyaz çiçekler, buruşturulup atılmış kâğıtlar gibi kirli sarı bir renge bürünmüşlerdi. Onların bu görüntüsü Teinosuke’yi rahatsız ediyor, tek tek koparıp atıyordu. Taçyapraklarını kopardığında, çiçekten geriye kalan içindeki püskül püskül şeyleri de büyük bir titizlikle toplamaya devam ediyordu.</p>

  <p>“Baksana biraz! Moskiton geldi!”</p>

  <p>Teinosuke, “Tamam,” dedikten sonra da bir süre daha solmuş çiçekleri ayıklamaya devam etti. Sonunda karısının yanına döndü. “Burası temizlendi mi?” diye soruyordu ki, Moskiton’u alırken karısının gözlerini gördüğü anda sözü yarıda kesildi. Ağzından bir hayret nidası fırladı:</p>

  <p>“Aaaa!...”</p>

  <p>“Ne var?”</p>

  <p>“Biraz gel buraya, aydınlıkta bakayım!”</p>

  <p>Hava yavaş yavaş kararmaya başladığı için hasır tentenin altında her şey biraz daha loş gözüküyordu. Teinosuke, Sachiko’yu verandanın ucuna kadar götürdü. Gün ışığının altında iyice baktı.</p>

  <p>“Hımm, gözlerinin içi sapsarı!”</p>

  <p>“Sarı mı?”</p>

  <p>“Gözlerinin akı sarı olmuş.”</p>

  <p>“Öyleyse sarılık falan mı ki?”</p>

  <p>“Olabilir. Yağlı bir şeyler yedin mi bu aralar?”</p>

  <p>“Dün biftek yedim ya.”</p>

  <p>“Hah, tamam o yüzden!”</p>

  <p>“Haa! Şimdi anladım. İçim bulanıp duruyor, kusacak gibi oluyordum. Sarılık olmalı bu!”</p>

  <p>Sachiko, kocası biraz önce “Aaa” diye bağırdığında sebebini anlamamış bir an korkmuş olmalıydı. Sarılık olduğunu öğrenince, o kadar endişe edecek bir şey olmadığını düşünüp bir anda rahatlamış, hatta garip bir şekilde neredeyse sevinmiş gibi gözüküyordu.</p>

  <p>“Gel bir bakayım.”Teinosuke, başını karısının alnına dayayarak ateşini kontrol etti. “Öyle çok bir ateşin yok. Ama ağırlaşırsa kötü olur. O yüzden git biraz uzan. Doktor Kushida gelip bir görsün seni,” diyerek eşini yukarıya gönderdi.</p>

  <p>Doktor Kushida’nın muayenehanesi, Ashiya Nehri’nin oradaki durağın yakınlarındaydı. Hep doğru teşhisler koyardı. Son zamanlarda iyice aranan bir doktor olmuştu. Muayene için evlere gidiyor, akşamları kendi evine ancak on birden sonra dönebiliyordu. Hatta akşam yemeği için bile evine uğrayamıyordu. Ona ulaşmak kolay değildi. Teinosuke bizzat kendisi telefon etti. Uzun zamandır doktorun yanında çalışan Uchibashi hemşireyi telefona istedi. Doktorun kendilerine uğramasını rica etti. Acil bir durum olmadıkça kendi istedikleri saatte doktorun gelmediği, ya da hiç gelmediği olurdu. Bu yüzden telefonda durumu anlatırken, gerçekte olduğundan daha ağırmış gibi anlatması gerekirdi. O gün de gelmesini beklerken saat onu geçmiş, doktor hâlâ görünmemişti. “Doktor Kushida bugün gelmeyecek herhalde,” diye düşünmeye başlamışlardı. Sonunda saat on bire gelirken kapının önünde bir arabanın durduğunu duydular.</p>

  <p class="bosluk"/>

  <p>“Sarılık bu, kesinlikle öyle.”</p>

  <p>“Dün büyük bir biftek yemiştim...”</p>

  <p>“Sebep o olmalı. Aşırı yemekten olmuş. Her gün tatlı su midyesi çorbası içerseniz iyi gelir.”</p>

  <p>Her şeyi böyle açık açık söyleyen biriydi. Belki meşguliyetinden olacak hızlıca teşhisini koyar sonra da rüzgâr gibi çıkıp gidi verirdi.</p>

  <p>Sachiko o günden itibaren günlerini uyuyup uyanarak, yatakta geçirmeye başladı. Öyle çok ciddi bir şeyi yoktu. Yine de iyi olamıyordu bir türlü. Bir sebebi de, yağmur mevsiminden hemen önceki, yağıp yağmadığı belli olmayan, yapış yapış nemli havaydı. Sachiko’nun içini karartıyordu. Nereye kaçacağını bilemediği bu mevsim bir türlü bitip tükenmek bilmiyordu. İki-üç gündür banyoya giremediği için iyice ter kokmuştu. Yatak kıyafetlerini değiştirtti. Üstüne alkol damlatılmış sıcak havlu getirtip O-Haru Kalfa’ya sırtını sildirdi. O sırada Etsuko geldi.</p>

  <p>“Anneciğim, o çiçek ne çiçeği?”</p>

  <p>“Hangi çiçek?”</p>

  <p>“Hani, şu niş var ya... orada duran.”</p>

  <p>“Gelincik, kızım.”</p>

  <p>“Ben o çiçeği sevmiyorum.”</p>

  <p>“Nedenmiş o?”</p>

  <p>“O çiçeğe bakınca sanki beni içine çekip alacak gibi geliyor da ondan.”</p>

  <p>“Sahiden mi?”</p>

  <p>Demek öyleydi. Çocuk aklı ne güzel şeyler söyletiyordu. Aslına bakacak olursa, hasta yatağına yattığından beri sanki biri kafasından aşağı bastırıyormuş gibi içi daralıp duruyordu. Sanki sebebi gözünün önündeymiş de kendisi ne olduğunu bir türlü bilemiyormuş, sonunda Etsuko keşfetmiş gibi hissetti. Kızı böyle söyleyince içindeki hisse o gelinciğin sebep olduğuna iyice kanaat getirdi. Bu çiçeği tarlalarda açmışken seyretmek çok güzeldi. Ama böyle nişin içinde, bir vazoda duran çiçeğe bakınca nedense içi tuhaf oluyordu. Sahiden de kızının söylediği gibi “sanki onu içine çekip alacakmış” gibi hissediyordu.</p>

  <p>Bunu duyan Yukiko, Etsuko’nun aklına gelen şeye hayret ederek, “Sahiden. Ben de öyle bir şeyler hissedip duruyordum ama biz büyüklerin aklına böyle söylemek gelmiyor,” dedi. Her ihtimale karşı çiçeği alıp aşağı götürdü. Vazoya süsen ve benekli yıldız zambaklardan koyup getirdi. Sachiko o çiçeklerin de kendisine ağır geldiğini, nişe hiçbir şey koymamalarını söyledi. Sonra kocasından oraya, içine ferahlık verecek bir şiircik olsun asmasını istedi. Kocası, yüz yıl kadar önce yaşamış bir şair olan Kageki Kagawa’nın eseri “Mine Yūdachi” [Doruklarında Akşam Yağmurları] şiirini, güzel bir kâğıda yazıp nişe koydu. Japonya’da akşam yağmurları yaz mevsiminin sonunda olur, sonbaharın gelişini haber verirdi. Bu nedenle Teinosuke’nin seçtiği şiir mevsime uymuyor biraz erken kaçıyordu.</p>

  <p class="bosluk"/>

  <p class="p10">Atago’nun doruklarına</p>

  <p class="p10">Akşam yağmurları yağmakta!</p>

  <p class="p10">Ey, adı gibi pirüpak Kyotaki Nehri</p>

  <p class="p10">Şimdi suyun bulanır mı ki?</p>

  <p class="bosluk"/>

  <p>Odada yapılan bu düzenleme mi etkili oldu bilinmez, Sachiko ertesi günden itibaren kendisini daha iyi hissetmeye başladı. Öğleden sonra üç sularında kapının zili çaldı. Sachiko ayak seslerinden gelenin bir misafir olduğunu tahmin etti. Derken O-Haru yukarı çıkıp, “Niu Hanım geldiler,” diye haber verdi. “Shimozuma ve Sagara hanımlar da kendilerine eşlik ediyorlar efendim.”</p>

  <p>Sachiko, Niu Hanım ile epeydir görüşmemişti. Zaten daha önce kendisi dışarıdayken iki kere arayıp sormuştu. Niu Hanım tek başına olsaydı yukarı davet etmekte bir sakınca görmezdi. Shimozuma Hanım’ı pek tanımıyordu. Sagara Hanım’ın ise şimdiye kadar adını bile duymamıştı. Ne yapması gerektiğini pek bilemedi. Bu tür zamanlarda kendi yerine Yukiko çıkabilse ne iyi olurdu! Ama o da iyi tanımadığı insanlarla asla muhatap olmazdı. Hasta dedirtip onları kapıdan çevirmek de defalarca onu arayıp bulamamış Niu Hanım’a ayıp olacaktı. Hem kendisi de böyle yatıp kalmıştı. Bu ziyaret Sachiko’nun iyice sıkıntıdan patladığı bir zamana denk gelmişti. “Biraz keyifsizim, uzanıyordum, o nedenle karşınıza pek uygun bir durumda çıkamayacağım,” diye aşağıya haber gönderip kendilerini salona buyur ettirdi. Kendisi de telaşla aynanın önüne geçerek terden yapış yapış olmuş yüzünü pudralamaya başladı. Sonra üzerine doğru dürüst bir içlik geçirdi. Kendine biraz çekidüzen vermesi yarım saati buldu. Sonunda aşağı inebildi.</p>

  <p>“Sizi tanıştırayım, bu Sagara Hanım,” dedi Niu Hanım, Batı’ya gidip geldiği bir bakışta anlaşılan, Amerikan tarzı kıyafetler giyen hanımı göstererek. “Kendisi benim kız okulundan arkadaşımdır. Eşi Japon Posta Gemisi Hatları Şirketi NYK’da çalışıyor. Daha yakın zamana kadar eşiyle birlikte Los Angeles’taydı.”</p>

  <p>“Memnun oldum.” Sachiko daha böyle derken, bu misafirlerin karşısına çıktığına pişman olmuştu. Hasta hasta bu haliyle hiç tanımadığı birinin karşısına çıkmanın nasıl olacağını aklından geçirmemiş değildi. Ancak gelen kişinin bu kadar yüksek sosyeteden biri olacağını hiç tahmin etmemişti.</p>

  <p>“Hastaymışsın? Neyin var?”</p>

  <p>“Sarılık olmuşum. Bak, gözlerimin içi sarı değil mi?”</p>

  <p>“Sahiden. Sapsarı.”</p>

  <p>“Kendinizi kötü hissediyorsunuzdur, değil mi?” diye sordu Shimozuma Hanım.</p>

  <p>“Evet, öyle. Ama epeyce iyileşmiş halim bu.”</p>

  <p>“Kusura bakmayın. Bu halinizde sizi rahatsız ettik. Niu’cuğum, sen de düşüncesizlik ettin. Girmeden izin isteyip gitseydik keşke.”</p>

  <p>“Ama siz de bütün suçu bana atmayın! Değil öyle! İşin aslı dün Sagara Hanım hiç beklemediğim bir anda çıkıp geldi. Kendisi aslında Kansai civarını pek bilmiyor. Ona buraları tanıtmak bana düştü. ‘Ne görmek istersiniz?’ diye sordum. O da Osaka-Kobe denince ilk akla gelen bir ev sahibesiyle tanışmak istedi.”</p>

  <p>“İlk akla gelen denince, hangi anlamda söylüyorsun?”</p>

  <p>“Böyle sorunca ne diyeceğimi bilemedim ama pek çok anlamda. Ben de düşündüm düşündüm, sonunda piyango sana vurdu.”</p>

  <p>“Ne budalasın ayol!” diye cevap verdi Sachiko şakalaşarak.</p>

  <p>“İşte böyle, durum anlattığım gibi. Biraz hasta olsan bile gayret edip bizimle biraz zaman geçirsen... Haa, aklımdayken...” Niu Hanım böyle diyerek salonun girişindeki piyano iskemlesinde duran bohçayı açtı, içi iri domateslerle dolu iki kutu çıkardı.</p>

  <p>“Bunlar Sagara Hanım’dan.”</p>

  <p>“Ah, ne kadar güzeller. Bu harika domatesler nereden acaba?”</p>

  <p>“Sagara Hanım’ın ailesi yetiştiriyormuş. Öyle satın alınacak bir şey değil yani.”</p>

  <p>“Demek öyle. Sagara Hanım kusura bakmazsanız soracağım. Aileniz nerede yaşıyor?”</p>

  <p>“Kuzey Kamakura’da. Ancak bendeniz geçen sene döndüm, orada sadece birkaç ay kalabildim hanımefendiciğim.”</p>

  <p>Bu “hanımefendiciğim” lafı, “hanımefendi’nin iyice inceltilmiş haliydi. Sachiko’ya tuhaf geliyordu. Kendisi bunu taklit falan edemezdi. İçinden, “Keşke böyle şeyleri yakalamakta çok iyi olan Taeko’ya dinletebilseydim,” diye geçirince gülmemek için kendini zor tuttu.</p>

  <p>“Demek öyle, neredeydiniz peki? Seyahate mi çıkmıştınız?”</p>

  <p>“Bir süre hastanede kalmam gerekti.”</p>

  <p>“Ah, öyle mi! Neyiniz vardı?”</p>

  <p>“Çok şiddetli bir nevrasteniden mustariptim.”</p>

  <p>Shimozuma Hanım atılıp, “Sagara Hanım’ınki zengin hastalığı canım,” dedi.</p>

  <p>“Mamafih, St. Luke’s Hastanesi’nde dilediğinizce kalabilmek de iyi bir şey olmalı, öyle değil mi!”</p>

  <p>“Denize yakın olduğu için serin. Özellikle bu mevsimden sonrası çok iyi. Ama balık pazarı pek yakın. O yüzden zaman zaman kokular oraya kadar geliyor. Bir de Hongan-ji Tapınağı’nın çanları var tabii.”</p>

  <p>“Hongan-ji Tapınağı çok değişti. Bambaşka bir bina oldu neredeyse! Yine de çan çalıyorlar demek.”</p>

  <p>“Ya, öyle hanımefendiciğim.”</p>

  <p>“Neredeyse siren bile çalacaklar.”</p>

  <p>“Üstüne bir de kilisenin çanı var.”</p>

  <p>“Yaa...” dedi Shimozuma Hanım iç geçirerek, “Ben de St. Luke’s Hastanesi’nde hemşire falan mı olsam acaba? Hıı, nasıl olur?”</p>

  <p>Niu Hanım, “Bence fena olmaz,” diye şakalaşmayı sürdürdü.</p>

  <p>Sachiko’nun kulağına Shimozuma Hanım’ın ailesinin durumunun iyi olmadığı çalınmıştı. O nedenle söylenenin ardında bir gerçek payı olduğunu hissetti.</p>

  <p>“Haa, biliyor musunuz, koltukaltlarına pirinç köftesi koymak sarılık hastalığına iyi geliyormuş diye duymuştum,” diye konuyu değiştirdi Niu Hanım.</p>

  <p>“Yaa?..” Sagara Hanım’ın çakmağını çakarken şüpheyle Niu Hanım’a bir göz atıp, “Sen de ne tuhaf şeyler biliyorsun öyle,” dedi.</p>

  <p>“İki koltukaltına pirinç köftesi koyup biraz beklerseniz, pirinç köfteleri sapsarı oluyormuş ayol.”</p>

  <p>“Ay, düşüncesi bile ne fena!” Böyle diyen Shimozuma Hanım’dı.</p>

  <p>“Makioka Hanım pirinç köftesi koydunuz mu?”</p>

  <p>“Yok. Böyle bir şeyi ilk defa duyuyorum. Tatlı su midyesi çorbası iyi gelir dediler ama...”</p>

  <p>“Hangisi olursa olsun, masraf çıkarmayan bir hastalık değil mi?” dedi Sagara Hanım.</p>

  <p>Sachiko üçünün, domateslerle çıkagelmesinden, akşam yemeğine davet edilmeyi beklediklerini çok iyi biliyordu. Daha yemek saatine iki saat vardı. En başta düşündüğünün aksine, bu kadar süre onlarla ilgilenmek zor gelmişti kendisine. Sagara Hanım gibi havasından davranışlarına, konuşma şeklinden hareketlerine her bir şeyiyle Tokyo tarzındaki hanımlara dayanamıyordu. Aslında kendisi, Osaka-Kobe’deki hanımlar arasında Tokyo lehçesini oldukça iyi konuşanlardan biriydi. Ama böyle bir hanımın karşısında nedense utanıp sıkılıyordu... yok yok daha çok Tokyo lehçesi ona dayanılmaz gelmeye başlayınca sonunda her lafını ölçüp tartıp konuşmaktan yoruldu. İnadına kendi yöresinin diliyle konuşmaya başladı. Bir de Niu Hanım, her zaman Sachiko’yla Osaka lehçesi ile konuştuğu halde, bugün yanında getirdiği misafirine eşlik etmek için olacak mükemmel bir Tokyo lehçesi ile konuşuyordu. Tamamen farklı biriymiş gibiydi, o yüzden onun yanında da bir türlü rahat edememişti. Demek öyleydi! Niu Hanım’ın çocukluğu Osaka’da geçmişti; fakat kız okuluna Tokyo’da devam etmişti. Tokyolularla sık sık görüştüğünden, Tokyo lehçesini iyi konuşması normaldi tabii. Onu uzun zamandır tanıyan Sachiko bile bu kadar iyi olduğunu bugüne kadar fark etmemişti. Tokyo lehçesiyle konuşması neyse neydi ama Niu Hanım her zaman tanıdığı aklı başında kadından çok farklıydı bugün. Bakışı, duruşu, konuşması, işaretparmağı ile ortaparmağının arasında sigarasını tutuşu, bir anda çok çirkin göründü Sachiko’nun gözüne. Belki o davranışları olmasa kadının Tokyo lehçesi ile konuşmasından bu kadar rahatsız olmayacaktı.</p>

  <p>İşte bu yüzden başka zaman olsa Sachiko kendini biraz iyi hissetmese de dayanıp belli etmemeye çalışırdı. Fakat bugün üçünün konuşmalarını dinlerken iyice gerilip kasılmış, artık dayanamayacağım düşündüğünde daha fena hissetmeye başlamıştı. Sonunda elinde olmadan bu hali yüzüne yansıdı.</p>

  <p>“Baksana Niu Hanım, ayıp oluyor. Artık kalkalım.” Shimozuma Hanım onun durumunu anlayıp böyle diyerek kalktığında, onları durdurmak için kendini zorlamadı.</p>


  <h2 id="sigil_toc_id_20">Yirmi birinci bölüm</h2>

  <p>Sachiko’nun sarılığı öyle ağır bir şey olmamasına rağmen uzun zaman kendisini toparlayamadı. Haziranda yağmur mevsiminin başlamasından sonra iyileşebildi. Günlerden bir gün, memleketteki ablasından geçmiş olsun telefonu geldiğinde hiç beklemediği bir şey öğrendi. Eniştesi bu sefer Tokyo, Marunouchi’deki şubenin müdürlüğüne atanmıştı. Memlekettekilerin en kısa zamanda eşyalarını toplayıp Uehon-machi’den Tokyo’ya taşınmaları gerekiyordu.</p>

  <p>“Hımm, ne zaman olacak bu?”</p>

  <p>“Enişten bir dahaki aydan itibaren diyor. O yüzden, o önden gidecek, kalacağımız yeri ayarlayacak. Biz sonradan gideceğiz. Ama çocukların okulu da var. O yüzden ağustos bitmeden taşınmış olmamız gerek.”</p>

  <p>Ablası bunları anlatırken, sesi giderek ağlamaklı olmuştu. Ne halde olduğunu telefondan bile tahmin edebiliyordu.</p>

  <p>“Böyle bir şeyi daha önceden biliyor muydunuz ki?”</p>

  <p>“Yok! Çok ani oldu gerçekten. Enişten bile bir şey bilmiyormuş, o kadar yani.”</p>

  <p>“Gelecek ay diyorsun çok zaman kalmamış. Osaka’daki evi ne yapacaksınız?”</p>

  <p>“Ne yapacağımızı daha hiç düşünmedik. Tokyo’ya gideceğimi rüyamda görsem inanmazdım.”</p>

  <p>Ablası zaten telefonda uzun uzun konuşmayı pek severdi. Kapatalım dedikten sonra bile üzerine yarım saat daha konuştu. Doğduğu günden beri hiç ayrılmadığı, hayatının otuz yedi yılını geçirdiği Osaka’dan ayrılmanın zorluğundan yakınıp durdu.</p>

  <p>Ablasının anlattığına göre, akrabalardan kocasının iş arkadaşlarına kadar herkes kocasının terfisini kutlayıp onları tebrik ediyordu. Kendisinin nasıl hissettiğini anlayan bir kişi bile yoktu. Arada halini birazcık çıtlatacak olsa, hepsi, “Bu zamanda böyle eski kafalı olunur mu!” diye hafife alıyor, kimse önemsemiyordu. Aslında tüm o insanların söylediği doğruydu. Buradan kalkıp uzak bir ülkeye ya da ücra bir kasabaya gidiyor değildi. Tokyo’nun göbeğindeki Marunouchi’ye atanmıştı kocası. Üstelik kendisine başkentteki imparator hazretlerinin bu kadar yakınına gitmek nasip olmuştu. Bu neden üzücü olsundu ki? Kendisi de biliyordu bunu. Gel gör ki, sevgili memleketi Osaka’ya veda etmek onu kedere boğuyor, gözyaşlarına hâkim olamıyordu. Çocukları bile onun bu haliyle dalga geçiyorlardı. Ablasının anlattıklarını dinlerken Sachiko’ya da biraz tuhaf gelmişti ama bir tarafıyla da ablasının neler hissettiğini anlamıyor değildi. Ablası, erken yaşlarından itibaren, kaybettikleri annelerinin yerine babasının ve kız kardeşlerinin sorumluluklarını üstlenmişti. Babalarının öldüğü, kız kardeşlerinin yavaş yavaş genç kız olmaya başladığı dönemlerde o çoktan evlenip çoluk çocuğu karışmıştı. Yavaş yavaş eriyen aile servetlerini kurtarmaya çalışmak da kocasıyla birlikte ona düşmüştü. Dört kız kardeşin içinde yükü en ağır olan o olmuştu. Diğer yandan içlerinde bir anlamda eski zamanların terbiyesini en çok almış olan da oydu. Bu nedenle ruhunun bir taraflarında, eski zaman insanlarının pamuklara sarılıp sarmalanmış genç kız saflığını hiç yitirmemişti. Osaka’lı zamane hanımlarının içinde, otuz yedi yaşına geldiği halde bir kez bile Tokyo’ya ayak basmamış biri olduğuna inanmak zordu. Fakat ablası gerçekten de Tokyo’ya hiç gitmemişti. Tamam, Osaka’lı iyi aile hanımları öyle Tokyolu hanımlar gibi sık sık seyahate falan çıkmazdı. Sachiko’nun diğer kız kardeşleri de Kyoto’nun doğusuna çok az gitmişlerdi. Yine de okul yıllarında, okul gezileri sayesinde, üçü de birkaç kere Tokyo’ya gitme fırsatını bulmuşlardı. Ablaları ise erken yaşlarından itibaren ev işlerini omuzladığından öyle seyahate gidecek vakti pek olmamıştı. Sebeplerden biri buydu. Hem ablası dünyada Osaka kadar iyi bir yerin olmadığına inanıyordu. <i>Kabuki</i> sanatçısı Ganjiro gibi aktörleri, Harihan ve Tsuruya gibi restoranlarda yenilecek güzel yemekleri vardı. Tüm bunlar onun için yeterliydi. Bilmediği yerlere gitmek istemezdi. Bir fırsat doğsa bile kardeşlerini gönderir, kendisi evle ilgilenirdi.</p>

  <p>İşte ablası böyleydi. Ablasının halen yaşamakta olduğu Osaka Uehon-machi’deki ev de kendisi gibi tam anlamıyla Osaka tarzıydı. Evin girişi içerinin gözükmesine izin vermeyen yüksek, ahşap duvarlarla çevriliydi. Bu ahşap duvarın bir parçası olarak yapılmış yüksek bir kapıdan içeri adım atıldığında, girişteki küçük toprak avluya ulaşılırdı. Ev bu kapının ardında kafesli cephesi olan bir yapıydı. Girişteki küçük toprak avludan, arka kapıya kadar uzanan bir “geçit bahçe” <i>tōriniwa</i> vardı. Buradaki yeşilliklerin ölgün şavkının vurduğu, gündüz saatlerinde bile loş olan evin içine, <i>tsuga</i> çamından yapılmış ahşap sütunların pırıl pırıl cilası yumuşak bir ışık verirdi. Eski tarz bir yapıydı. Sachiko’lar evin ne zamandan beri orada olduğunu bilmiyorlardı. Olasılıkla birkaç kuşak önce ataları yaptırmıştı. Herhalde başlangıçta asıl aile evlerinden ayrı bir ev olarak kullanılıyordu. Olasılıkla ailenin gençlerine tahsis ediliyor, bazen ailenin yaşlıları buraya inzivaya çekiliyordu. Kimi zaman da ailenin diğer kollarına veriliyor ya da başkalarına kiralanıyordu. Ancak babasının son yıllarında, o zamana kadar Senba’daki dükkânlarının orada yaşayan kız kardeşler, o dönemdeki ev ve işyerini ayrı tutma modasına uyarak bu eve taşındılar. Burada çok uzun süre yaşamamalarına karşın, çocukken burada yaşayan akrabalarını görmek için defalarca gelmiş olduklarından, hem de burası babalarının son zamanlarını geçirdiği yer olduğundan kendilerini bu eve derin bağlarla bağlı hissediyorlardı. Sachiko, ablasının Osaka’ya duyduğu sevginin içinde bu eve duyduğu bağlılığın da büyük yeri olduğunu tahmin ediyordu. Ablasının geçmişe bu kadar bağlı olmasını hep tuhaf bulmuş olmasına karşın, telefonda bu ani haberi duyduğunda kendi içini de hüzün kaplamıştı. Bunun sebebi artık o eve gidemeyeceğini düşünmesiydi. Yıllardır, Yukiko ve Taeko’nun büyük ablalarının arkasından, “O ev kadar sağlıksız, doğru dürüst güneş almayan başka bir ev yok! Ablamı hiç anlamıyorum, öyle bir yerde yaşamaya nasıl devam ediyor! İki-üç gün kalsam kafam kazan gibi oluyor,” diye konuşup durmalarını dinlemişti. Ama şimdi Osaka’daki evin artık hiç olmayacağını bilmek, Sachiko’ya sanki memleketiyle bağlarını, köklerini kaybediyormuş gibi hissettiriyordu. İçi dillendirilmesi mümkün olmayan bir kederle dolmuştu.</p>

  <p>Aslına bakılacak olursa eniştesi, aile yadigârı işlerini bırakıp bankacı olmaya karar verdiği zamandan beri, bankanın başka bir şubesine atanması mümkün hale gelmişti. O yüzden ablalarının günün birinde bu evden ayrılabileceğini biliyorlardı. Yine de ne ablası ne kendisi ne de kız kardeşleri bu olasılığı akıllarına getirmek istemişlerdi. Sadece bir kez, sekiz-dokuz sene kadar önce, eniştelerinin Fukuoka’daki bir şubeye atanması söz konusu olmuştu. O zaman da Tatsuo Eniştesi, Osaka’dan ayrılmasının ailevi sebeplerden dolayı mümkün olmadığını, maaşına zam yapılmasa bile aynı yerinde kalmak istediğini söyleyince kalmasına izin verilmişti. O günden beri bankası, Tatsuo’nun aile reisi olarak konumuna anlayış göstermiş, çalışanları içinde bir tek onu başka yerde bir göreve atamamıştı. Bu açıkça kendisine söylenmiş değildi ama her nedense sonsuza kadar Osaka’da kalacağına inanmışlardı. Bu atama, kız kardeşlerin hiç beklemediği bir anda olmuştu. Atamanın bir sebebi banka yönetiminde olan değişiklik sonucu yönetim politikalarının değişmiş olmasıydı. Bir diğer sebebi ise Tatsuo’nun da artık, buradan ayrılmak zorunda kalsa bile işinde yükselmek istemesiydi. Tatsuo kendisiyle aynı dönemde işe başlayan iş arkadaşlarının giderek yükselirken kendisinin böyle yerinde sayıyor olmasından iyice utanmaya başlamıştı. Bu arada çok çocukları olmuş, bir yandan giderleri katlanırken, diğer yandan da ekonomik hayattaki değişiklikler yüzünden, kayınpederinden kalan mirasa eskisi kadar bel bağlayamaz duruma gelmişlerdi.</p>

  <p>Sachiko, doğup büyüdüğü yerlerden çekilip alınıyormuş gibi hisseden ablasının kalbinin derinlerindeki üzüntüsünü paylaşıyor, kendisine de memleketteki evlerinden koparılıyorlarmış gibi geliyordu. Hem eve son bir kez veda etmek hem ablasını teselli etmek düşüncesiyle hemen oraya gitmeyi aklından geçirip durduğu halde, bir sürü mâni çıktı, iki-üç gün hiçbir şey yapamadı. En sonunda ablasından bir telefon daha geldi. “Osaka’ya tekrar ne zaman dönebiliriz bilmiyorum. Şimdilik evi, göz kulak olsunlar diye Otoyan ailesine bırakıyoruz. Az bir kira alacağız. Şunun şurasında ağustosa ne kaldı ki! Eşyaları toplamak lazım. Günlerimin çoğu evin ardiyesinde geçiyor. Ölümünden beri babamın eşyaları burada duruyordu. Nereden başlayacağımı bilemiyorum. Bir işe yaramayan bu eşya yığınına boş boş bakıp duruyorum. Sachiko’cuğum, benim işime yaramasa da o eşyaların içinde senin isteyeceğin bir şeyler çıkabilir. Gelip bir baksan nasıl olur?” Bunları söyledi. “Otoyan” diye söz ettiği kişi, Otokichi Kanei idi. Eskiden, babasının Hamadera’daki sayfiyesinde çalışan bir amcaydı. Şimdi oğlu evlenmiş, Takashima mağazalar zincirinde çalışmaya başlamıştı. Artık kendisinin de sorumlulukları azalmış, rahata ermişti. Zaten her zaman evlerine girip çıkan biriydi. Bu nedenlerden dolayı evi onun ailesine emanet etmeye karar vermişlerdi.</p>

  <p>Sachiko ikinci telefonun ardından ertesi gün öğleden sonra kalkıp Osaka’daki eve gitti. Ortadaki bahçenin diğer ucunda görülen ardiyenin kapısı açıktı.</p>

  <p>“Ablacığım,” diye iki kanatlı kapının oradan seslenerek içeri girdiğinde ablası ardiyenin üst katındaydı. Başını temizlikçi kadınlar gibi bağlamış, yere çömelmiş, var gücüyle eşyaları topluyordu. Ardiyenin içi küf kokuyordu. Üstelik yağmur mevsimi başlamış olduğu için yapış yapış bir gündü. Her yan üst üste konmuş eski püskü kutularla doluydu. Üzerlerinde “vernikli ceviz yemek sehpası, yirmi parça”, “çorba kâsesi, yirmi parça” falan yazıyordu. Bir yanda açılmış bir sandık duruyordu, içinde irili ufaklı bir sürü kutu vardı. Ablası büyük bir dikkatle bu kutuların kordonlarını birer birer çözüyor, Shino porseleninden şekerlik, Kutani porseleninden içki sürahisi gibi her bir şeye teker teker bakıyor, sonra da eskisi gibi kapatarak; götürülecekler, burada bırakılacaklar, atılacaklar, diye ayırıyordu.</p>

  <p>Sachiko arada, “Ablacığım, bu işine yaramayacak mı?” diye sorsa bile ablası, “Hı hı,” diye baştan savma cevaplarla geçiştiriyordu. Bir an bile ara vermeden çalışıyordu. Bir an, ablasının çıkardığı kutudaki Çin işi mürekkep taşını görünce babasının onu aldığı gün gözünde canlandı. Babası resimden, kaligrafiden, antika eserlerden hiç anlamazdı. Eğer bir şey pahalı ise mutlaka iyidir, diye düşünürdü. O yüzden zaman zaman saçma sapan şeyler aldığı oluyordu. Bu mürekkep taşı alındığı gün Sachiko da oradaydı. Tanıdık bir antikacı getirmişti bu taşı. Bilmem kaç yüz yen, der demez babası hiç tereddüt etmeden almıştı. O zaman çocuk aklıyla bir mürekkep taşı bu kadar pahalı olabilir mi, diye düşünmüştü Sachiko. Babası ne kaligrafi ustasıydı ne de ressam... Bu kadar pahalı bir şeyi alıp ne yapacaktı acaba? Bundan daha aptalca bulduğu şeyse babasının bu mürekkep taşıyla birlikte mühür yaptırmak için bir çift kantaşı almasıydı. Daha sonra bu taşların üzerine, Çince şiirler de yazan entelektüel bir doktor olan yakın bir arkadaşının altmışıncı yaşını kutlamak için seçtiği vecizeleri kazıtmak istediğinde mühür oyma ustası, “Affedersiniz ama bu taş üzerine bir şey kazımak için uygun değil,” diyerek geri çevirmişti. Ancak o kadar para verip aldığı bir şeyi atmak söz konusu olamazdı. Sonunda bir kenara konulup kalmış, bir işe yaramamıştı.</p>

  <p>“Ablacığım, hani şu kantaşları vardı ya...”</p>

  <p>“Hı...”</p>

  <p>“Ne oldu ki onlara?”</p>

  <p>“...”</p>

  <p>“Ablacığım yaa...”</p>

  <p>“...”</p>

  <p>Ablası kucağına koyduğu, üzerinde “Kōdai-ji Tapınağı Lake Kâğıt Kutusu” yazan küçük bir kutunun sıkışmış kapağını zorla açmaya çalışıyordu. Tüm aklı oradaydı. Söylenen hiçbir şeyi duymuyordu.</p>

  <p>Sachiko, ablasının bu yönünü çok iyi bilirdi. Onun, söylenenleri duymayacak kadar kendini kaptırarak nefes almadan çalışmasını dışarıdan gören biri ne kadar metanetli ne kadar hamarat bir ev kadını olduğunu düşünebilirdi. Ama aslında ablası hiç de öyle metanetli biri değildi. Ne zaman onu sarsan bir şey olsa önce dalgınlaşıp sersemler, bir süre sonra da o hali geçer, sanki kendini kaybetmiş gibi çalışmaya başlardı. İşte onun bu halini dışarıdan görenler, hiç gocunmadan her şeye koşan, kendini adamış bir ev hanımı olduğunu düşünürlerdi. Oysa, olanlar karşısında ne yapacağını bilemeyen ablası, kendini kaybetmişçesine çalışıp dururdu. Hepsi bu!</p>

  <p class="bosluk"/>

  <p>“Ablam da çok tuhaf! Önceki gün telefonda ağlayarak, ‘Ben ne kadar gözyaşı döksem de kimse beni anlamıyor, Sachiko’cuğum ne olur gel, halimi sana olsun anlatayım, dedi. Kalkıp gittiğimde de, sanki kendini kaybetmiş gibi eşyaları toplamaya devam etti. Aklını eşyalarla bozmuş gibiydi. Ablacığım,’ dediğimde bile dönüp bir cevap vermedi.”</p>

  <p>Sachiko akşam döndüğünde kardeşlerine böyle anlattı.</p>

  <p>“Ablam öyle biri, ne yapalım?” dedi Yukiko, “Bak gör, yakında metanetini kaybedip yine ağlamaya başlayacak, emin ol.”</p>

  <p>Bunun üzerinden henüz bir gün geçmişti ki, “Biraz buraya gelmeni istiyorum,” diye ablası Yukiko’yu aradı. Yukiko, “Bakalım ne halde, bir de ben göreyim,” diyerek büyük ablasının yanına gitti. Bir hafta sonra ancak geri dönebildi.</p>

  <p>“Eşyalar neredeyse toparlanmış görünüyor ama ablam hâlâ aklını kaybetmiş gibi,” diyerek güldü. Yukiko’nun anlattığına göre, ablasının onu çağırma sebebi başkaydı. Eniştesinin memleketi Nagoya’ya, vedalaşmak için karıkocanın birlikte gitmeleri gerekiyordu. Ablası Yukiko’dan kendi yokluğunda eve göz kulak olmasını istemişti. Karıkoca, Yukiko’nun oraya vardığının ertesi günü cumartesi öğleden sonra yola çıkmışlar, pazar gecesi geç saatlerde dönebilmişlerdi. O günden bu yana beş-altı gün olmuştu ama tüm bu süre boyunca ablası ne yapmıştı peki? Her gün sandalyeye kurulup kaligrafi çalışmıştı! Peki niçin kaligrafi çalışıyordu derseniz... Nagoya’da Tatsuo’nun ailesini ve akrabalarını ziyaret etmişlerdi. Her biri pek güzel ağırlamıştı kendilerini. Şimdi onlara ayrı ayrı teşekkür mektubu göndermeleri gerekiyordu. Bu da ablasına büyük bir iş olmuştu. Özellikle Tatsuo’nun ağabeyinin karısının, yani yengesinin yazısı çok güzeldi. Ondan altta kalmayayım diye bunu iyice kendine dert edinmiş, uğraşıp duruyordu. Ona mektup yazarken sözlüğü, mektup yazma kılavuzunu falan masada iki yanına dizmiş, elyazısıyla yazdığı tek bir şeyin bile onu utandırmamasına özen göstererek kullandığı sözcükleri de iyice seçip öyle yazmaya çalışmıştı. Kaç kere, “Bu müsvedde olsun,” demiş, tekrar yazmaya başlamıştı. Yani bir mektubun yazılması bir gün sürüyordu. Üstelik beş-altı mektup yazması gerekiyordu. Sadece müsveddesini yazmak bile öyle kolay kolay bitmiyor, ablasının günleri mektupları durmadan temize çekmekle geçiyordu. Boyuna, “Yukiko’cuğum bu böyle olmuş mu? Yazmayı atladığım bir şey var mı?” deyip duruyordu. Yukiko oradan ayrıldığında daha sadece bir mektubu tamamlamıştı. İşte durum böyleydi.</p>

  <p>“Tam ablamın işi. Banka yöneticilerinden birinin evine gittiklerinde de iki-üç gün öncesinden onlara söyleyeceği sözleri ezberlemeye çalışır hatta kendi kendine tekrarlayıp durur zaten.”</p>

  <p>“Evet ama söyleyecek bir şey de yok... Tokyo’ya gitme işi öyle ani oldu ki! Bu aralar o kadar üzüldü o kadar üzüldü ki gözyaşlarına bir türlü engel olamadı. Ama artık kararını iyice verdiğinden bir şeyciği kalmadı. ‘Bir an önce Tokyo’ya gidip bildik tanıdık herkesin ağzını açık bırakacağım,’ diyordu.”</p>

  <p>“Sahiden. Bu tür şeyler ona yaşama amacı veriyor, değil mi?”</p>

  <p>Bunları söyleyen üç kız kardeş bir süre daha ablalarının haline gülüşerek konuşup durdular.</p>


  <h2 id="sigil_toc_id_21">Yirmi ikinci bölüm</h2>

  <p>Tatsuo, temmuz ayının birinden itibaren Tokyo, Marunouchi’deki şubede çalışmaya başlayacaktı. Haziran sonunda ailesini Osaka’da bırakıp kendisi önden gitti. Bir süre Azabu’daki akrabalarının yanında kaldı. O arada bütçelerine uygun kiralık bir ev aradı. Tanıdıklarından uygun bir yer var mı, diye bir sorup soruşturmalarını istedi. Bir süre sonra memlekettekilere Ōmori’de bir ev bulduğunu, olasılıkla orayı tutacağını mektupla haber verdi.</p>

  <p>Sonunda ne yapacakları belli oldu. Ablaları, ağustos sonlarındaki Kyoto Jizōbon Festivali geçtikten sonra, ayın 29’u Pazar günü, gece treniyle Tokyo’ya gidecekti. Tatsuo da bir gün öncesinden onları almaya Osaka’ya dönecekti. Son gün, tren garında, oraya gelecek akraba, dost, tanıdık herkesle vedalaşacaklardı.</p>

  <p>Ablaları Tsuruko, ağustos ayının başından itibaren, akrabalarının ve bankadan tanıdıklarının evlerine veda ziyaretlerine gitmeye başladı. Her gün iki-üç ev geziyordu. Uğraması gereken yerlerin hepsini bitirdikten sonra, Ashiya’ya geldi, Sachiko’larda üç-dört gün kaldı. Bu bir nezaket ziyaretinden çok daha farklıydı. Ablası Tsuruko, son günlerde taşınma hazırlıkları için kendini helak etmiş, neredeyse aklını kaybetmişçesine çalışıp durmuştu. Şimdi hem biraz o günlerin yorgunluğunu çıkarmak istemiş hem de dört kız kardeş baş başa kalır, buradan ayrılışına birlikte hüzünlenip ağlaşırlar, diye düşünmüştü. “Bir süre her şeyi aklımdan çıkarıp kafamı dinlemek istiyorum,” diyerek evi Otoyan’ın eşine emanet ettiğinden yükü biraz hafiflemişti. Sadece, üç yaşına gelen en küçük kızını bakıcısıyla getirmişti. Sahiden, böyle aynı çatı altında hep bir arada, zamanı düşünmeden, sakin sakin konuşup sohbet etmeyeli ne çok olmuştu! Şöyle bir düşününce şimdiye kadar Tsuruko, Sachiko’nun Ashiya’daki evine sayılacak kadar az gelmişti. Gelse bile ev işlerinden zaman bulduğu arada, sadece bir-iki saat kadar uğrayabilmişti. Sachiko da ablasının evine gitse bile çoluk çocuk gürültüsünden şöyle sakin sakin sohbet etme fırsatı bulamamışlardı. Belki de evlendiklerinden beri birbirlerine yüreklerini açıp dertleşme fırsatı hiç olmamıştı dense yeriydi. Daha ablası gelmeden her ikisi de o günü iple çekmiş, bunu da konuşalım, şunu da anlatayım diye genç kızlıklarından beri on küsur yıldır birikip durmuş konuları akıllarından geçirip durmuşlardı. Nihayet bir araya gelmişlerdi. Ama ablası kalmaya geldiğinde son zamanlardaki tüm sıkıntıları, yok yok, aslında on küsur yıllık evlilik yaşantısının, ev hanımı, anne olmanın yorgunluğu bir anda ortaya çıkmış gibiydi. Önce onun için bir masöz çağırdılar. Öğleden itibaren ikinci kattaki yatak odasına çekildi. Gönlünce yatıp dinlenmekten çok mutlu görünüyordu. Ablası Kobe’yi pek bilmediğinden Sachiko, onu Oriental’e ya da Çin mahallesindeki Çin restoranına götürmeyi düşünmüştü. Ama ablası, “Öyle yerlere gitmektense burada kimseden çekinmeden sakin sakin yayılıp uzanmak istiyorum. Ziyafete falan da gerek yok, çayın yanında bir şeyler hazırlayıverseniz yeter,” dedi. Yazın sıcağı da buna eklenince enine boyuna üç gün, öyle dişe değer bir şey de konuşmadan, yatıp yuvarlanarak geçip gitti.</p>

  <p>Tsuruko’nun kendi evine dönmesinden sonra birkaç gün geçmiş, yavaş yavaş ayrılık günü yaklaşmıştı. Merhum babalarının ablası, yaşlı Tominaga Hala bir gün ansızın Ashiya’ya ziyarete geldi. Sachiko, o güne kadar evine ayak basmamış halasının, günün sıcağında ta Osaka’dan kalkıp gelmesinin bir sebebi olduğunu anlamıştı. Hatta ne olduğunu aşağı yukarı tahmin edebiliyordu. Tam düşündüğü gibi konu Yukiko ve Taeko’ydu. İşin aslı şuydu: Şimdiye kadar ailenin reisleri Osaka’da Uehon-machi’de olduğu için iki kız kardeşin bir orada bir burada kalması çok sorun olmayabilirdi. Ancak artık bu mümkün olmadığına göre, üstelik her ikisinin de ailenin reislerinin sorumluluğunda olduğu düşünülünce, onlarla birlikte Tokyo’ya gitmeleri uygun olurdu. Yukiko’ya mâni olacak bir şey olmadığından hemen yarın Osaka’ya dönmesini, oradan ablası ile birlikte Tokyo’ya gitmesini istiyordu. Taeko’ya gelince işlerini yoluna koyması için bir-iki ay yeterliydi. Ondan sonra o da hiçbir bahane bulmaya kalkmamalı, Tokyo’ya gitmeliydi. İşini bırakması gerektiğini söylemiyordu. Tokyo’ya gittikten sonra da el yapımı bebek işini sürdürebilirdi. Belki Tokyo’da daha iyi iş fırsatları bile doğabilirdi. Eniştesi de, Taeko’nun işinde belli bir yere geldiğini, eğer bu iş konusunda ciddiyse Tokyo’da yeni bir yer açmasına yardımcı olacağını söylüyordu. Halası bunları söylemek için gelmişti. Aslında Tsuruko’nun geçenlerde kalmaya geldiğinde bu konuyu konuşması gerekirdi. Biraz soluk almak niyetiyle gelmiş, öyle ciddi bir konuyu açmak içinden gelmemiş, hiçbir şey söylememişti. Halasına zahmet olacaktı ama bu konuyu gidip konuşmasını istemişti. Kendisi bugün Tsuruko adına buradaydı.</p>

  <p>Zaten halalarının bahsettiği konunun açılmasını, memlekettekilerin, Tokyo’ya taşınacağını duydukları günden beri bekliyorlardı. İki kız kardeş ağızlarını açıp birbirlerine bir şey söylemeseler de içten içe bunu düşünüp üzülüyorlardı. Memlekettekilerin hali belliydi, Tsuruko en başından beri taşınma hazırlıkları için kendini heba etmişti. Aslında Yukiko’nun da, Taeko’nun da kendilerine bir şey söylenmeden yardım etmek için Osaka’ya Uehon-machi’deki eve gitmeleri gerekirdi. Ama ikisi de mümkün olduğunca memlekete gitmekten kaçınmışlardı. Yukiko en azından çağrıldığında bir hafta orada kalıp dönmüştü. Taeko ise her zamanki gibi, işlerini bahane ederek kendisini atölyesine kapatmıştı. Ashiya’ya bile geçenlerde büyük ablası kalmaya geldiği sırada sadece tek bir gece dönmüş, onun dışında uğramamıştı. Osaka’ya gitmekten kaçınmasının ardında, burada Kansai’de kalmak isteğini memlekettekilere üstü kapalı bir şekilde de olsa anlatma isteği yatıyordu.</p>

  <p>Halası konuşmaya devam etti: “Bu söyleyeceklerim aramızda kalsın, merak ediyorum Yukiko ve Koisan’a memlekete gitmek niçin bu kadar zor geliyor acaba? Tatsuo ile aralarının iyi olmadığını duydum gerçi. Ama emin olun, Tatsuo asla Yukiko’ların düşündüğü gibi biri değil. Hem ikisine karşı hiç öyle kötü hisler beslemiyor. Sadece Nagoya’nın köklü ailelerinden birinin oğlu, sorumluluklarına çok bağlı. İkisi de onlarla gitmez, Osaka’da kalırsa elâlem ne der diye endişeleniyor. Açıkçası enişteleri olarak kendi adının lekeleneceğini düşünüyor. Kızlar, eniştelerinin söylediklerine kulak asmazlarsa Tsuruko’cuk da arada kalır, üzülür. Bu vesileyle senden rica ediyorum, senin sözünden çıkmıyorlar, bu sefer sen de onlara münasip bir dille durumu anlat lütfen. Eğer beni yanlış anlarsan çok üzülürüm. Tüm bunları söyledikten sonra ikisi de dönmezse elbette bu senin kabahatin değil. Neyin iyi neyi kötü olduğunu bilecek yaşa gelmiş yetişkin kızlar. Artık kendi çocukları olsa çekip çevirecek yaşta olduklarını söylemeye bile gerek yok. Herkesten çok senin söylemeni istememizin sebebine gelince; en çok seni dinleyeceklerini düşündük. Senin de bu konuda bizimle hemfikir olacağını umuyorum.” Halası bunları söyleyip, “Bugün Yukiko da, Koisan da yok galiba?” diye sordu o eski tanıdık Senba aksanıyla.</p>

  <p>“Koisan son zamanlarda işleriyle çok meşgul. Eve çok az uğruyor...” O da aynı Senba aksanıyla konuşmaktan kendini alamamıştı. “Yukiko buralardaydı, çağırıp geleyim mi?”</p>

  <p>Yukiko, girişte halasının sesini duyduğu anda ortalardan kaybolmuştu. Sachiko, kardeşinin üst kattaki odaya kaçıp endişeyle bir kenara büzüldüğünü tahmin ediyordu. Gidip baktığında gerçekten altı <i>tatami</i>’lik odada bambu perdelerin arkasında Etsuko’nun yatağına ilişmiş, gözlerini yere dikerek düşüncelere dalmış olduğunu gördü.</p>

  <p>“Halam geldi.”</p>

  <p>“...”</p>

  <p>“Ne yapacaksın Yukiko’cuğum?”</p>

  <p>Takvimlere göre yaz bitiyor sonbahar başlıyordu. Ancak bu son üç-dört gün sıcaklar tekrar bastırmıştı. Yazın en sıcak günlerinden farksızdı. Sıcak rüzgâr almayan bu odada Yukiko onu görmeye alışık olmadıkları şekilde Batı tarzı tek parça ince ipek elbisesiyle oturuyordu. Zayıf vücuduna Batı tarzı elbiselerin hiç yakışmadığını çok iyi bildiğinden, sıcaklarda bile kimonosunun üzerine kuşağını bağlamayı ihmal etmezdi. Tüm yaz boyunca hepi topu on gün kadar artık daha fazla tahammül edemeyip üzerine böyle ince bir şeyler geçirdiği olmuştu. O zaman bile gün ortasından akşama kadar sadece ev içinde öyle giyinirdi. Teinosuke’ye o halini göstermekten kaçınırdı. Olur da Teinosuke bir şekilde onu bu haliyle görürse anlıyordu ki o gün hava çok sıcak. Yukiko’nun koyu lacivert ince ipek elbisenin altından görünen kürekkemiklerini, insanda merhamet uyandıracak kadar zayıf ince omuzlarını ve kollarını, teninin insanın içini ürperten beyazlığını gördüğünde, içini birden sıcak basar, her ne kadar Yukiko kendisi bunun farkında olmasa bile insanın içine tazelik veren görüntüsü aklına gelir dururdu.</p>

  <p>Sachiko devam etti: “Yarın memlekete dönüp onlarla birlikte Tokyo’ya gitmeni istiyorlarmış...”</p>

  <p>Yukiko başı önünde suspus oturuyordu. Kolları bir bez bebeğin kolları gibi iki yana düşmüştü. Yatağın altına yuvarlanmış Etsuko’nun lastik topuna bir ayağını koymuştu. Arada ayağının değdiği yer ısınınca serinlemek için hafifçe çeviriyordu.</p>

  <p>“Peki ya Koisan?”</p>

  <p>“Tominaga Hala, Koisan işlerini bir hale yola koyması gerektiğinden hemen yola çıkamaz ama arkalarından mutlaka gitsin, dedi. Eniştem böyle düşünüyormuş.”</p>

  <p>“...”</p>

  <p>“Halam bunları çok usulüne uygun söyledi de, aslında benim seni burada tuttuğumu düşünüyor olmalı. Bunları asıl bana söylemek için gelmiş. Senin için üzülüyorum ama kendini benim yerime koy lütfen...”</p>

  <p>Sachiko bir yandan Yukiko’nun haline üzülüyordu. Diğer yandan bir şey yapmazsa Yukiko’yu sanki kızının mürebbiyesi yerine kullanıyor diye ardından konuşanların ekmeğine yağ sürmüş olacaktı. Belki de el âlem, memleketteki ablası onca çocuğu tek başına yetiştirdiği halde, kendisi bir tek çocuğuna bile bakamıyor, başkasının eline muhtaç kalıyor, diye düşünüyordu. Hatta belki de Yukiko da dahil herkes kardeşine borçlu olduğuna inanıyordu. Eğer öyleyse, bu durum bir anne olarak gururunu incitirdi. Evet, şimdilik Yukiko ona yardımcı oluyordu; fakat o olmasa bile kendisi Etsuko’nun eğitimiyle başa çıkamayacak biri değildi ki! Yakında evlenip gidecek olan Yukiko’ya sonsuza kadar bel bağlayamazdı ya! Etsuko, Yukiko’nun yokluğuna üzülürdü mutlaka. Fakat söz dinleyen bir çocuktu. Zamanla bu duruma alışırdı. Belki de Yukiko’nun içten içe umduğu gibi öyle ağlayıp sızlamazdı. Sırf evde kalmış kız kardeşini avutmak için öyle eniştesine kafa tutmaya niyeti yoktu. Memlekettekiler Yukiko’yu götürmek üzere haber gönderdikten sonra artık kendisine düşen ondan istendiği gibi kardeşine bu yönde telkin vermekti. Ayrıca onsuz da çok iyi idare ettiğini hem elâleme hem Yukiko’ya göstermek istiyordu.</p>

  <p>“Tominaga Hala’nın hatırına bir kez onlarla git, tamam mı?”</p>

  <p>Yukiko hiçbir şey söylemeden öylece dinliyordu. Sachiko bu kadar açık açık konuştuktan sonra buna uymaktan başka bir yolu olmadığının farkındaydı. Yukiko’nun her halinden hayal kırıklığına uğradığı belli oluyordu.</p>

  <p>“Öyle Tokyo’ya gittim diye geri dönemeyeceğini düşünme. Jinba Hanım’ın bahsettiği şeyi hatırlıyor musun? O konuda hiçbir şey yapmadık. Eğer görücüye çıkman gerekirse yine buraya geleceksin. Hem o olmasa bile mutlaka hayırlı bir vesile çıkacaktır.”</p>

  <p>“Hı hı.”</p>

  <p>“Öyleyse, senin yarın oraya gideceğini söyleyeceğim, tamam mı?”</p>

  <p>“Hı hı.”</p>

  <p>“Hadi, kendini toparla da halama bir selam vermeye in.”</p>

  <p>Yukiko biraz makyaj yaptı. Üzerindeki Batı tarzı ince ipek elbiseyi çıkarıp basit bir ev kimonosu giydi. Kendine biraz çekidüzen verdi. O arada Sachiko önden salona inip anlatmaya başladı:</p>

  <p>“Yukiko şimdi aşağıya iniyor. Durumu çok iyi anladı ve kabul etti. Halacığım siz bir şey söylemeyin olur mu?”</p>

  <p>“Yaa... Demek kalkıp buralara kadar gelmem işe yaradı.”</p>

  <p>Halasının keyfi tamamen yerine gelmiş gibiydi: Sachiko onu, “Teinosuke de birazdan döner, akşam yemeğine kal, birlikte yiyelim,” diye davet ettiyse de halası kabul etmedi. “Yok, bir an önce Tsuruko’yu endişeden kurtarayım. Koisan’la görüşemedik pek yazık oldu. Sachiko’cuğum sen onunla uygun bir şekilde konuşursun, tamam mı?” dedi. Tominaga Hala akşam serinliği çıkıncaya kadar bekledi, sonra yola çıktı.</p>

  <p>Yukiko ertesi gün öğleden sonra Sachiko ve Etsuko ile hemen dönecekmiş gibi ayaküstü vedalaşıp evden ayrıldı. Ashiya’da kalırken üç kız kardeş gerekli olduğunda birbirlerinin kıyafetlerini paylaşırlardı. Yukiko’nun kendi kıyafeti olarak sadece birkaç gündelik ince kimono, birkaç kat iç çamaşırı vardı. Yanına eşya olarak bunların dışında okumakta olduğu romanı almış, hepsini atlas kumaştan bir bohçaya koymuştu. O-Haru Kalfa bohçayı alarak Yukiko’yu Hankyū İstasyonu’na kadar geçirdi. Yukiko giderken iki-üç günlüğüne ayrıldıkları zamanlardan bile daha rahat görünüyordu. Etsuko bir önceki gün Tominaga Hala geldiği sıralarda Stolz’lara oynamaya gitmiş, olanları akşam döndükten sonra duymuştu. “Göz açıp kapayıncaya kadar bitecek,” dediklerinden mi bilinmez, Sachiko’nun düşündüğü gibi Yukiko’nun yakasına yapışmamıştı.</p>

  <p>Yola çıktıkları gün Tatsuo’lar Osaka Garı’ndan akşam sekiz buçukta kalkan trene bindiler. Toplam on bir kişiydiler. Aileden, karıkoca, en büyükleri on dört yaşında altı çocukları ile Yukiko olmak üzere dokuz kişi vardı. Yanlarında bir hizmetçileri, bir de çocuk bakıcıları onlarla birlikte gidiyordu. Sachiko’nun onları uğurlamaya gitmesi gerekiyordu aslında. Fakat eğer kendisini görürlerse kız kardeşlerinin ağlamaya başlayacaklarını, dışarıdan pek hoş gözükmeyeceğini düşünüp bilerek evde kalmıştı. Teinosuke onları yolcu etmeye tek başına gitmişti.</p>

  <p>Erken saatlerden itibaren garın bekleme odasına aileyi yolcu etmeye gelenleri yönlendirecek biri konulmuştu. Tatsuo’ları geçirmeye yüz kişi kadar gelmişti. İçlerinde geçmişte babalarından iyilik görmüş oyuncular, çalgıcılar, Osaka Shinmachi’den ya da Kitashinchi’den eğlence yeri işleten kadınlar ve yaşlı <i>geisha</i>’lar da vardı. Artık geçmişteki ihtişamlı günlerindeki gibi olmasa bile yine de köklü bir ailenin şanına uygun bir şekilde memleketlerinden ayrılıyorlardı. Taeko, kaçıp durduğu, son güne kadar yüzünü bile göstermediği ablası ve eniştesiyle, en son anda trenin kalkmasından hemen önce gardaki kalabalığın keşmekeşinden istifade edip ayaküstü vedalaştı. Dönüşte perondan turnikelerin olduğu tarafa doğru yürürken, “Lütfen kabalığımı mazur görün ama küçükhanım, siz Makioka ailesinin kerimesisiniz değil mi?” diye arkasından birisi seslendi. Dönüp baktığında seslenenin, Shinmachi’den danslarıyla ünlü O-Ei adında yaşlı bir <i>geisha</i> olduğunu gördü.</p>

  <p>“Evet, öyle. Taeko’yum ben.”</p>

  <p>“Demek adınız Taeko. Siz kaçıncı kerimeydiniz acaba?”</p>

  <p>“Ben en küçükleriyim.”</p>

  <p>“Demek Koisan sizsiniz!” dedi oralıların evin en küçük kızına hitap etme şekliyle. Yaşlı kadın keskin bir lehçeyle konuşuyordu. “Ne kadar büyümüşsünüz. Okulu bitirdiniz mi?”</p>

  <p>Taeko, “Ne?!” derken sözü kendi gülmesiyle kesildi. Kendisini daha okulu yeni bitirmiş, yirmi yaşına bile varmamış bir genç kız zannettikleri olurdu. Bu tür şeylere alışıktı. Bu yaşlı <i>geisha,</i> babasının ihtişamlı günlerinde, -aslında o zaman da epeyce yaşlıydı ya- Senba’daki evlerine de sık sık gelip giderdi. Ailedeki herkes onu “O-Ei Hanım” diye bilip tanırdı. O sıralarda kendisi henüz on yaşında bile değildi. Üzerinden on altı-on yedi yıl kadar geçmişti. Hani sayıp baksa o kadar genç olamayacağı gün gibi aşikârdı. Bunu düşünmek bile komik geldi Taeko’ya. Yine de bu akşam özellikle şapkasıyla, elbisesiyle tam bir genç kız gibi göründüğünü kendisi de biliyordu.</p>

  <p>“Koisan kaç yaşına geldiniz?”</p>

  <p>“Artık o kadar küçük değilim.” Taeko da konuşmasını onunkine uydurmuş, aynı lehçeyle konuşmaya başlamıştı.</p>

  <p>“Beni hatırlıyor musunuz?”</p>

  <p>“Hıı. Biliyorum. O-Ei Hanım’sınız, değil mi? O günlerden beri hiç değişmemişsiniz.”</p>

  <p>“Değiştim, değiştim! Tam bir yaşlı teyzecik oldum... Siz neden Tokyo’ya gitmediniz?”</p>

  <p>“Bir süreliğine beni ortanca ablama emanet ettiler, orada kalacağım.”</p>

  <p>“Demek öyle. Sizinkilerin gitmesi ne kadar üzücü, değil mi?”</p>

  <p>Taeko turnikeleri geçince O-Ei Hanım’dan ayrıldı.</p>

  <p>İki-üç adım atmıştı ki, “Taeko Hanım! Sizsiniz, değil mi?” diye bu sefer bir beyefendi seslenip onu durdurdu. “Çok uzun zaman oldu. Ben, Sekihara. Makioka Bey’in terfi etmesini tebrik ederim...” dedi.</p>

  <p>Sekihara, büyük eniştesi Tatsuo’nun üniversiteden arkadaşıydı. Kōraibashi’de, Mitsubishi grubundan bir şirkette çalışıyordu. Tatsuo’nun Makioka soyadını aldığı sıralarda henüz kendisi bekârdı. Evlerine arada sırada ziyarete geldiğinden, arkadaşının eşi Tsuruko’nun kız kardeşleriyle de tanışıyordu. Sonradan evlenmiş, tayini Londra şubesine çıkmış, beş-altı yıl İngiltere’de çalışmış, üç-dört ay kadar önce Osaka’daki merkez ofisten geri çağrılıp dönmüştü. Onun geri döndüğü dedikoduları Taeko’nun kulağına çalınmıştı. Sekiz-dokuz yıl aradan sonra ilk kez görüyordu.</p>

  <p>“Koisan sizi deminden beri görüyordum ya...” Sekihara, hemen Taeko Hanım demeyi bırakıp eskiden olduğu gibi Koisan demeye başlamıştı. “Görüşmeyeli çok oldu. En son görüşmemizden ne kadar geçmiştir ki?” Aralarında standart Japoncayla konuşuyorlardı.</p>

  <p>“Öncelikle size hoş geldiniz dememe müsaade edin lütfen. Sağ salim geri dönmenize çok sevindim.”</p>

  <p>“Ah, teşekkür ederim. Aslında peronda sizi gözucuyla gördüm acaba Koisan mı diye de içimden geçirdim ama o kadar genç görünüyordunuz ki, emin olamadım.”</p>

  <p>Taeko biraz önce yaptığı gibi nezaketen güldü.</p>

  <p>“Trende bizim Makioka’yla giden Yukiko’ydu değil mi?”</p>

  <p>“Hı hı.”</p>

  <p>“Kendisiyle bizzat selamlaşmam mümkün olamadı. İkiniz de o kadar genç görünüyorsunuz ki! Lütfen saygısızlık olarak addetmeyin... yurtdışındayken Senba’daki günlerimi çok yâd ettim. Dönerken Yukiko Hanım elbette evlenmiştir hatta belki Koisan da öyledir, iyi birer ev hanımı, anne olmuşlardır, diye düşünüyordum. Bizim Makioka’dan ikinizin de hâlâ bekâr olduğunuzu duyunca, nasıl desem, beş-altı yıldır Japonya’dan ayrı oluşum sanki yalanmış, upuzun bir rüya görmüşüm gibi geldi bana. Böyle söylediğim için beni bağışlayın ama çok garip hissettim. Bu akşam hem Yukiko Hanımla hem sizinle karşılaşıp hiç değişmemiş olduğunuzu görünce ikinci kez şaşırdım, gözlerime inanamadım.”</p>

  <p>Taeko aynı şekilde gülerek cevap verdi.</p>

  <p>“Yok, sahiden iltifat etmek için söylemiyorum. Hem bu kadar gençsiniz hem de henüz evlenmemişsiniz. İnsan şaşırmaz mı! Siz söyleyin.”</p>

  <p>Sekihara, hayran hayran Taeko’nun şapkasının ucundan ayakkabısına kadar baştan aşağıya süzüp duruyordu.</p>

  <p>“Bu arada, Sachiko’yu bu akşam göremedim?”</p>

  <p>“Ablam gelmekten çekindi. Ayrılırken ablalı kardeşli hepimiz ağlaşırsak ayıp olur diye...” Taeko’nun konuşması Osaka lehçesine dönmüştü. Sekihara, Tokyo lehçesiyle konuşmayı sürdürdü.</p>

  <p>“Aa, demek o yüzden. Biraz önce büyük ablanız benimle de vedalaşırken gözleri dolu doluydu. Hâlâ çok alımlı o da.”</p>

  <p>“Tokyo’ya gidiyor diye ağlayan biri olur mu hiç! Herkes güler değil mi?”</p>

  <p>“Olur mu öyle şey! Uzun zamandır Japon kadınlarının o hisli yönünü görmemiştim. Görünce kendimi pek fena hissettim. Koisan siz Kansai’de mi kalacaksınız?”</p>

  <p>“Aa, ben mi? Biraz burada işlerim var...”</p>

  <p>“Hımm, anladım. Koisan duyduğuma göre sanatçı olmuşsunuz. Hep farklıydınız zaten.”</p>

  <p>“Ne kadar komik! Bu İngiliz nezaketi mi?”</p>

  <p>Taeko, Sekihara’nın viskiye düşkün olduğunu hatırladı. Bu akşam da bir şeyler içmiş olduğunu tahmin etti. Sekihara, “Buralarda bir çay falan içsek nasıl olur,” deyince, nazik bir şekilde geçiştirip aceleyle Hankyū trenine doğru yürüdü.</p>


  <h2 id="sigil_toc_id_22">Yirmi üçüncü bölüm</h2>

  <p class="p13">Sevgili Sachiko Ablacığım,</p>

  <p class="p13">Ayrıldığımızdan beri her bir günümüz telaşe içinde geçti. Bir türlü yazmaya fırsat bulamadım. Sizleri de habersiz bıraktım, kusura bakmayın.</p>

  <p class="p13">O gün tren hareket ettikten sonra ablamın tutmaya çalıştığı gözyaşları bir anda boşanıverdi. Yüzünü kuşetin perdesinin ardına gizleyerek ağladı.</p>

  <p class="p13">Ardından Hideo’nun ateşi çıktı, “Karnım ağrıyor,” demeye başladı. Gecenin bir yarısı defalarca tuvalete taşınıp durduk. Ablam da, ben de bütün gece gözümüzü bile kırpmadık. Tüm bunlardan daha da kötüsü, Ōmori’de kiraladığımız evin sahibi bir anda caydı. Bunu yola çıkmamızdan bir gün önce, Tokyo’dan haber verdiler fakat o anda yapabilecek bir şey olmadığı için kalkıp geldik. Aniden böyle bir şey olunca, Azabu’da, Taneya’lar bizi misafir ettiler. Hâlâ orada kalıyoruz. Bir anda on bir kişi başına kalınca Taneya Hanım’a ne kadar zahmetler verdiğimizi gözünün önüne getir lütfen. Hideo için hemen doktor çağırdık. Bağırsaklarını bozmuş. Dünden beri neşesi biraz yerine geldi. Herkes dört bir yöne dağılıp büyük bir telaşla ev aradı, sonunda Shibuya’da Dōgenzaka’da bir yer bulabildik. Yeni bir bina. Üst katta üç, altta da dört oda var. Öyle bahçesi falan yok. Kirası elli beş yen diyorlar, henüz görmedim ama bu kadar ucuz olduğuna göre ufak olduğunu tahmin ediyorum. Osaka’da böyle bir evde yaşanabileceğini kimse aklına getirmez ama Taneya’lara ne kadar zahmet verdiğimizi bildiğimizden daha sonra bir kez daha değiştirmek zorunda kalsak bile şimdilik o evi kiralayıp bu pazar günü taşınmaya karar verdik. Adres Owada, Shibuya. Telefon da önümüzdeki ay çekilecekmiş. Eniştemin işine de, Teruo’nun okuluna da yakınmış. Ayrıca dediklerine göre sağlık için de iyi bir yermiş.</p>

  <p class="p13">Şimdilik haberlerim bu kadar.</p>

  <p class="p13">Enişteme, Etsuko’cuğuma, Koisan’a selamlar.</p>

  <p class="p22">Yukiko</p>

  <p class="p22">8 Eylül</p>

  <p class="bosluk"/>

  <p class="p13">Not: Bu sabah insanın içini hafiften ürperten Tokyo rüzgârı esiyor. Sonbaharın geldiğini hissettiriyor. Oralar nasıl? Lütfen kendinize dikkat edin.</p>

  <p class="bosluk"/>

  <p>Sachiko’nun bu mektubu aldığı sabah Kansai da, bir gecede sonbaharın kendisini hissettirdiği bir serinliğe bürünmüştü. Etsuko okula gitmişti. Teinosuke ile birlikte kahvaltı masasındaydılar. Gazetedeki “Uçak gemilerinden kalkan uçaklarımız Çin’in Shântou ve Chaozhou kentlerine hava saldırısı düzenledi” diye başlayan haberi okuyorlardı.</p>

  <p>Mutfaktan gelen kahve kokusunu fark eden Sachiko kocasına, “Bak artık sonbahar!” deyip devam etti, “Bu sabah kahvenin kokusu daha yoğun, değil mi?”</p>

  <p>“Hıı.”</p>

  <p>Kocası hep o bildik Teinosuke’ydi, gazeteyi açtı mı her şeyi unuturdu. O sırada O-Haru, kahveyle birlikte tepsinin köşesinde Yukiko’nun mektubunu getirdi.</p>

  <p>Sachiko tam da, “Gideli on günü geçti, hiç ses soluk çıkmadı,” diye düşünüyordu. Telaşla zarfı açtı. İşlerin arasında bir vakit yaratıp yazıldığı belli olan, aceleyle karalanmış elyazısına bakar bakmaz ablasının da, Yukiko’nun da günlerini nasıl koşuşturarak geçirdiği gözünün önünde canlandı. Azabu’daki Taneya, eniştesinin ağabeyiydi. Ticaret ve Endüstri Bakanlığı’nda çalıştığını biliyordu. Ta ablasının düğününde bir kez görmüştü onu. On yıldan fazla olmuştu herhalde. Yüzünü bile pek hatırlayamıyordu. Olasılıkla ablası da kendisi gibi uzun zamandır görüşmüyordu onlarla. Eniştesi zaten geçen aydan beri orada yatıp kalkıyordu. Böyle bir sorun çıkınca çaresiz, tüm aile yanlarına sığınmışlardı. Belki eniştesi için tamamdı da, hiç bilmedikleri bir yerde, eniştesinin pek tanımadıkları Nagoya’lı akrabalarının, üstelik de bu konumdaki birilerinin yanına sığınmış olmanın ablası ve Yukiko için ne kadar zor olduğunu tahmin ediyordu. Bir de hastaları çıkıp eve doktor falan çağırmak zorunda kalmaları üstüne tuz biber olmuştu herhalde.</p>

  <p>“Mektup nereden? Yukiko’dan mı?” Teinosuke nihayet başını gazetesinden kaldırıp kahve fincanına elini uzatarak sordu.</p>

  <p>“Ben de niye bir-iki satır olsun yazmadılar, diye düşünüyordum. Meğerse başlarına ne işler gelmiş!”</p>

  <p>“Ne olmuş?”</p>

  <p>“Al, oku.”</p>

  <p>Sachiko elindeki üç yaprak kâğıdı kocasına uzattı.</p>

  <p>Bunun üzerinden beş-altı gün daha geçti. Eniştesinden, tren garına kendilerini yolcu etmeye geldikleri için teşekkür eden, işyeri değişikliğini haber veren ve adres değişikliğini bildiren, tanıdık bildik herkese gönderdiği matbuu bir mektup geldi. Fakat Yukiko’dan bir daha ses soluk çıkmadı.</p>

  <p>Tokyo’da ev tuttuklarında taşınırlarken onlara yardım etmek için o cumartesi akşam, Osaka’dan yanlarına giden Otoyan’ların oğlu Shōkichi pazartesi sabah dönüp geldi. Enişteleri kendisine Ashiya’dakilere, Tokyo’dakilerin vaziyetini anlatmasını tembih etmişti. Döner dönmez yanlarına uğradı. Pazar günü yani dün, bir sorun çıkmadan taşınmışlar. Tokyo’da kiraladıkları yer Osaka’daki evlerine göre çok daha mütevazıymış. Özellikle yapı malzemeleri kötüymüş. Sürgülü kâğıt kapılar da öyleymiş, kötü bir işçilikle yapılmış. Evde alt katta küçük dört oda varmış. Bu odalar iki <i>tatami,</i> dört buçuk <i>tatami</i>, dört buçuk <i>tatami,</i> altı <i>tatami</i> büyüklüğündeymiş. Üst katta biraz genişçe bir odayla küçük iki oda bulunuyormuş. Onların büyüklükleri ise sekiz <i>tatami,</i> dört buçuk <i>tatami,</i> üç <i>tatami</i> imiş. Ama iş bununla bitmiyormuş. Orada <i>tatami</i> ölçüleri farklıymış. <i>Edoma</i> denilen Tokyo <i>tatami</i> ölçüsü, <i>kyoma</i> denilen Kyoto <i>tatami</i>’lerinden epeyce küçükmüş. Böylece sekiz <i>tatami</i>’lik dedikleri yer aslında kendi memleketlerindeki altı <i>tatami</i> kadar; altı <i>tatami</i>’lik yerse buraların dört buçuk <i>tatami</i>’si kadarmış. Yani iyice küçük bir evmiş. Diğer yandan iyi yönlerine bakılacak olursa yeni bir bina olması insanın içini açıyormuş. Güney cephe olduğu için iyi güneş alıyormuş. Osaka’da Uehon-machi’deki loş evleriyle karşılaştırıldığında daha sıhhiymiş. Kendi evlerinin bahçeleri olmasa bile çevreleri çok güzel evler, parklar ve bahçelerle doluymuş. Sessiz, sakin ve nezih bir bölgedeymiş. Hemen yakınlarındaki Dōgenzaka’da çok hareketli bir alışveriş merkezi varmış. Bir sürü de sinema falan olduğundan çocukların hoşuna gitmiş. Buraya taşınmaktan hoşnutlarmış. Hideo iyileşmiş. Bu haftadan itibaren evin yakınındaki okula başlayacakmış. Bu şekilde bir sürü şey anlattı.</p>

  <p>“Peki Yukiko nasıl?”</p>

  <p>“İyiydi. Küçükbey Hideo hastalandığında, Yukiko Abla hemşireden bile daha iyi baktı diye Makioka Hanım çok takdir etti.”</p>

  <p>“Gerçekten öyledir. Etsuko hastalandığında da çok iyi bakardı. Mutlaka ablama çok yardımı dokunuyordur”</p>

  <p>“Tek bir şey var. Evin hali belli, o yüzden Yukiko Abla’nın kendi odası olamadı. Şimdilik üst kattaki dört buçuk <i>tatami</i>’lik oda hem küçükbeylerin çalışma odası hem de Yukiko Abla’nın yatak odası olarak kullanılıyor. Büyük efendi de ‘Bir an önce daha iyi bir yere taşınıp Yukiko’ya bir oda verelim, bu haline üzülüyorum,’ diyor.”</p>

  <p>Bu Shōkichi biraz çenesi düşük biriydi. Sesini biraz alçaltıp ekledi:</p>

  <p>“Büyük bey, Yukiko Abla’nın onlarla gittiğine çok sevindi. Bu sefer kaçıp gitmesin diye elinden geleni yapıyor. Ablayı hoş tutmaya çalıştığı her halinden anlaşılıyor.”</p>

  <p>Tüm bunları duyduktan sonra Sachiko Tokyo’dakilerin durumunu aşağı yukarı anlamaya başlamıştı. Yukiko’dan tahmin ettiği gibi hiç ses seda çıkmadı. O da, Tsuruko Ablaları kadar olmasa da mektup yazma konusunu iyice gözünde büyütüyordu. Yazma işinde çok iyi olmadığı bilinen bir şeydi. Hem kendi odası da yoktu. Herhalde başını dinleyip mektup yazacak bir zaman bulamıyordu. Sachiko böyle olduğunu tahmin ediyordu. Sonunda aklına bir fikir geldi:</p>

  <p>“Etsuko’cuğum, ablana mektup yazsana,” diyerek üzerinde Taeko’nun yaptığı yapma bebeklerin resmi olan kartpostala birkaç cümle karalatıp gönderdi. Yine ses soluk çıkmadı.</p>

  <p>Yirmi gün geçmişti. Bir akşamüstü, “Birlikte bir şeyler yazıp gönderelim mi?” diye önerdi Teinosuke. Herkes bu fikre katılınca, akşam yemeğinden sonra aşağıdaki Japon tarzı odada önce “mehtap seyri” sunularını sundular.<a id="k26" href="../Text/dipnotlar.xhtml#a26"><sup>[26]</sup></a> Teinosuke, Sachiko, Etsuko ve Taeko, dördü mehtabın görüldüğü veranda tarafına oturdular. O-Haru bir yandan mürekkebi hazırlarken bir yandan da rulo kâğıdı açtı. Teinosuke bir <i>maka</i> şiiri yazdı, Sachiko ve Etsuko da <i>haiku</i>’ya benzer bir şeyler. Taeko bu konuda çok iyi değildi. O da Japon kültüründe uzun yaşam anlamına gelen çam ağaçlarının arasından doğan dolunayı <i>sumi-e</i> mürekkep resmi tarzında çiziverdi.</p>

  <p class="bosluk"/>

  <p class="p10">Akıp gidiyor</p>

  <p class="p10">Bulutlar yığın yığın!</p>

  <p class="p10">Öylece duran</p>

  <p class="p10">Parlak mehtabı tutan</p>

  <p class="p10">Dalı, çam ağacının</p>

  <p class="p31">Teinosuke</p>

  <p class="bosluk"/>

  <p class="p10">Ey hazan mehtabı!</p>

  <p class="p10">Altında gölgelerden bir kişisi yok</p>

  <p class="p31">Sachiko</p>

  <p class="bosluk"/>

  <p class="p10">Ablam, Tokyo’da seyrediyor</p>

  <p class="p10">Bugünkü mehtabı</p>

  <p class="p31">Etsuko</p>

  <p class="bosluk"/>

  <p>Bu şiirlerden sonra da Taeko’nun yaptığı <i>sumi-e</i> resmi vardı.Teinosuke sonra Sachiko’nun “bir kişisi yok” diye söylediği yeri “biri eksik” diye düzelterek şiiri <i>haiku</i> şiirine uygun olarak on yedi hece yaptı. Etsuko’nun şiirini soru haline getirip “seyrediyor mu ki?” yapınca, on beş heceyi, on yedi heceye çevirmiş oldu.</p>

  <p>Sonra da, “O-Haru Kalfa, sen de yaz,” dediler. O da fırçayı alıp hiç ondan ummadıkları gibi bir çırpıda hece sayısını da tutturarak bir <i>haiku</i> yazdı.</p>

  <p class="bosluk"/>

  <p class="p10">Parlak hazan mehtabı</p>

  <p class="p10">göründü, ardından</p>

  <p class="p10">bulutların</p>

  <p class="p31">haRu</p>

  <p class="bosluk"/>

  <p>Yazısı küçücük eciş bücüştü. Son olarak Sachiko mehtaba yaptıkları sunuların arasından bir tüy kamışı dalı alarak kâğıdın arasına koydu.</p>


  <h2 id="sigil_toc_id_23">Yirmi dördüncü bölüm</h2>

  <p>Bunu göndermelerinin üzerinden çok zaman geçmemişti ki, Sachiko’ya hitaben bir mektup geldi. Yukiko, çok sevinmiş, yazdıklarını defalarca defalarca okumuş, satırları kalbine işlemiş. Kendisi de aynı akşam üst kattaki odada tek başına mehtabı seyretmiş. Yazdıklarını okuyunca geçen sene Ashiya’da birlikte mehtabı seyretmeleri sanki dünmüş gibi gözlerinin önünde canlanmış. Böyle duygu dolu satırlar yazmıştı Yukiko. Fakat ondan sonra mektupların arkası yine kesildi.</p>

  <p>Yukiko gittiğinden beri, O-Haru’nun, Etsuko’nun yatağının yanında yere yatak serip yatmasına karar vermişlerdi. Üzerinden daha on beş gün geçmemişti ki, Etsuko O-Haru’yu yanında istemedi. Bunun üzerine onun yerine O-Hana kalmaya başladı. Yine üzerinden bir on beş gün geçtiğinde Etsuko bu sefer O-Hana’dan rahatsız oldu, onun yerine ayak işlerine bakan O-Aki getirildi. Etsuko, başka çocuklar gibi kolayca uykuya dalamazdı. Uyumadan önce yarım saat kadar sürekli olarak heyecanlı heyecanlı konuşmayı huy edindiğini daha önce yazmıştık. Hizmetçiler o uyuyana kadar dayanamıyor, Etsuko’dan önce uyuyakalıyorlardı. Onu kızdıran durum buydu anlaşılan. Kızdıkça hiç uykuya dalamaz, gecenin bir yarısı koridordan paldır küldür geçip anne babasının odasının sürgülü kapısını yana çekerek açar, “Anneciğim, ben uyuyamıyorummmm!” diye kasırga gibi eserek öfkeyle ağlamaya başlardı. “O-Haru Kalfa beni sinir ediyor. Horul horul uyuyoor! Sevmiyorum, hiç sevmiyorum. Nefret ediyorum ondan! Öldüreceğim onu!” falan derdi.</p>

  <p>“Bak Etsuko’cuğum, bu kadar gerildiğin için uykun iyice kaçıyor. Uyumak için kendini zorlayıp durma. Uyuyamasam da olur, diye düşün bakalım.”</p>

  <p>“Tamam da şimdi uyuyamazsam sabah kendimi çok kötü hissediyorum, bir türlü uyanamıyorum! Yine okula geç kalmayacak mıyım sonra!”</p>

  <p>“Ne yapıyorsun?! Sesini yükseltmek de neymiş? Sessiz ol lütfen!” diye bu sefer Sachiko onu azarlardı. Yatakta onun yanına uzanıp uyutmaya çalışsa da, ne yaparsa yapsın çocuk bir türlü uykuya dalamazdı. Sonunda, “Uyuyamıyorum, uyuyamıyorum!” diye ağlamaya başlayınca Sachiko’nun sinirleri tepesine fırlar, yine azarlardı çocuğu. Bunun üzerine o da sesini iyice yükseltip çığlık atmaya başlardı. Hizmetçiler tüm bunlardan habersiz uyumaya devam ederlerdi. Buna benzer şeyler her akşam tekrarlanır olmuştu.</p>

  <p>Hem, bu aralar oraya buraya koşturmaktan aklından çıkıvermişti; epeydir iğne yaptırmayı ihmal ediyordu. Bu sene de “eksik B” mevsimi gelip çatmıştı. Ailede herkes beriberiden mustaripti. Belki Etsuko’nun bu hali de bundandı. Geçenlerde aklına bu gelince Sachiko, kızının göğsünün üstüne elini koyup bakmıştı; nabzı düşüktü. Bunun üzerine tüm itirazlarına karşın yakalayıp Betaxin iğnesi yaptı. Sonrasında iki günde bir, dört-beş kez tekrar edince çocuğun nabzı normale döndü. Hareketlerine bir canlılık geldi. Halsizliği geçti. Buna karşın uykusuzluğu daha fena oldu. “Bir doktora göstersek,” diye düşünerek Doktor Kushida’ya telefonda danıştı. Doktor, “Her akşam uyumadan önce bir tane Adalin içirin,” dedi. Fakat bir tane yetmedi. Bunun üzerine dozu artırdılar. Bu sefer de çocuk uykudan başını kaldıramadı. Sabah pek güzel uyuduğunu görüp dokunmaya kıyamadıklarında ise uyandığında yatağın başucundaki saati görünce ağlamaya başlıyor, “Bugün de okula geç kaldım! Bu kadar geç kalınca utanıyorum! Okula gitmeyeceğim!” diye yaygarayı basıyordu. Bunun üzerine, “Geç kalmasın, bari uyandıralım,” dediklerinde ise, “Dün gece hiç uyuyamadım!” diye kızıp yorganı kafasına çekiyor, uyumaya devam ediyor, sonra uyanınca, “Yine geç kaldım!” diye yaygarayı koyuveriyordu. Hizmetçilere karşı da çok hırçınlaşmıştı. Kızınca ağzından en olmayacak sözcükler çıkıyor, “öldüreceğim”, “gebertip gününü göstereceğim” gibi şeyler ağzından ardı ardına fırlıyordu.</p>

  <p>Zaten küçüklüğünden beri pek iştahlı bir çocuk değildi. Son zamanlarda daha da beter olmuş, her öğünde birkaç lokmadan başka bir şey yememeye başlamıştı. Yedikleri de deniz yosunu tuzlaması, soya fasulyesi kesmiği gibi ihtiyarların yiyeceği şeylerdi. Hatta pilavı bile “çaylı pilav” yapıp zorla yutuyordu. Biraz yağlı bir yemek olsa, kendisi yemiyor, sofrada ayaklarının dibinden ayrılmayan sevgili kedisi Suzu’ya veriyordu. Bir yandan da aşırı titizdi. Yemek boyunca yok kedi dokundu, yok sinek kondu, hizmetçinin elbisesinin kolu yemeğin içine girdi diye mızıldanıp duruyor, her seferinde yemek çubuklarını iki-üç kez kaynar sudan geçirtiyordu. Servis yapanlar durumu kavramış, iyi bir dezenfektan olduğuna inanılan sıcak <i>bancha</i> çayını porselen bir çaydanlığa koyup daha yemeğin başında masada bulunduruyorlardı. Çocuk sinek gördü mü kendini kaybediyor, sineğin yiyeceklerden birinin üzerine konduğunu görürse zaten elini sürmüyor, konmasa bile, “Sanki bana kondu gibi geldi,” diyerek yemeyiveriyor, “Buna sinek konmadı değil mi?” diye etrafındakilerin kafasının etini yiyordu. Eğer bir şey yemek çubuğundan kayıp düşerse, tertemiz yıkanmış masa örtüsünün üstüne düşse bile tiksinip yemiyordu.</p>

  <p>Bir gün Sachiko, Etsuko’yu su boyuna yürüyüşe götürmüştü. Yolun sonunda bir köşeye yuvarlanmış üzeri kurtçuklar kaynayan ölü bir fare görmüşlerdi. Oradan geçip birkaç yüz metre kadar gittikten sonra Etsuko, sanki kendisini korkutan bir şeyi soracakmış gibi iyice kısık bir sesle, “Anneciğim...” diye seslendi. “Ben o kurtçuklara basmadım değil mi? Üzerimde kurtçuk yok değil mi?”</p>

  <p>Sachiko şaşkınlıkla Etsuko’nun yüzüne bakakaldı. Kaç yüz metre önce o kurtçukların yanından geçip gitmişlerdi. Çocuğun nasıl böyle bir şey düşünebildiğini aklı almıyordu!</p>

  <p>Henüz ilkokul ikinci sınıftaki küçük bir kızın sinir hastalığına yakalanmış olması mümkün müydü acaba? O zamana kadar çocuğun bu tür davranışlarını pek önemsemeyen, yarım ağız azarlamakla yetinen Sachiko bile bu fare olayından sonra durumunun vahametinin farkına varıp hemen ertesi gün Doktor Kushida’yı çağırdı. Doktora göre küçük çocuklarda sinir bozukluğu öyle az görülen bir şey değildi. Büyük olasılıkla Etsuko’nun durumu böyleydi. Çok endişe edilecek bir şey olduğunu düşünmüyordu ama bu konunun uzmanı bir doktorun adını verecekti. Ona göstermeleri iyi olurdu. Kendisi beriberi konusunda Etsuko’yu tedavi edecekti. Diğer meseleye gelince; Nishinomiya’dan Doktor Tsuji bu konunun uzmanıydı. Hemen bugün gelip muayene etmesi için bizzat telefon edip rica edecekti. Akşamüzeri Doktor Tsuji çıkageldi. Muayeneden sonra Etsuko’ya sorular sordu. En sonunda sinir bozukluğu, nevrasteni teşhisini koydu. İlk olarak beriberisinin tamamıyla tedavi edilmesinin gerektiğini, vereceği ilaçlarla iştahının yerine gelip yemek alışkanlığının düzeleceğini söyledi. Okula biraz geç gidip erken çıksa da olabilirdi. Ama tamamen bırakıp öyle hava değişimi için bir yerlere gitmenin iyi olmayacağını; çünkü o zaman kafasında daha çok şey kurup duracağını anlattı. Heyecanlanmaması gerektiğini söyledi. Çocuk anlamadıkları bir şey söylese bile en başından azarlamak yerine iyice dinlemeleri konusunda kendilerini uyardı.</p>

  <p>Yukiko’nun yokluğunun, Etsuko’da böyle bir etki yarattığını kesinkes söylemek zordu. Hem Sachiko da buna inanmak istemiyordu. Bu durumla nasıl başa çıkacağını bilemiyordu. Kaç kez ağlayacak hale gelip, “Şimdi Yukiko olsaydı sabırlı davranır, Etsuko’yla uzun uzun konuşarak onu ikna ederdi,” diye düşünmüştü kim bilir! Bu başka şeylere benzemiyordu. Durum ortadaydı. Söyleseydi eniştesi, Yukiko’nun bir süreliğine buraya dönmesine izin verirdi kuşkusuz. Yukiko’ya Etsuko’nun durumunu yazsa dahi, eniştesinin iznini almayı bile beklemeden uçup geleceğini biliyordu. Daha Yukiko’nun gitmesinin üzerinden iki ay bile geçmeden teslim bayrağını çekti diye ardından konuşacak olmaları, öyle gururmuş onurmuş gibi konularla pek işi olmayan Sachiko’nun bile zoruna gidiyordu. “Biraz daha bakalım da... neyse ben bir şeyler yapayım da...” diye boşa koyuyor olmuyor, doluya koyuyor almıyor, günler geçip gidiyordu. Diğer yandan Teinosuke, Yukiko’yu çağırmalarına tamamen karşıydı. Ona göre, yemek sırasında tekrar tekrar yemek çubuğunu kaynar sudan geçirtip masa örtüsünün üstüne düştü diye bir şeyi yememesi yönünde terbiye veren zaten Sachiko ile Yukiko’ydu! Çocuk bu hale gelmeden önce onlar böyle öğretmişti. Teinosuke başından beri bu tür şeylerin iyi olmadığını düşünüyordu. “Bu yüzden sinirleri güçsüz bir çocuk yetiştirdik. Bu tür huylarının düzeltilmesini istiyorum! Bunun için de en başta büyükler böyle şeyleri yapmaktan vazgeçmeliler! Tamam pek hoş değil ama en azından üzerine sinek konmuş bir şeyi yiyip ona gösterelim. Böyle bir şey yüzünden hastalanılmadığını bizzat göstermek en iyisi! Hem mikroplardı, dezenfekteydi, bu gibi konuları hiç durmadan konuşup duran sizsiniz! Terbiyeye yeterince önem vermemek çok yanlış! Gereksiz titizlik yerine, çocuğa kurallı ve disiplinli yaşamayı öğretmek gerek,” diyordu. Zaten bu konularda Sachiko’yu daha önceleri kaç kez uyarmıştı. Ama şimdiye kadar onun bu sözlerine pek kulak asılmamıştı. Sachiko, kocası gibi güçlü ve dayanıklı insanların, kendileri gibi hassas ve hemen hastalanıveren insanları anlayamadığını düşünüyordu. Teinosuke içinse yemek çubuğuna bir parça mikrop bulaşmasından hastalık kapılması binde bir olabilecek bir şeydi. Asıl bu tür şeylerden sakınıp çekindikçe vücut güçsüz düşüyordu. Karısı, “Bir kız çocuğu için disiplinden çok zarafet önemlidir,” diyor, kocası ise, “Hayır bu eski kafalı bir görüş, bir evde yemek yerken de, eğlenirken de kurallar gereklidir, öyle kafasına göre bırakmak olmaz!” diyordu. Bunun üzerine karısı, “Sen sağlıktan, temizlikten anlamayan bir yabanisin!” cevabını veriyor, öbürü de, “Sizin temizlik dediğiniz şeyde bir parça bile mantık yok! Öyle yemek çubuğuna sıcak su döküp üzerinden çay akıtarak mikroplar ölmez! Hem bu yiyeceklerin sizin önünüze gelene kadar nerelerden geçip nasıl geldiğini bilmiyorsunuz! Siz Batı tarzı hijyen ve temizliği yanlış anlıyorsunuz! Rusların nasıl iç rahatlığıyla o istiridyeleri yediğini hatırlamıyor musun?” diyordu. Bu şekilde karşılıklı atışıp duruyorlardı.</p>

  <p>Aslında Teinosuke bu tür şeylere pek karışmaz, özellikle de kız çocuğunun yetiştirilmesinin annesinin sorumluluğu olduğunu düşünürdü. Fakat son zamanlarda ikinci Japon-Çin Savaşı’ndaki gelişmelerden dolayı, savaşta kadınların da siviller cephesinde görev almaları gereken zamanların gelebileceğini düşünmeye başlamıştı. Kız çocuklarını sebatlı ve dayanıklı insanlar olarak yetiştirmezlerse, o gün geldiğinde bir şey yapamayacaklarından kaygı duyuyordu. Bir gün Teinosuke tesadüfen, Etsuko’nun O-Hana ile birlikte evcilik oynarken kullanılmış bir iğneyi alarak içine saman doldurulmuş Batılı yapma bebeğin koluna iğne yaptığını gördü. “Ne kadar sağlığa aykırı bir oyun oynuyorlar!” diye düşündü. Bunun aynı hijyen terbiyesinin sonucu olduğuna karar vererek, bu olaydan sonra mutlaka bir şeyler yapıp durumu düzeltmesi gerektiğine iyice kani oldu. Tüm bunların merkezindeki Etsuko, herkesten çok Yukiko’nun dediklerine inanırdı. Onun yaptıklarını kendi karısı desteklediğinden, eğer beceriksizce bir hamle yaparsa evde bir bardak suda fırtına koparmaktan öteye gitmezdi. Bu yüzden bir fırsatını kollayıp duruyordu. Teinosuke, Yukiko’nun gitmesinin bu açıdan iyi olduğunu düşünüyordu. Şimdiye kadar Yukiko’nun haline gizliden gizliye acıyor, kızının terbiyesi ne kadar önemli olsa da, Yukiko’nun kalbinin kırılıp kırılmayacağını düşünmesi gerekiyordu. Onu kırmadan, kendisini istenmiyormuş gibi hissettirmeden Etsuko’dan uzaklaştırması kolay değildi. Fakat bu sefer konu kendiliğinden çözümlenmişti. En azından Yukiko ortalarda olmayınca, karısını daha rahat idare edebileceğini düşünüyordu. Karısıyla konuşup, “Ben de senin gibi Yukiko’nun haline üzülüyorum, kendisi dönmek isterse karşı çıkmam ama Etsuko için onu geri çağırmanı asla onaylayamam. Etsuko’nun suyuna nasıl gideceğini çok iyi biliyor. Geri gelirse elbette çok yardımcı olur. Fakat ben Etsuko’nun sinirlerinin böyle dayanıksız olmasının bir sebebinin senin ve Yukiko’nun verdiği terbiye şekli olduğuna inanıyorum. Bir süre zorluk çeksek bile, bu fırsatı değerlendirip Yukiko’nun Etsuko üzerindeki etkisini azaltmak iyi olabilir. Çocukla zıtlaşmadan, yavaş yavaş terbiye şeklimizi değiştirsek nasıl olur? Bunun için Yukiko’nun bir süre burada olmaması iyi bir fırsat,” diyerek karısını yönlendirdi.</p>

  <p>Kasım ayı geldiğinde, Teinosuke’nin iş için birkaç günlüğüne Tokyo’ya gitmesi gerekti. Shibuya’daki eve ilk gidişiydi. Gördüğü kadarıyla çocuklar yeni hayatlarına tamamen alışmışlardı. Tokyo lehçesini de rahat rahat konuşmaya başlamışlardı. Evde ve okulda farklı lehçeleri kullanmayı becerebiliyorlardı. Tatsuo’lar da, Yukiko da iyiydi. “Kusura bakma, tıkış tıkış bir yer ama burada kal,” diye hepsi ayrı ayrı, ısrarla davet etmişti. Gerçekten çok ufak bir evdi. O yüzden Teinosuke, Tsukiji taraflarında bir han buldu. Ablasıyla eniştesinin evinde sadece bir gece kaldı. Ertesi sabah Tatsuo ve büyük çocuklar evden çıktıktan sonra, Yukiko o arada üst katı derleyip toplarken bir fırsatını buldu, büyük ablaları Tsuruko’yla konuştu.</p>

  <p>“Yukiko iyice alışmış görünüyor, pek sevindim.”</p>

  <p>“Yaa.. Dışarıdan bir şey anlaşılmıyor ama...”</p>

  <p>Tsuruko’nun dediğine göre buraya ilk taşındıklarında Yukiko keyfi yerinde, ev işlerine, çocukların bakımına yardım ediyormuş. Şimdi tamamıyla o durumun değiştiğini söyleyemezmiş fakat zaman zaman üst kattaki dört buçuk <i>tatami</i>’lik küçük odaya kapanıp aşağı bile inmiyormuş. Ablası şöyle devam etmişti: “Öyle ortalıktan kaybolunca bir gidip bakıyorum ki, Teruo’nun çalışma masasına oturmuş, ellerini çenesine dayamış, dalıp gitmiş hatta ağlarken buluyorum. Bu durum başlangıçta on günde bir oluyordu ama son zamanlarda iyice sıklaştı. Öyle günlerde aşağı inip gelse bile belki günün yarısında ağzından bir tek söz bile çıkmıyor. Bazen herhangi bir sebeple gözyaşları pıtır pıtır dökülmeye başlıyor, başkalarının yanında bile kendini tutamıyor. Tatsuo da ben de, Yukiko’ya davranışlarımıza çok özen gösterdiğimizi düşünüyoruz. Onun moralini bozacak bir şey yok ortada. Sizin oraları özleyip memleket hasreti çektiğini düşünmekten başka bir sebep gelmiyor aklımıza. Biraz oyalanır, diye düşünerek, çay sanatı ve Japon kaligrafisi derslerine burada da devam etsen nasıl olur, diye bir sorduk. Hiç ilgi göstermedi. Yukiko, Tominaga Hala’nın sözünü dinleyip bizimle geldiğinde çok sevinmiştik. Fakat bunun Yukiko için bu kadar acı, bu kadar kötü bir şey olacağı aklımızın köşesinden bile geçmemişti. Burada olmaktan gözyaşı dökecek kadar acı çekiyorsa belki bizim de bir payımız vardır bilemem. Ama sen söyle lütfen, ne yaptık da Yukiko bizden bu kadar rahatsız oluyor!” Ablası bunları anlatırken bir yandan ağlıyordu. Devam etti: “İçten içe ona biraz kırgınım ama Yukiko’nun durumu giderek kötüleşiyor. Onun öyle dalıp gittiğini gördükçe içim parçalanıyor. Eğer Kansai’ye dönmeyi bu kadar istiyorsa, istediği gibi olsun diye aklımdan geçmiyor değil. Tatsuo sorumluluğu tamamen size bırakmayı kabul etmez. Ancak şimdi oturduğumuz yer pek dar. Daha geniş bir yere taşınana kadar sizde mi kalsa acaba? En azından bir hafta, on gün kadar göndersek, belki üzüntüsü biraz hafifler kendini toplar mı? Hani uygun bir bahane bulup öyle söylemek gerek tabii. Yukiko’nun bu haline üzülmeden edemiyorum. Belki kendisi farkında değil ama onu böyle görmek dışarıdan bakan için daha fena!”Tsuruko bunları anlattı.</p>

  <p>Tüm bunlar öyle ayaküstü konuşurken söylenmişti. Teinosuke, “Durum böyleyse siz de çok üzülüyorsunuzdur. Tabii bu konuda Sachiko’nun da sizinle sorumluluğu paylaşması gerekirdi. Kusurumuza bakmayın,” deyip birkaç nezaket cümlesiyle geçiştirdi. Etsuko’nun durumundan bahsetmedi elbette. Eve döndükten sonra Tokyo konusu açılıp da karısı, Yukiko’nun durumunu sorunca başka çaresi kalmadı. Tsuruko’nun söylediklerini hiçbir şey saklamadan karısına anlattı.</p>

  <p>“Ben Yukiko’nun rahatsızlığının sırf Tokyo’da olmaktan kaynakladığını sanmıyorum,” dedi Teinosuke.</p>

  <p>“Belki eniştemin yanında olmaktan rahatsızdır.”</p>

  <p>“Bir de belki şeydendir...”</p>

  <p>“Değil mi! Etsuko’yu özlüyordur.”</p>

  <p>“O da... bu da... bir sürü sebebi vardır herhalde. Bence Yukiko yaratılıştan, Tokyo’nun havasına suyuna uygun biri değil.”</p>

  <p>Sachiko, çocukluğundan beri kardeşinin hep öyle olanlara katlanıp tek söz etmeden içini çeke çeke ağlayışını hatırladı. Kız kardeşinin, şimdi Tokyo’da başını masaya dayayarak sessiz sessiz ağlayışı gözlerinin önünde canlandı.</p>


  <h2 id="sigil_toc_id_24">Yirmi beşinci bölüm</h2>

  <p>Etsuko’nun sinirsel hassasiyeti için müsekkin olarak arada potasyum bromür vermek dışında beslenmesine dikkat ediyorlardı. Yağlı olsa bile Çin yemeğini severek yediğini fark ettiklerinden beri en azından gıdasını almaya başlamıştı. Kış gelince beriberisi geçti. Okuldaki öğretmeni not konusunu dert etmemelerini, önemli olanın sağlığını tekrar kazanması olduğunu söyledi. Böylece Etsuko’nun durumu bir sürü şeyin yardımıyla endişe ettikleri kadar kötüleşmedi, giderek daha iyi olmaya başladı. Teslim bayrağını çekip yardım çağırmaya da gerek kalmadı. Yine de Sachiko, Tokyo’daki durumu duyduğundan beri Yukiko’yu bir kez olsun görmek istiyor, içi bir türlü rahat etmiyordu.</p>

  <p>Şimdi durup düşündüğünde anlıyordu ki, Tominaga Hala’nın ziyarete geldiği gün Yukiko’ya çok katı davranmıştı. Ona böyle emrivaki yaparak evden göndermek zorunda değildi. Taeko’ya iki-üç ay müddet tanınmışken Yukiko’ya da en azından biraz zaman tanınması için araya girme insafını gösterebilirdi. Oysa doğru dürüst bir vedalaşma fırsatı bile tanımamıştı. O gün tuhaf bir şekilde, içinde Yukiko olmadan da yapabileceğini herkese gösterme isteği filizlenmiş, sonuçta öyle davranıvermişti. Buna rağmen kardeşinin ağzından bir tek yakınma bile çıkmadan uysal uysal dediğine uyduğunu düşündükçe içi parçalanıyor, kardeşine karşı büyük bir muhabbetle doluyordu. Sachiko, Yukiko’nun sakin bir şekilde, öyle kısa bir seyahate çıkıyormuş gibi yanına bir şey almadan gidişini düşününce, o zaman onu yatıştırmak için, “Biraz zaman geçsin bir bahane bulup seni geri çağıracağım,” diye sarf ettiği sözleri, ciddiye aldığını ancak şimdi fark edebiliyordu. Yukiko, Sachiko kendisine söz verdiyse ona güvenip ablasıyla eniştesini yatıştırmak için bir süreliğine onların yanına Tokyo’ya gidip dönüvereceğine inanmış olmalıydı. Halbuki Sachiko’dan hiç ses soluk çıkmamıştı. Hem kendisi ta oralara sürüklenip götürülürken hiç kimse Taeko’nun sözünü bile etmemişti. Hâlâ Kansai’de yaşamaya devam ediyordu. Kendisini bir aptal gibi hissedip aldatıldığını düşünüyordu herhalde.</p>

  <p>Madem Tsuruko Ablası da, Yukiko’nun bir süreliğine Sachiko’ların yanında kalmasını uygun görüyordu, demek ki onlar açısından bir sorun olmayacaktı. Kendi kocası ne derdi acaba? Yukiko’nun bir süreliğine gelmesini kabul eder miydi, yoksa biraz daha kalsın mı derdi? Ama dört ay olmuştu artık. Hem Etsuko’nun durumu da epey toparlanmıştı. Sachiko kendi kendine, “Bahar gelsin de kocama bir danışayım; on-on beş günlüğüne çağırayım Yukiko’yu,” diye düşünüyordu.</p>

  <p>Tam o sıralarda, yeni yılın onuncu günüydü galiba; uzun süredir hiç sesi çıkmamış olan Jinba Hanım’dan yeni bir mektup geldi.</p>

  <p class="bosluk"/>

  <p class="p13">Geçen sene resmini gönderdiğim kişiyle ilgili bir gelişme oldu mu? O zaman, hemen cevap veremeyeceğinizi biraz beklememizi istemiştiniz. Bu nedenle bekledik. Acaba kız kardeşiniz ilgi duymadı mı? Eğer durum böyleyse, size çok zahmet olacak ama resmi geri göndermeniz mümkün mü? Fakat biraz ilgisi varsa, hâlâ geç kalmış sayılmayız. Talip hakkında soruşturma yaptınız mı, bilmiyorum. Aşağı yukarı bizzat resmin arkasına yazdığı gibi. Bunun dışında söylemeye değecek bir konu yok. Oraya yazmayı unuttuğu şey malının mülkünün olmadığı. Sadece maaşıyla geçiniyor. Lütfen bunu da göz önünde bulundurun. Kız kardeşinize denk biri değil belki. Ancak talip kız kardeşinizi iyice sorup soruşturmuş, hatta bir yerlerde kendisini görmüş de. “Ne kadar beklersem bekleyeyim önemli değil. Mutlaka o hanımla evlenmek istiyorum,” diye Hamada Bey aracılığıyla ısrarla konuyu bana iletti. Bir yolunu bulup en azından bir kez olsun kendilerini görüştürebilirseniz ben de Hamada Bey’e karşı mahcup olmaktan kurtulmuş olurum...</p>

  <p class="bosluk"/>

  <p>Bu minvalde bir mektuptu. Sachiko için tam bir can kurtaran simidiydi. Talip Minokuchi Nomura’nın resmine Jinba Hanım’ın bu mektubunu da ekleyerek, “Böyle bir konu var, ne düşünürsünüz? Geçen sefer olanlar malum. Yukiko, talip hakkında yeterli bir araştırma yapıldıktan sonra görüşmek isteyecektir. Eğer isterseniz biz hızlıca soruşturabiliriz. Önce sizin fikrinizi almak istedim,” diye bir mektup gönderdi. Beş-altı gün sonra ablasından hiç alışılmadık şekilde uzun bir mektup geldi.</p>

  <p class="bosluk"/>

  <p class="p22">Yeni Yılın 18. Günü</p>

  <p class="p13">Sevgili Sachiko’cuğum,</p>

  <p class="p13">Biraz geç olsa da yeni yılınızı kutlarız. Güzel bir yılbaşı geçirmenize çok sevindik. Biz ilk defa geldiğimiz bu şehirdeki ilk yılbaşımızda yeni bir yılın başladığını bile pek fark edemedik. Bu senenin ilk haftasını da harala gürele geçirdik. Tokyo’nun, özellikle kışın çekilmez olduğunu zaten duymuştum. O meşhur rüzgârının esmediği tek gün olmadı. Bugünlerde yılın “kan” dediğimiz en soğuk günlerini yaşarken, inan, hayatımda böyle bir soğuğu ilk kez görüyorum. Hatta bu sabah havlular donmuş, kazık gibi takır takır olmuştu. Böyle bir şeyi Osaka da hiç yaşamamıştım. Tokyo’da da eski şehir merkezinin daha tahammül edilebilir olduğunu söylüyorlar. Ancak buralar hem yüksekte hem de şehir dışı olduğundan iyice soğuk oluyormuş. Evde hizmetçilere kadar herkes soğuk algınlığından peş peşe yatağa düştü. Çok şükür ki ben de, Yukiko da hafif bir nezleyle geçiştirdik. Diğer yandan şu bir gerçek ki, Osaka’yla karşılaştırıldığında toz toprak daha az. Havası daha temiz. O sayede kimonolarımızın etekleri kirlenmiyor. Buradayken bir kimonoyu on gün giydiğim oldu, yine de kirlenmedi. Eniştenin gömlekleri de, Osaka’da üç günde kirleniyordu, Burada dört gün dayanıyor.</p>

  <p class="p13">Yukiko’nun talibi konusuna gelecek olursak, bu konuyu düşünüp bir şeyler yapmanıza minnet duyuyorum. Mektubu ve fotoğrafı hemen eniştene gösterip danıştım. O da bu konuda son zamanlarda biraz değişti. Eskisi gibi söylenip durmuyor. Bu işi size bırakmayı düşünüyor sanırım. Ancak kırk yaşını geçmiş ziraat bölümünden mezun, bir su ürünleri mütehassısının bu saatten sonra maaşının artacağını düşünmüyorum. Öyle bir gelecek vaat etmiyor. Üstelik malı mülkü de yok, pek rahat bir hayat sürmeleri mümkün olmayacak bence. Yine de Yukiko olur derse, enişten karşı çıkmıyor. Yukiko tanışmak isterse, size uygun gelen zamanda görücüye çıkıp tanışmalarında bir mâni görmüyor. Aslında münasip olan iyice bir sorup soruşturduktan sonra tanışmaları. Diğer yandan madem talip böyle İstiyor, önce tanışsalar, araştırma işini de sonraya bırakalım, ne dersin? Belki Teinosuke’den işitmişsindir, Yukiko’yla ne yapacağımı inan bilemiyorum. Ben de tam bir bahane bulup size göndereyim, diye düşünüyordum. Yukiko’ya da çıtlattım durumu. Sahiden pek işini biliyor. Kansai’ye gidecek diye görücüye çıkmayı bile hemen kabul etti. Sabahtan beri keyfi yerine geldi. Yüzünde güller açıyor. Bu haline şaştım kaldım inan!</p>

  <p class="p13">Siz zamanına karar verirseniz, ben gönderirim kendisini. Görücüye çıktıktan sonra dört-beş gün içinde dönse iyi olur tabii fakat biraz uzasa da sorun olmaz; ben enişteni idare ederim.</p>

  <p class="p13">Tokyo’ya geldiğimden beri size hiç mektup yazmak kısmet olmamıştı. Bir kez kalemi elime alınca, yazdıkça yazdım. Hava İnsanın içini titretiyor, o kadar soğuk. Kalemi tutan elim buz kesti. Ashiya elbette sıcaktır, siz yine de kendinize dikkat edin, soğuk falan almayın. Teinosuke’ye de selamlar.</p>

  <p class="p22">Sevgiler</p>

  <p class="p22">Tsuruko</p>

  <p class="bosluk"/>

  <p>Tokyo’yu pek bilmeyen Sachiko için ablasının yaşadığı yer olan Shibuya ya da Dōgenzaka isimleri bir şey ifade etmiyordu. Oralar denince onun aklına gelen, Yamanote treninin penceresinden görmüş olduğu, art arda uzanıp giden banliyö mahalleleri, vadiler, tepeler, yabani ağaçlarla kaplı yerlerin arasında kesik kesik gözüken evler ve tüm bunların arkasında sadece bakması bile insanı soğuktan ürperten gökyüzünün rengiydi. Gözünün önünde Osaka’ya bir nebze olsun benzemeyen bu görüntü canlandı. Ablasının mektubunda “insanın içini ürpertecek kadar soğuk”, “kalemi tutan elim soğuktan buz kesti” gibi ifadeleri okurken aklına her şeyiyle eski tarz olan Osaka’daki aile evleri geldi. Kendilerinin de orada yaşadıkları zamandan beri evi ısıtmak için bir şey yakılmazdı. Oraya her gittiğinde nasıl üşüdüğünü düşünmeden edemedi. Uehon-machi’deki evlerinde misafir odasında elektrik ısıtıcısı vardı. O da sadece kırk yılda bir misafir oturmaya geldiğinde, eğer hava gerçekten soğuksa yakılırdı. Normalde sadece küçük bir Japon mangalı kullanılırdı. Sachiko yeni yılın başlamasını tebrik etmeye gittiğinde, ablasıyla karşılıklı oturup konuştuklarında her zaman havanın “insanın içini ürpertecek kadar soğuk” olmasının nasıl bir his olduğunu anlar, her seferinde eve soğuk almış olarak dönerdi. Ablası, Osaka’da evlerde öyle ısıtıcı kullanılmasının ancak 1920’lerden sonra başladığını söylüyordu. Tam anlamıyla rahatına düşkün biri olan babasının bile oturma odalarına gaz sobası kurdurması ancak ölümünden bir yıl kadar önce olmuştu. Kurdurmasına kurdurmuştu ama dokunuyor diye pek kullanmamıştı. Kendileri çocukluklarından beri en soğuk günlerde bile mangalın etrafında büyümüşlerdi, ablası öyle anlatıyordu. Evet böyle söyleyince sahiden Sachiko da ancak Teinosuke ile evlendikten birkaç yıl sonra Ashiya’daki şimdiki evlerine taşındıklarında ısıtıcı kullanmaya başlamış olduklarını hatırladı. Ama bir kez rahata alıştıktan sonra, o olmadan kışı geçiremiyorlardı. Çocukluklarında bütün bir kışı bir tek mangalın başında geçirdiklerini düşünmek tuhafına gidiyordu şimdi. Ablası Tokyo’ya gidene kadar eski âdetlerini sürdürmüştü. Yukiko’nun bünyesi güçlü olduğu için dayanmıştı; kendisi olsa zatürreeye falan tutulurdu.</p>

  <p>Görücü için gün belirlenmesi; yok Jinba Hanım, yok Hamada Bey, ondan da Nomura Bey’e derken epeyce uzadı. Talibin, “mümkünse kışın sona ermesinin kutlandığı Setsubun’dan önce olmasını” istediği anlaşılınca, Sachiko, Yukiko’yu hemen göndermelerini istedi. Bunu söylediğinde çoktan ayın yirmi dokuzu olmuştu. Sachiko bir önceki seferde telefonda konuştuklarının duyulmasının sorun olduğunu hatırlayarak kocasından alelacele bahçedeki müştemilattaki çalışma odasına bir telefon hattı çekmesini istedi. Ayın otuzu akşamüzeri ablasından bir kart geldi. Sachiko’nun anladığı kadarıyla ablası bu kartı Sachiko, Yukiko’nun görücü meselesini onlara haber vermeden önce yazmıştı. Çocuklardan en küçük ikisi hastaydı. Dört yaşına yaklaşan küçük kızı Umeko’nun durumu zatürreeye dönüşecek gibi olduğundan ablasının eli ayağı birbirine karışmıştı. Aslında bir hemşire tutmaları gerekiyordu ya, ev o kadar küçüktü ki, ona verecek odaları yoktu. Hem Yukiko’nun bunu iş olarak yapacak birinden kat kat güvenilir olduğunu Hideo’nun hastalığında da görmüştü. Bu nedenle hemşire işinden vazgeçmişlerdi. İşte tüm bunlardan dolayı, biraz emrivaki olacaktı belki ama Jinba Hanım’dan rica etmesini, bir süre daha beklemelerini istiyordu.</p>

  <p>Hemen ardından Umeko’nun durumunun zatürreeye döndüğü haberi geldi. Sachiko tüm bunların öyle bir hafta on günde bitmeyeceğini anladığından Jinba Hanım’a olanı biteni anlatıp biraz ertelemelerini rica etti. Talip, ne kadar sürerse sürsün bekleyeceğini söylediğinden öyle endişelenecek bir durum yoktu. Yine de hemşire niyetine kullanılan, öyle her işe koşulup durulan Yukiko’nun haline üzülmeden edemiyordu.</p>

  <p>Bu arada taliple görüşme işi ertelenince, araştırma yapacak vakitleri olmuştu. Başvurdukları dedektiflik bürosundan bir rapor geldi. Raporda yazdığına göre, Nomura Bey üçüncü dereceden kıdemli memurdu. Yıllık üç bin altı yüz yen kadar alıyordu. Primler de olduğundan, aylık eline aşağı yukarı üç yüz elli yen kadar geçiyordu. Anlaşıldığı kadarıyla, babasının yerine memleketi Himeji’de bir han da işletmişti ama artık memleketinde evi, arazisi falan kalmamıştı. Akrabalarına gelince ablası Tokyolu bir eczacı olan Ōta Bey’e gelin gitmişti. Ayrıca memleketi Himeji’de iki amcası vardı. Biri antikacı dükkânı işletiyordu. Aynı zamanda çay sanatı <i>sadō</i> dersleri veriyordu. Diğeri sicil dairesinde adli kâtiplik yapıyordu. Sicil dairesinin kayıtlarında aşağı yukarı bunlar varmış. Bunların dışında Kansai tren hattı şefi olan Jōkichi Hamada kuzeni oluyordu. Belki talibin gurur duyacağı tek akrabasıydı. Aynı zamanda hamisiydi. Jinba Hanım’ın eşinin kendini borçlu hissettiği kişi de Hamada Bey’di. Jinba Hanım’ın eşi eskiden Hamada’ların evinde kapı görevlisi olarak çalışırken bir yandan da okula devam etmesine destek olmuşlar. Böyle bir minnet borcu varmış kendisine. Bunun dışında biraz daha araştırmışlar. Talibin müteveffa eşinin ölüm sebebi, kendisinin de yazdığı gibi enflüenzaymış. İki çocuğunun ölümleri de asla genetik bir hastalıktan değilmiş. Tüm bunlar kesin bir şekilde anlaşılmıştı. Ardından talibin şahsiyeti, hali tavrı ile ilgi bu sefer Teinosuke üç-dört koldan tanıdıklar bularak soruşturdu. Daha önceki araştırma dışında şudur denilebilecek bir kusuru çıkmadı. Fakat tuhaf bir alışkanlığı vardı. Hyōgo eyaletinden, mesai arkadaşlarından biri onun ortada hiç sebep yokken bir anda anlamsız, neredeyse ipe sapa gelmez şekilde kendi kendine konuşma huyundan bahsetmişti. “Genellikle duyulmayacağını düşündüğü zamanlar yapıyor. Kendisi öyle düşünse bile çoğu kez başkaları duyuyor. Mesai arkadaşlarının içinde bu durumu bilmeyen yok. Merhum eşi de, oğlu da bu huyunu bilirlerdi, ‘Tuhaf şeyler söyleyen baba,’ deyip gülüşürlerdi.” Böyle anlatmıştı mesai arkadaşı. Mesela bir seferinde işyerinden biri tam tuvalette çömelmişken, yan tarafa birisinin girdiğini duymuş. Sonra da, “Affedersiniz, siz Nomura Bey misiniz?” diye iki kez tekrar eden bir ses gelmiş. Tam, “Hayır ben falancayım,” diyecekmiş ki, soruyu soran sesin Nomura Bey’in kendisine ait olduğunu fark etmiş. Yan tarafta birisinin olduğundan habersiz adamın o ünlü kendi kendine konuşmalarından birine tanık olduğunu anlayınca haline acımış kendisini kötü hissetmesin diye nefesini tutup sesini çıkarmadan öylece beklemiş. Fakat konuşmasının ardı arkası bir türlü kesilmemiş. Sonunda beklemekten usanıp çıkmış. Yüzünü göstermeden olayı kapatmış. Mesai arkadaşı, “Herhalde Nomura Bey de yan taraftan birinin çıktığını anladığında tüh diye aklından geçirmiştir,” diye anlatmıştı. Nomura Bey kim olduğunu görmediğinden iş kapanmış, o da çıktığında hiçbir şey olmamış gibi çalışmaya devam etmiş. Anlattığına göre, bu şekilde kendi kendine konuşsa da asla fena, aptalca şeyler çıkmazmış ağzından. Yine de olmadık bir anda bu konuşmaları duyan kişiye tuhaf geldiği doğruymuş. Hem sonra bir anda kendiliğinden çıkıyor gibi görünse bile asla öyle bilinçsizce değilmiş. Bu, etrafta insanlar olduğunda yapmamaya dikkat etmesinden anlaşılıyormuş. Ancak duyulmayacağını düşündüğünde insanı şaşırtacak kadar yüksek sesle konuşmaya başlar, o sırada tesadüfen oralarda birileri varsa, aklını kaçırdığını düşünüp şaşkınlığa düşermiş. Mesai arkadaşı böyle anlatmıştı.</p>

  <p>Neyse, hem insanı o kadar rahatsız edip sorun çıkaracak bir alışkanlık değildi. Hem de sırf bu yüzden ince eleyip sık dokumaya değecek bir şey olmayabilirdi. Yine de kardeşi böyle birini bile bile kocalığa seçmese olurdu. Sachiko’yu en çok rahatsız eden, talibin kırk altı yaşında birinden çok daha yaşlı göstermesiydi. Neredeyse elli yaşını çoktan geçmiş, tohuma kaçmış gibi görünüyordu. Yukiko’nun hoşuna gitmeyeceği apaçıktı. Daha ilk görüşmelerinde işin bozulacağı belliydi. Bu seferki öyle iyi bir kısmet değildi. Yukiko’yu yanına çağırmak için bir bahane yaratacaksa, ne olursa olsun bir kez görüşmelerini ayarlamak gerekiyordu. Sachiko ile kocasının asıl düşünceleri buydu. Eğer bir şey çıkmayacak gibi olursa, zaten o tuhaf huyunu Yukiko’ya söylemeye gerek bile yoktu. Karıkoca aralarında böyle sözleştiler.</p>


  <h2 id="sigil_toc_id_25">Yirmi altıncı bölüm</h2>

  <p>“Bugün Kamome Ekspresi ile yola çıkıyorum. Yukiko.”</p>

  <p class="bosluk"/>

  <p>Etsuko okuldan döner dönmez işe koyulmuştu. Küçük kız, annesinin ve O-Haru’nun yardımıyla <i>Hina no Sekku</i> [Kız Çocuklar Festivali] için Japon kıyafetli yapma bebeklerin bulunduğu birkaç katlı rafı salona kurup süslemekle meşguldü. Uzun zamandır bekledikleri telgraf o sırada gelmişti.</p>

  <p>Festival, Kansai bölgesinde Tokyo’dan bir ay sonra kutlanıyordu aslında. Daha bir ay vardı yani. Taeko dört-beş gün önce, Etsuko için yapmış olduğu <i>kabuki</i> aktörü Kikugorō’nun Dōjō-ji Tapınağı kuklasını getirmişti. Tam da o gün Yukiko’nun geleceğini öğrenmişlerdi; o zaman Sachiko’nun aklına bu sene bebekleri salona erkenden koymak gelmişti.</p>

  <p>“Etsuko’cuğum bu bebekle birlikte festival bebeklerini de yerleştirip evimizi süsleyelim mi?” dedi. “Hem böylece Yukiko Ablana da hoş geldin hediyesi olur, ne dersin?”</p>

  <p>“Neden ki anneciğim, festival bir dahaki ay değil mi?”</p>

  <p>“Hem daha rafı süslemek için koyacağımız şeftali çiçekleri de açmadı,” diye Taeko da ekledi. “Eğer bebekler doğru zamanda konmazsa kızlar evde kalır denmez mi?”</p>

  <p>“Evet, evet. Çocukluğumda annem hep böyle derdi. Biraz zamanı geçecek olsa telaşla kaldırırdı değil mi? Ama erken koymaktan bir şey çıkmaz. Zamanı geçtikten sonra bırakmak iyi değil.”</p>

  <p>“Hımm, öyle mi? Orasını bilemiyorum.”</p>

  <p>“İyice aklının bir köşesine yaz o zaman. Bizim çok bilmiş Koisan’ımıza bilmemek yakışmıyor.”</p>

  <p>Evlerindeki festival bebekleri, Etsuko’nun ilk festivali için Kyoto’daki Maruhei mağazasına yaptırılmıştı. Ashiya’ya taşındıklarından beri her sene tüm ailenin bir araya geldiği alt kattaki salona kuruluyordu. Salon aslında Batı tarzındaydı. Fakat geleneksel festival bebekleriyle süslemek için evdeki en uygun yerin orası olduğuna karar vermişlerdi. Bu sene Sachiko, altı ay aradan sonra tekrar aralarına katılacak olan Yukiko’yu sevindirmek için bu işi bir ay önceye çekmişti. Japonya’daki yeni takvime göre Kız Çocuklar Festivali şimdiydi. Kendi kutladıkları tarihe ise daha bir ay vardı. Sachiko, “Evi bebeklerle süsleyelim, o zamana kadar da öyle tutalım. Hem belki Yukiko da o süre boyunca kalır,” dedi. Bu fikri ortaya attıktan sonra ancak bugün, yeni takvime göre Mart’ın 3’ünde süslemeye koyulmuşlardı.</p>

  <p>“Bak gördün mü Etsuko’cuğum! Anneciğinin söyledikleri çıktı,” dedi Sachiko.</p>

  <p>“Sahiden. Gerçekten de bugünmüş değil mi?”</p>

  <p>“Ablan festivale geliyor. Bebeklerle birlikte.”</p>

  <p>“Uğurlu bir gün efendim,” dedi O-Haru.</p>

  <p>“Bu sefer gelin gider mi acaba?” dedi Etsuko.</p>

  <p>“Etsuko’cuğum, ablanın yanında böyle şeyler söyleme, tamam mı!”</p>

  <p>“Hı hı. O kadarını biliyorum zaten.”</p>

  <p>“Sen de O-Haru, dikkat etmezsen geçen seferki gibi olur yoksa. Tamam mı?”</p>

  <p>“Evet efendim anladım.”</p>

  <p>“En azından ona belli etmeyin, kenarda köşede söylediğiniz fark etmez de...”</p>

  <p>“Tamam efendim.”</p>

  <p>“Koisan’a telefon etmedik ama olur mu?” dedi Etsuko heyecanlı heyecanlı.</p>

  <p>“Arayayım mı efendim?”</p>

  <p>“Etsuko’cuğum, sen ara lütfen.”</p>

  <p>“Olur” diyen Etsuko telefonun olduğu yere uçarak gidip Taeko’nun Shukugavva’daki atölyesini aradı.</p>

  <p>“Hı hı... evet, öyle. Gerçekten bugünmüş... Koisan çabuk gel. Tsubame Ekspresi değil. Kamome! O-Haru, Osaka’ya onu karşılamaya gidecek...”</p>

  <p>Sachiko, imparatoriçe bebeğin başına iki yandan sarkan <i>yōraku</i> süslemeli altın tacı takarken Etsuko’nun çın çın öten sesinin yankısını dinliyordu.</p>

  <p>“Etsuko’cuğum,” diye telefonun olduğu tarafa doğru seslendi. “Koisan’a... eğer vakti varsa, ablanı karşılamaya gidivermesini söyle...”</p>

  <p>“Şey... annem... vakti varsa karşılamaya gitsin diyor... Hı hı... Tren saat dokuzda Osaka’ya varacak... Gidiyor musun? Öyleyse O-Haru Kalfa gitmese de olur değil mi?”</p>

  <p>Taeko, Osaka Garı’na Yukiko’yu karşılamaya gitmesini söyleyen Sachiko’nun ne demek istediğini çok iyi anlamış olmalıydı. Geçen sene Tominaga Hala, Yukiko’yu almaya geldiğinde, “İki-üç aya kadar Taeko’yu da Tokyo’ya çağıracağız,” demişti. Buna rağmen başkente gittiklerinden beri büyük ablalarının evi ardı ardına badireler atlatmış, onu çağıracak fırsatları olmamıştı. Sonunda işler şimdiki haline gelmiş, Taeko kendi köşesinde eskisinden daha serbest koşullara kavuşmuştu. Olan Yukiko’ya olmuştu. Taeko da, bu işten kârlı çıkan sadece kendisiymiş gibi görünmekten biraz rahatsız oluyordu. En azından ablasını karşılamaya olsun gidebilirdi.</p>

  <p>“Babama da haber verelim mi?”</p>

  <p>“Gerek yok, neredeyse eve dönecek.”</p>

  <p>Akşamüzeri eve dönen Teinosuke de, gidişinin üzerinden altı ay geçmiş olan Yukiko’yu çok özlemişti. Bir süre de olsa, onun geri dönmesini istememiş olmasından kendini suçlu hissediyordu. “Banyoyu hazır edelim gelir gelmez girsin. Akşam yemeğini trende yemiştir zaten. Uyumadan önce yiyecek bir şeyler çıkaralım,” gibi bir sürü ayrıntıyı düşündü. Yukiko’nun sevdiği beyaz şaraptan iki-üç şişe çıkardı. Tozlarını bizzat kendisi alarak hangi yılın ürünü olduğuna baktı.</p>

  <p>Hepsinin, “Yarın sabah nasıl olsa uzun uzun görürsünüz birbirinizi,” demelerine rağmen, sözlerini bir türlü dinlemeyip ablasını bekleyen Etsuko’yu sonunda dokuz buçuk gibi O-Haru’yla birlikte yatmaya gönderebildiler. Odasına henüz çıkmışken arka kapının zili çalıp da köpeklerinin oraya koşturduğunu duyan Etsuko, “Aa, ablam geldi!” diyerek tekrar aşağı indi.</p>

  <p>“Hoş geldin!”</p>

  <p>“Hoş geldiniz efendim.”</p>

  <p>“Hoş bulduk.”</p>

  <p>Girişteki toprak avluda Yukiko sevinçle üzerine atılan köpekleri Joni’yi, “Şişt!” diye durdurmaya çalışıyordu. Ardından ellerinde bavullarla her zamankinden daha sağlıklı, kanlı canlı görünen Taeko girdi. Onun yanında Yukiko’nun tren yolculuğunun yorgunluğu da yansıyan yüzü iyice süzülmüş görünüyordu.</p>

  <p>Etsuko, “Hediyelerim nerede?” diyerek bavulu açıp içini karıştırmaya başladı. Bir paket süslü origami kâğıdını ve mendil kutusunu hemen buldu.</p>

  <p>“Etsuko’cuğum, son zamanlarda mendil koleksiyonu yapıyormuşsun öyle mi?” diye sordu Yukiko.</p>

  <p>“Evet. Teşekkür ederim ablacığım.”</p>

  <p>“Bir tane daha hediyen var. Valizin dibine doğru bakar mısın?”</p>

  <p>“Buldum! Buldum! Bu değil, mi!”</p>

  <p>Etsuko, Ginza’daki Awaya mağazasının paket kâğıdına sarılı bir kutu çıkardı. Kutunun içinden koyu kırmızı parlak Japon sandaletleri çıktı.</p>

  <p>Sachiko sandaletleri eline alıp bakarken, “Aa, çok güzeller! Ayakkabı, terlik denince sahiden de Tokyo! Öyle değil mi?” dedi. “Etsuko’cuğum, bunları iyi sakla, önümüzdeki ay, çiçek seyrine giderken giyersin, tamam mı?”</p>

  <p>“Hı hı. Her şey için teşekkür ederim ablacığım,” dedi Etsuko istediğini almış gibi.</p>

  <p>“Etsuko, ne oldu? Senin asıl beklediğin hediyeler miydi yoksa?”</p>

  <p>“Ee, bu kadarı yeter. Bunların hepsini yukarı çıkar, tamam mı?”</p>

  <p>“Bu akşam ablamla uyuyacağım değil mi?”</p>

  <p>“Tamam, tamam,” dedi Sachiko. “Ablan şimdi banyoya girecek, sen önden git O-Haru ile uyuyun.”</p>

  <p>“Ablacığım, çabuk gel, olur mu?”</p>

  <p>Yukiko banyoya gittiğinde gece yarısına yaklaşmıştı. Ondan sonra Teinosuke ile üç kız kardeş salondaki şöminede çıtır çıtır yanan ateşin sesini dinleyerek çok uzun zaman sonra ilk kez bir arada oturup peynir ve beyaz şarap eşliğinde sohbet ettiler.</p>

  <p>“Buraların havası ne kadar ılık. Az önce Ashiya İstasyonu’nda indiğimde de Tokyo’dan ne kadar farklı olduğunu bir kez daha fark ettim.”</p>

  <p>“Kansai’de Omizudori Festivali başladı ya; baharın habercisi işte.”</p>

  <p>“Sahiden hava o kadar farklı mı oralarda?”</p>

  <p>“Çok farklı. Bir kere her şeyden önce hava bu kadar yumuşak değil; nasıl anlatsam insan teninde bile hissediyor. Tokyo’nun o ünlü <i>karakkaze</i> rüzgârı var bir de. İki-üç gün kadar önce Takashimaya mağazasına alışverişe gitmiştim. Dönüşte Sotobori hattının geçtiği yola çıkmıştım ki bir anda bir rüzgâr çıkmasın mı! Elimdekileri uçurup götürdü. Arkalarından koşup yakalamaya çalıştım. Ama hepsi oraya buraya uçup gitmişti. Bir türlü toplayamadım. O sırada eteğim de rüzgârdan açılacak gibi oluyordu. Bir elimle de eteğimi tutmaya çalışıyordum. Sahiden Tokyo’nun o ünlü <i>karakkaze</i> rüzgârı palavra değilmiş, o zaman daha iyi anladım!”</p>

  <p>Teinosuke farklı bir konu açtı. “Bakın, geçen sene Shibuya’da onları ziyaret edişim geldi aklıma. Çocuklar gittikleri yerin dilini o kadar çabuk nasıl kavrıyorlar acaba? O zaman kasım ayıydı. Daha Tokyo’ya gitmelerinin üzerinden iki-üç ay bile geçmemişti ama bizimkilerin çocukları Tokyo lehçesini tam anlamıyla konuşabiliyorlardı. Daha küçük olanları daha iyi konuşuyordu.”</p>

  <p>“Ablamın yaşında artık zordur herhalde,” dedi Sachiko.</p>

  <p>“Mümkün değil! Büyük ablamızın öğrenmeye hevesi yok. Geçenlerde otobüsteyken Osaka lehçesi konuşunca, yolcular dönüp ablama baktılar. Pek rahatsız ediciydi. Ablamı uyardım ama bunu hiç önemsemiyor. İnsanlar dönüp baksa da rahat rahat konuşmaya devam ediyor. Onun konuşmalarını duyup, ‘Osaka lehçesi de fena değilmiş,’ diyenler bile çıktı içlerinden.”</p>

  <p>Kendi aralarında her zamanki gibi Osaka lehçesiyle konuşuyorlardı ama Yukiko, “Osaka lehçesi de fena değilmiş” derken Tokyo lehçesini çok güzel taklit etmişti.</p>

  <p>“Yaşını başını almış kadınlar gerçekten çok rahat. Tanıdığım yaşı geçkinçe bir <i>geisha</i> var. Kırk yaşını geçmiş olmalı. Tokyo’ya gidip de tramvaya bindiğinde mahsus Osaka lehçesi ile iyice yüksek sesle, ‘İnecek var!’ diyormuş. Böyle yapınca mutlaka duruyorlarmış.”</p>

  <p>“Büyük oğlu Teruo falan da, annesi Osaka lehçesi konuşuyor diye birlikte dolaşmak istemiyor, biliyor musunuz?”</p>

  <p>“Çocuklar için öyledir herhalde.”</p>

  <p>“Ablam oralarda kendini seyahate çıkmış gibi hissediyordur,” dedi Taeko.</p>

  <p>“Orası Osaka’dan çok farklı; ne zaman, ne yaparsan yap, kimse dönüp bir laf etmediğinden kendisini daha rahat hissediyor sanki. Tokyolu kadınların her biri kendine has, öyle modayı falan dert etmiyorlar. Kendilerine yakışan her şeyi giyiyorlar. Bu açıdan Osaka’dan daha iyi, diyor ablam.”</p>

  <p>Şarabın da etkisi olacak belki, Yukiko’nun keyfi yerindeydi. Hiç olmadığı kadar dili çözülmüş, konuşuyordu. Öyle dile getirip söylemese de, altı ay sonra Kansai topraklarına dönebilmenin, Ashiya’daki evin salonunda bu şekilde Sachiko ve Taeko’yla gecenin ilerleyen saatlerine kadar oturabilmenin sevincini yaşadığı her halinden açıkça anlaşılıyordu. Teinosuke, “Artık yavaş yavaş uyuyalım değil mi?” dediği halde konuşmaların ardı arkası kesilmeyince tekrar kalkıp kim bilir kaçıncı kez ateşe odun attı.</p>

  <p>“Ben de Tokyo’ya yanınıza gelecektim ama Shibuya’daki ev çok küçükmüş, değil mi? Sahi ne zaman yeni eve geçecekler?” diye sordu Taeko.</p>

  <p>“Yaa... Öyle bir yerler arıyor gibi gözükmüyorlar ama...”</p>

  <p>“Taşınmayı düşünmüyorlar mı yani?”</p>

  <p>“Herhalde öyle. Geçen sene, ‘Bu kadar küçük bir ev olmaz, evi değiştirmek lazım,’ deyip durdular. Ama bu sene pek bir şey söylemiyorlar. Eniştem de, ablam da fikir değiştirmiş gibi görünüyorlar.”</p>

  <p>Yukiko ardından hiç beklemedikleri bir şey anlattı. Bu tamamen kendi düşüncesiydi tabii. Ablasıyla eniştesinin ağızlarından doğrudan bir şey duymamıştı. Karıkoca ikisinin de ayrılmayı hiç istemedikleri Osaka’dan ayrılıp Tokyo’ya gitmeye karar vermelerinin ardında eniştesinin başarılı olma arzusu vardı. Bunun yanı sıra çoluk çocuk, sekiz kişilik ailenin babadan kalma mirasla geçinmeye çalışmaları da zor oluyor, hani geçim sıkıntısı çekiyorlar, denebilirdi. Tokyo’ya geldikleri andan itibaren evin küçüklüğünden şikâyet etmelerine rağmen, orada yaşamaya başladıktan sonra yavaş yavaş o kadar da katlanılmaz olmadığını görmüşlerdi belki de. Ayrıca hepsinden çok, elli beş yenlik kira onları cezbediyor olmalıydı. Ablası da, eniştesi de ne yapalım ev böyle ama kirası da çok düşük deyip dururken bir süre sonra söyledikleri gibi fiyatına kapılarak evin küçüklüğünü önemsemeden burada oturmaya devam etmeye karar vermiş olmalılardı. Ayrıca Osaka’dayken aile ismi, itibarları gibi şeyleri önemsemeleri gerekiyordu; fakat bir kere Tokyo’ya geldikten sonra, “Makioka,” deseler de bilen kimse yoktu. Boş yere dış görünüşü kurtarmaya çalışmaktansa az da olsa kenara bir şeyler koymaya dikkat etmeye başlamışlardı. Bu açıdan biraz daha paraya pula önem vermeleri anlaşılır bir şeydi. Hem eniştesi şube müdürü olmuş, maaşı yükselmişti. Öyle ellerinin darda olması söz konusu olamazdı. Ama Osaka’daki zamanlarıyla karşılaştırılınca daha eli sıkı olmuşlardı. Ablası da eniştesi gibi şaşılacak kadar tutumlu olmuştu. Günlük mutfak harcamalarından göze görünecek kadar kısıyordu. Altı çocuğun yemesini içmesini karşılamak için bir tek sebzeyi alırken bile ne kadar harcadığını düşünmesi gerekiyordu. Yukiko, “Şimdi söyleyeceğim şey pek hoş kaçmayacak belki,” diye devam etti. Yaptıkları yemekler bile Osaka’da yaptıklarına göre değişmeye başlamıştı. Buğulama olsun, körili pilav, soya püresinden yapılmış etli, sebzeli <i>miso</i> çorbası... Ne yemek yaparsa yapsın, mümkün olduğunca az malzeme kullanarak çok kişinin karnını doyurmaya çalışıyorlardı. Bir de sofrada tek çeşit yemek oluyordu. Hal böyle olduğundan mesela et diyecek olsan, <i>sukiyaki</i> gibi şeyleri ayda yılda bir yiyorlardı zaten. Onun dışında genelde içinde birkaç et parçacığının yüzdüğü şeyler koyup duruyorlardı sofraya. Arada çocuklar yiyip bitirdikten sonra büyükler için başka yemek konulduğu, eniştesine eşlik ederek uzun uzun yemeğin keyfini çıkardıkları da oluyordu. Mercanbalığı Tokyo’da yoktu zaten de, tonbalığını bile arada sırada yiyebiliyorlardı. Yukiko bunları anlattıktan sonra eklemişti: “İşin aslı onu da eniştem için değil beni düşündükleri için yapıyorlar. Herhalde, çocukların başından ayrılmıyorum, başka bir şey yapamıyorum diye benim için üzüldüklerinden bana bir değişiklik olsun diye hazırlıyorlar.”</p>

  <p>Yukiko bunları anlattıktan sonra sözünü şöyle bitirdi: “Ablamın haline bakılacak olursa işin aslı böyle. Bakın görün o evden taşınmayacaklar.”</p>

  <p>“Yaa, öyle mi? Başkente gidince ablamın hayata bakışı o kadar değişti demek?”</p>

  <p>“Belki Yukiko’nun düşündüğü gibidir,” dedi Teinosuke. “Hazır Tokyo’ya taşınmışken gösterişi bir kenara bırakıp idareli ve tutumlu davranıyorlardır. Hem eniştem için bu zaten imkânsız bir fikir değil. Zaten kime soracak olursan böyle olması daha iyi değil mi? Tamam o ev küçük olmasına küçük ama aklına koyduktan sonra dayanılmayacak bir yanı yok.”</p>

  <p>“Madem öyle, açık açık söylesinler o zaman. Hâlâ arada bir, senin odan yok sana zor oluyor, deyip duruyorlar. İnsanın yüzüne baka baka bahane uydurmaları tuhaf.”</p>

  <p>“Ee, insan öyle bir anda değişemez. O yüzden görünüşü kurtarmaya çalışıyorlardır.”</p>

  <p>“Şimdi ben de o sıkış tepiş yere gitmek zorunda mıyım?” Taeko kendisi için en endişe verici şeyi dile getirmişti.</p>

  <p>“Şey... Koisan gelsen bile yatacak yer yok...”</p>

  <p>“O zaman şimdilik burada kalmamı sorun etmezler, değil mi?”</p>

  <p>“Şimdilik senin durumunu tamamen akıllarından çıkarmışa benziyorlar.”</p>

  <p>“Hey! Artık yatalım...” Şöminenin rafındaki saat iki buçuğu çalınca Teinosuke saatin o kadar geç olduğuna iyice şaşırmış gibi birden ayağa kalkmıştı.</p>

  <p>“Yukiko da iyice yorgundur hem.”</p>

  <p>“Görücü konusunda söyleyeceklerim vardı ya artık yarına bırakalım.”</p>

  <p>Yukiko, ablasının söylediklerini duymazdan gelerek diğerlerinden önce ikinci kata çıktı. Yatak odasına girdiğinde Etsuko’nun, bütün hediyelerini hatta Awaya’dan alınan sandaletlerin kutusunu bile, yatağının başucundaki sehpaya yan yana dizmiş, öyle uyuduğunu gördü. Gece lambasının ışığı altında, uyumakta olan çocuğun yüzünü gördüğünde, içinde bu eve dönüp gelmiş olmanın sevincinin yükseldiğini hissetti. Ardından, Etsuko’nun yatağıyla kendisi için serilmiş yer yatağı arasına kıvrılmış derin uykudaki O-Haru’yu, “O-Haru Kalfa, O-Haru Kalfa,” diye iki-üç kez seslenerek uyandırdı, aşağı gönderdi. Sonra kendi de yattı.</p>


  <h2 id="sigil_toc_id_26">Yirmi yedinci bölüm</h2>

  <p>“Görücü için yeri ve saati daha sonra bildireceğim ancak ayın sekizi uğurlu olduğundan o gün yapmak istiyoruz,” diye Jinba Hanım’dan haber geldi. Sachiko, Yukiko’yu zaten bunun için çağırmıştı. Fakat ayın beşi akşamı akıllarının köşesinden bile geçmeyecek bir şey oldu. Tekrar işi ertelemek icap etti. Olan şuydu: O günün sabahı Sachiko, termal su merkezinde nekahet dönemini geçiren bir hanıma geçmiş olsun ziyaretine gitmek için önceden sözleştiği birkaç arkadaşıyla birlikte otobüsle Rokkō üzerinden Arima’ya gitti. Aslında trene binseler daha iyi olacaktı. Dönüşte Kamiari treniyle döndüler dönmesine ama Sachiko gece yatağa çekildikten sonra kanaması ve ağrısı başladı. Hemen Doktor Kushida’yı çağırıp muayene ettirdiler. Doktor, hiç beklemedikleri bir şey söyledi. Düşük olabilirdi. Bunun üzerine uzman bir doktor da çağırdılar. Doktor Kushida’nın teşhisi doğruydu. Ertesi sabah düşük yaptı.</p>

  <p>Teinosuke, gecenin bir yarısı Sachiko kendini kötü hissetmeye başladığında kalktı, kendi yer yatağını toplattı, o andan sonra karısının başucundan ayrılmadı. Ertesi gün düşük tamamlanırken biraz yerinden uzaklaştı. Karısının hali iyi değildi, o yüzden işe gitmedi. Bütün gün hastanın odasında <i>dōmaru</i> mangala dirseklerini dayayarak kömür maşasının başını iki avucuyla sımsıkı kavramış, ateşe bakar vaziyette kıpırdamadan oturdu. Ağzından tek kelime de çıkmadı. Arada bir gözleri yaş içindeki karısının kendisine baktığını hissettiğinde bakışlarını ona çeviriyordu.</p>

  <p>“Yeter artık...” dedi karısını teselli edercesine, “Olan oldu, elden ne gelir.”</p>

  <p>“Beni affedebilecek misin?”</p>

  <p>“O da nereden çıktı?”</p>

  <p>“Hepsi benim dikkatsizliğimden...”</p>

  <p>“Öyle şey olur mu? Aksine, içimde bundan sonrası için bir umut doğdu.”</p>

  <p>Bunları söylediği anda karısının gözleri iyice dolu dolu oldu, yaşlar yanaklarından aşağı yuvarlanmaya başladı.</p>

  <p>“Öyle ama üzülmeden edemiyorum.”</p>

  <p>“Böyle konuşma artık. Mutlaka yine olur...”</p>

  <p>Karıkoca bir gün boyunca bunları tekrar edip durdular. Sonunda Teinosuke, karısının kan kaybından beti benzi atmış yüzüne bakarken kendi hayal kırıklığını saklayamamaya başladı.</p>

  <p>İşin aslı Sachiko iki aydır âdet görmüyordu. Böyle bir ihtimal hiç aklından geçmemiş değildi. Diğer yandan Etsuko’yu dünyaya getirmesinin üzerinden neredeyse on yıl geçmişti. Hem doktor ameliyat olmazsa başka çocuklarının olamayabileceğini söylemişti. Tüm bunlar bir araya gelince pek ehemmiyet vermeden dikkatsizce davranmıştı! Çok kötü olmuştu! Kocasının bir erkek çocuk istediğini biliyordu. Kendisini de ablası kadar doğurgan olamadığı, bir tek kız çocuğuyla kaldığı için biraz boynu bükük hissediyordu. Âdetten kesilince, belki öyledir diye dualar etmiş, üç ay olsun da bir doktora görüneyim diye karar vermişti. Sonra geçen gün yanındakiler, Rokkō üzerinden gidelim dediklerinde, o kadar önem verdiği bu şey için belki pek iyi olmaz diye bir an aklına gelmişti. Fakat hemen ardından bunu çok aptalca bulmuş, herkesin heyecanla beklediği bir şeye karşı çıkmak istememiş, insanların keyfini kaçırmamak için kimseye hiçbir şey söylememişti. Gerçi yaptığı şeyin böyle bir sebebi vardı ama Sachiko olanlardan kendini sorumlu tutuyordu. “Neden böyle bir zamanda kalkıp Arima’ya gitmek için söz verdim! Aklım neredeydi de o otobüse bindim!” diye acı acı gözyaşları dökmekten kendini alamıyordu. Doktor Kushida da bu yaptığını duyunca, “İyi bir şey yapmamışsınız,” demişti.</p>

  <p>Kocası onun artık çocuk yapamayacağını kabullenip çoktandır bu isteğinden vazgeçmişti. Hiç planlamadıkları bir anda gebe kalmasının mümkün olduğu ortaya çıkınca, “Ben üzgün değilim, aksine gelecek için bir umudum oldu, o açıdan sevinç bile duydum,” diyerek karısını teselli etmeye çalışıyordu. Kocasının ağzı böyle dese de büyük hayal kırıklığına uğradığı her halinden belli oluyordu. Bu kadar şefkatle onu avutmaya çalışması Sachiko’nun kendisini daha kötü hissetmesine sebep oluyor, ne söylerse söylesin her şeyin kendi hatası olduğunu... üstelik bunun öyle küçük bir hata olmadığını... bunu inkâr edemeyeceğini düşünüp duruyordu.</p>

  <p>Ertesi gün kocası kendini toparladı, neşesi yerine geldi. Sabah her zamanki saatinde işe gitmek için çıktı. Sachiko tek başına ikinci katta hasta yatağında, ne kadar pişmanlık duyarsa duysan elden gelecek bir şey olmadığını düşünerek yatarken aklına gelen başka bir şeye engel olamadı. Yukiko için hayırlı bir işin hemen öncesiydi. Bu nedenle üzüntüsünü kardeşine, kızına, hizmetçilere göstermemeye çalışıyor, bir başına kalınca ise gözlerine yaşlar doluyordu. Bu kadar dikkatsizlik yapmamış olsaydı belki de bebeği kasım ayında dünyaya gelecekti. Bir dahaki sene bu sıralar hoppala yaptırınca gülücükler atacak kadar büyümüş olacaktı... Üstelik bu seferki mutlaka erkek çocuk olurdu... öyle olsaydı kocası da kızı da ne çok sevineceklerdi kim bilir... Eğer kendisi durumun hiç farkına varmamış olsaydı yine bir dereceye kadar ama böyle bir şey olabileceği aklından geçmişken, niye kalkıp o otobüse binmişti ki! Belki hemen o anda söyleyecek uygun bir bahane bulamamıştı! Yine de hani bir şeyler uydurup kendi tek başına arkadan gitse olurdu. Öyle eften püften, herhangi bir bahane bulabilirdi. Nasıl olmuştu da öyle yapmamıştı! Ne kadar pişmanlık duyarsa duysun yetmiyordu! Kocasının dediği gibi başka çocukları olursa tamamdı ama ya olmazsa... Yaşamı boyunca hep aklının bir yerinde, “Şimdi yaşasaydı şu kadar olmuş olurdu,” diye düşünmeden edemeyecekti! Hiç unutamayacaktı. Olasılıkla tüm hayatı boyunca peşini bırakmayacak bir vicdan azabıyla yaşayıp duracaktı... Ardından Sachiko’nun içini tekrar büyük bir suçluluk duygusu kapladı. Yitirdikleri o ceninin hiçbir şekilde kefareti mümkün olmayacak günahına girdiği için nedametler getirirken hemen ardından gözyaşlarının yeniden akmaya başladığım fark etti.</p>

  <p>Jinba Hanım’a gelince; iş defalarca ertelendiği için artık birinin bizzat kalkıp gidip durumu haber vermesi uygun olurdu. Ancak Teinosuke, Jinba Hanım’la hiç tanışmamıştı. Şimdiye kadarki görüşmelere de zaten hep Jinba Hanım aracılık etmiş, eşi Jinba Bey ortalara çıkmamıştı. Bundan dolayı Teinosuke kendi doğrudan gidip konuşmak yerine ayın altısının akşamı, Jinba Hanım’a Sachiko’nun adına yazılı olarak durumu iletti. Tekrar ertelemek zorunda olmaları arz etmesi zor bir durumdu ancak ne yazık ki Sachiko şiddetli bir soğuk algınlığı geçiriyordu ateşi vardı. Bu nedenle çok utanarak rica ediyorlardı ama ayın sekizi diye sözleştikleri görüşmelerini daha sonraki bir güne almaları mümkün müydü? Herhangi bir yanlış anlaşılmaya mahal vermemek için özellikle eklemek istiyordu ki, durum sadece buydu ardında başka hiçbir sebep yoktu. Sonuçta soğuk algınlığıydı bu, bir haftada geçeceğine inanıyordu. Böyle yazarak acele postayla gönderdi. Diğer tarafın bu mektup hakkında ne düşündüğünü bilmiyorlardı. Ayın yedisi akşamı Jinba Hanım aniden çıkıp geldi. Bir yandan geçmiş olsun dileklerini iletirken, mümkünse evin hanımıyla görüşmek istediğini söyleyince, hasta odasına davet edildi. Sachiko’nun Jinba Hanım’ı odaya davet etmesinin bir sebebi de kendisinin sahiden yatakta olduğunu öğrenirse talibin de içi rahat eder, durumu anlar diye düşünmesindendi. Halinden anlayacak eski arkadaşının yüzünü görünce kendisini ona iyice yakın hissetti, hastalığının aslı astarının ne olduğunu anlatma isteğini tutamadı içinde: “Tam hayırlı bir işin öncesiydi. Mektupta öyle yazdık ama senden saklayacak değilim,” diye başlayıp ayın beşinin gecesi olanları anlattı, içindeki acıyı bir parça paylaştı. “Tüm bunları bir tek sana açıyorum. Sen talibe uygun bir şeyler bulur, söylersin. Durum gerçekten gördüğün gibi işte. Lütfen kendisine söyle aklından başka bir şey geçirmesin. Hem doktor durumumun giderek iyiye gittiğini, bir haftaya kadar ayağa kalkacağımı söylüyor. Bunu da düşünerek günü tekrar belirleyelim,” diye konuştu. Bu sözlerin üzerine Jinba Hanım, “Vah vah, beyin de çok üzülmüştür” diyecek oldu ama bunları der demez Sachiko’nun gözlerinin dolduğunu görünce telaşla konuyu değiştirerek, “Bir hafta kâfiyse ayın on beşi uygun olur mu?” diye sordu. Sabah acele postayla eline ulaşan mektubu alır almaz taliple görüşmüştü. Ayın on sekizi ile yirmi dördü arası olmazdı. O günler Higan Kutlamalarına<a id="k27" href="../Text/dipnotlar.xhtml#a27"><sup>[27]</sup></a> denk geliyordu. İşte o tarihleri çıkarınca aynı on beşinden başka uğurlu bir gün kalmıyordu. Eğer o gün olmazsa bir sonraki aya bırakmak gerekiyordu. Daha bir hafta vardı hem. Ayın on beşinde yapmaları mümkün müydü? İşin aslı Hamada Bey de aynı şeyi istiyordu. Bunları duyan Sachiko daha fazlasını istemenin bencillik olacağını düşündü. Hem doktor da öyle demişti. Kendini biraz zorlayıp gidebilirdi. Böylece Sachiko eşine bile danışmadan söyleneni kabul ederek Jinba Hanım’ı gönderdi.</p>

  <p>Sonraki günlerde iyileşmeye devam etti; fakat ayın on dördü gelmiş olduğu halde kendini hâlâ güçsüz hissediyor, arada bir uzanıp kalkıyordu. Kanaması azalmış olsa da devam ediyordu. Teinosuke en başından beri, “Böyle bir söz verdin ama o zamana kadar iyileşebilecek misin?” diye endişe edip duruyordu.</p>

  <p>O önemli günde hani bir kaza falan olur da üstü başı batarsa hiç uygun olmazdı. İyi ki Jinba Hanım olanları biliyordu. Kendisine durumu anlatmayı, Sachiko’nun o günkü yemeğe katılmamasının, Teinosuke’nin bir başına Yukiko’ya eşlik etmesinin nasıl olacağını da düşündüler. Ancak Teinosuke diğer taraftan kimseyi tanımadığından iki tarafı birbiriyle tanıştıracak uygun kişi bulunmuyordu. Yukiko da ablasının durumuna üzülüyordu. “Benim yüzümden kendini zorlama lütfen. Bir kez daha ertelenmesi için konuşalım. Eğer olur da bu yüzden işler bozulacak olursa kısmet bu kadarmış deyip vazgeçerim. Tam böyle bir zamanda böyle bir şeyin çıkması bile belki bu işin hayırlı olmamasındadır,” dedi. Sachiko, Yukiko’nun bu söylediklerini duyunca tüm bu süre boyunca kendi derdinden kardeşinin halini unuttuğunu fark etti. İçi merhametle doldu. Şimdiye kadar defalarca kardeşinin görücü meselesinde hep bir sorun çıkıp durmuş, işler bir türlü yolunda gitmemişti. Yine öyle olacak diye düşünmek aptalcaydı belki. Önce ablasının çocuğunun soğuk algınlığı, ardından tam her şey yoluna girdi diye düşünürken bu düşük... böyle talihsiz olaylara denk gelip durması... Sachiko kız kardeşinin, ucu kendilerine ulaşacak kadar talihsiz olmasına kederlenmeden edemiyordu. İşin tuhafı sanki kız kardeşi durumu hiç önemsemiyor gibi görünüyordu. Onun bu halini görmek bile içindeki merhamet duygusunu iyice kabartıyordu.</p>

  <p>Ayın on dördü geldiğinde, sabah Teinosuke işe giderken karısının yemeğe katılmaması taraftarıydı. Sachiko’ysa ne olursa olsun katılmak istediğini söylüyordu. Ne yapacaklarına karar vermemişlerdi. Saat üç sıralarında Jinba Hanım’dan telefon geldi. “Görüştüğümüzden beri nasıl oldun?” diye sorduğunda, hiç düşünmeden ağzından, “Eh epeyce iyiyim,” cevabı çıkıverdi. “Öyleyse yarın uygun değil mi?” diye sordu Jinba Hanım fırsatını bulmuş gibi. “Yarın saat beşte, Oriental Hotel’in lobisinde. Nomura Bey böyle istemişti. Öyle yapalım. Önce otelde buluşup bir çay içmeyi, sonra yemek için başka bir yere geçmeyi düşünüyor. Daha nereye gideceğimize karar vermemiş. ‘Hani görücü işi için toplanılsa da, henüz resmî bir şey yok, zaten az kişiyiz. Yarın otelde buluştuktan sonra her birlikte konuşur gideceğimiz yere karar veririz,’ dedi. Nomura Bey tek başına gelecek, onunla birlikte biz karıkoca ikimiz, Hamada Bey’in yerine orada olacağız. Siz de üç kişi olacaksınız. Toplam altı kişi yani.” Sachiko bunları duydukça iyiden iyiye gitmeye karar vermişti. Jinba Hanım, “Öyleyse bu şekilde uygun değil mi?” diye emin olmak için sorunca, “Şey...” diyerek araya girdi. “Aslında neredeyse iyileştim ancak tüm bunlar olduğundan beri ilk defa dışarı çıkacağım. Kanamam tamamen durmadı. Rica etmeye çok çekiniyorum ama sen anlarsın halimi. Mümkünse çok yürümek zorunda kalacağım bir yere gitmeyelim. Hani yakın bir mesafeye gitsek bile araba tutalım. Bir tek bu. Başka bir mâni yok,” diyerek arkadaşını bu konuda sıkı sıkı tembihledi.</p>

  <p>Bu telefon geldiği sırada Yukiko, ertesi gün için saçını yaptırmaya Itani Hanım’ın dükkânına gitmişti, evde yoktu. Dönüp geldiğinde neler konuştuklarını öğrenince bir şeyin dışında her şeyi kabul eder göründü. Oriental Hotel’de buluşulacak olmasına sıcak bakmıyordu. Bir önceki sefer Segoshi Bey’le görücü için Oriental Hotel’de buluşmuşlardı. Yine aynı yerde görücüye çıkmak hani uğursuzluk getirir diye düşünmeyi bir kenara bırakacak olsa bile, orada çalışanların, “Aa yine aynı kız tekrar görücüye çıkıyor,” diye kendisine bakmalarını istemiyordu. Sachiko, Jinba Hanım buluşacakları yeri kendine ilk söylediğinde kardeşinin karşı çıkabileceği aklına gelmişti zaten. Üstüne Yukiko böyle söyleyince onu ikna etmenin zor olacağını bildiğinden kocasının çalışma odasından Jinba Hanım’ı aradı. Durumu olduğu gibi anlatıp Oriental Hotel yerine başka bir yer seçmelerini istedi. İki saat sonra Jinba Hanım’dan telefon geldi. Nomura Bey’le konuşmuşlardı. Oriental Hotel yerine, uygun başka bir yer akıllarına gelmemişti şimdilik. Öyleyse doğrudan restoranda buluşmak en iyisiydi. Nereye gideceklerine kendi başlarına karar verip de bir mâni çıkarsa iyi olmazdı. Acaba Sachiko’lara uygun bir yer var mı diye sormak için aramıştı. Hani kendilerine kalacak olsa sadece buluşmak için gidileceğinden Yukiko’yu ikna edip Oriental Hotel’de buluşabilirlerse en uygunu olacaktı. Böyle yapmak mümkün değil miydi acaba? O kadar kafaya takılacak bir şey değildi bu... Jinba Hanım bunları söyledi.</p>

  <p>Sachiko eve dönen kocasına da danıştı. Sonuçta Yukiko’nun hislerine saygı göstermenin iyi olacağına karar verdiler. “Israrımız için çok özür diliyoruz ama...” diyerek diğer taraftan anlayış göstermelerini istediler. “Madem öyle iyice bir düşünüp yarın tekrar konuşalım,” cevabıyla telefonu kapattılar. On beşi sabahı yine telefon geldi. Jinba Hanım, “Tor Hotel uygun mu?” diye sordu. Böylece sorun halledilmiş oldu.</p>


  <h2 id="sigil_toc_id_27">Yirmi sekizinci bölüm</h2>

  <p>Sözleştikleri gün geldiğinde, baharın müjdecisi sayılan Omizudori Festivali sona ermişti ama hava çok soğuktu. Rüzgâr yoktu gerçi, yine de kar havası kendini hissettiriyordu. Teinosuke sabah kalktığında ilk sorduğu şey, “Kanaman durdu mu?” oldu. Öğleden sonra eve erken döndü; tekrar karısına durumunu sordu. “Eğer kendini iyi hissetmiyorsan hâlâ haber gönderebiliriz. Bugün ben tek başıma eşlik ederim,” deyip durdu. Sachiko her seferinde daha iyi olduğunu, kanamasının azaldığını söyledi ama aslında dün öğleden beri defalarca telefona kalkmıştı. İstirahat edememiş olması ona dokunmuş olmalıydı ki bugün kanaması artmıştı. Epeydir banyoya giremediğinden hiç olmazsa yüzünü boynunu silmek için aynanın önüne oturunca, ne kadar kan kaybettiğinin yüzünün renginden bile anlaşıldığını fark etti. Itani Hanım’ın kız kardeşinin görücüye çıkacağı gün kendisinden mümkün olduğunca yaşlı görünmesini isteyişini hatırladı. Böyle olması tam denk geldi, diye düşünmeden edemedi.</p>

  <p class="bosluk"/>

  <p>Otelin girişinde onları Jinba Hanım bekliyordu. Aralarına Yukiko’yla gelen karıkocayı görür görmez yanlarına geldi.</p>

  <p>Bir yandan, “Sachiko’cuğum, beni eşinle tanıştırsana,” derken, bir yandan da biraz ötedeki kocasına “buraya gel” anlamında işaret ediyordu. Jinba Hanım’ın kocası Sentarō hemen yanlarına gelip onları selamladı.</p>

  <p>“Tanıştığımıza çok memnun oldum,” dedi.</p>

  <p>“Ne demek... Asıl biz teşekkür ederiz... Bizzat kendisi bu hayırlı iş için vesile oldu. Hem bugün için de bir sürü istirhamımız oldu kendisinden. Ne kadar teşekkür etsek azdır.” Beyler standart dil olan Tokyo lehçesiyle selâmlaşmışlardı.</p>

  <p>“Şey, Sachiko’cuğum...” dedi Jinba Hanım kısık sesle. “Şuradaki Nomura Bey. Kendisini tanıştıracağım. Ancak ben de kendisini sadece birkaç kez Hamada Bey’in yanında gördüm. Çok iyi tanımıyorum. Biraz tuhaf bir durum oldu... Kendisiyle ilgili hiçbir şey bilmiyorum. Bilmek istediğiniz her şeyi siz kendisine doğrudan sorarsınız, olur mu?” Arkadaşıyla Osaka lehçesiyle konuşmuştu.</p>

  <p>Eşinin konuşmasının bitmesini bekleyen Jinba Bey, ardından hafifçe eğilerek, “Buyurun, yerimize geçelim,” diyerek tek eliyle yolu gösterdi.</p>

  <p>Sachiko’lar, daha Jinba Hanım tanıştırmadan lobide bir koltukta tek başına oturan beyin, Nomura olduğunu anladılar. Yüzünü, kendilerine gönderilmiş olan resimden hatırlıyorlardı. Talip, içmekte olduğu sigarayı ivedi hareketlerle birkaç kez kül tablasına bastırıp söndürdükten sonra ayağa kalktı. Düşündüklerinden daha güçlü, sağlam bir vücut yapısı vardı. Yine de Sachiko’nun tahmin ettiği gibi fotoğraftakinden daha yaşlı, biraz tohuma kaçmış görünüyordu. Resimden vücut yapısı anlaşılmıyordu elbette. Karşılarında duran adamın yarısından çoğuna ak düşmüş cılız saçları tarak değmemiş gibi kıvrık kıvrık ve kirli görünüyordu. Yüzünde çok kırışık vardı. Nereden bakarsan bak elli dört-elli beş yaşlarında gibiydi. Aslında Teinosuke’den iki yaş fazla olmasına karşın, on yaş daha büyük görünüyordu. Yukiko’ysa kendi yaşından yedi-sekiz yaş daha genç, hani olmadı taş çatlasa yirmi dört-yirmi beş yaşlarında gösteriyordu. Böyle olunca yan yana sanki baba kız gibi duruyorlardı. Sachiko, kardeşini böyle bir yere sürükleyip getirmekle bile ona karşı çok büyük bir haksızlık etmiş gibi hissediyordu. İki taraf da birbiriyle tanışmayı bitirince oturup çay içerek konuşmaya başladılar. Ancak sohbet tutuk tutuk ilerliyor, arada hepsinin suspus oldukları oluyordu. Bunun bir sebebi Nomura’nın biraz mesafeli biri olmasıydı. Diğer yandan kendisini temsilen oradan bulunan karıkoca Jinba’ların ona karşı ezilip büzülerek davranmaları da ortamı iyice germişti. Jinba Bey için karşısındaki minnet borcu duyduğu Hamada Bey’in kuzeniydi. Tamam, böyle davranmaları doğaldı belki. Yine de yaptıkları biraz yağcılık gibi görünüyordu. Teinosuke’ler her zaman bu tür durumlarda ortamı bozmamak için biraz diplomatik davranmaya dikkat ederlerdi. Ancak bugün Sachiko henüz havaya girememişti. Teinosuke de eşinin durumundan etkilenerek biraz içine kapanmıştı.</p>

  <p>“Nomura Bey, Ziraat ve Ormancılık Dairesi’ndeki işiniz nedir acaba?”</p>

  <p>Bu soru sayesinde yavaş yavaş konu açıldı. İşi Hyōgo’daki okyanus alabalığı üretimi yönetim ve denetimiymiş. “Hyōgo’daki en iyi balık nerede yetişiyor,” diye sorduklarında, Tatsuno ve Takino’dakilerin en iyileri olduğunu öğrendiler. Konular böyle ardı arkasına açılıp giderken, Jinba Hanım Sachiko’yu, “Biraz bakar mısın?” diye bir köşeye çekti. Ayaküstü konuştular. Ardından Nomura’nın yanına döndü, fısıldaşarak onunla da bir şeyler konuştular. Sonra telefon kabinine gitti. Koşuşturup durdu. Jinba Hanım geri döndüğünde, o arada yerine oturmuş olan Sachiko, Teinosuke’ye, “Biraz gelsene,” diyerek ayağa kalktı, yürümeye başladı.</p>

  <p>“Ne oldu?”</p>

  <p>“Şey... akşam yemeği meselesi. Yamate’deki Pekin-rō adlı Çin restoranını biliyor musun?”</p>

  <p>“Yok, bilmiyorum.”</p>

  <p>“Nomura Bey’in hep gittiği bir yermiş. Oraya gidelim diyormuş. Çin restoranı olması fark etmiyor da, bugün sandalyede oturmak benim için çok rahat olmaz. Diz çökerek oturabileceğimiz Japon tarzı bir restorana gitsek, dedim. Çinli birinin restoranıymış ama Japon tarzı bölümleri varmış. Jinba Hanım şimdi telefonda o bölümden yer ayırttı. Olur değil mi?” Karıkoca aralarında her zamanki gibi Osaka lehçesiyle konuşuyorlardı.</p>

  <p>“Sen rahat edeceksen, benim için neresi olursa fark etmez. O kadar oturup kalkarak yorma kendini, biraz dur durduğun yerde.”</p>

  <p>“Öyle de, beni çağırdı ne yapayım?”</p>

  <p>Sachiko ardından lavaboya gitti. Yirmi dakika kadar ortadan kayboldu. Sonunda geldiğinde yüzü iyice sararmıştı. Hemen ardından Jinba Hanım tekrar, “Biraz gelir misin?” diye seslenince, Teinosuke dayanamadı, karısına, “Dur, ben gideyim,” diyerek kalkıp kendisi gitti.</p>

  <p>“Affedersiniz, hâlâ kendini toparlayamadı... Bana söyleseniz olur mu?”</p>

  <p>“Aa, öyle mi efendim. İki araba bekliyor. Birine Nomura Beyle Yukiko Hanım ve ben bineyim, diğerine eşinizle siz, bir de benim eşim binsin diye düşündük ama... Siz bu konuda ne dersiniz?” Aralarında Tokyo lehçesiyle konuşuyorlardı.</p>

  <p>“Hımm, Nomura Bey’in arzusu mu acaba?”</p>

  <p>“Yok öyle değil. Sadece böyle yapsak daha uygun olmaz mı, diye düşündük.”</p>

  <p>“Yaa..” dedi Teinosuke.</p>

  <p>Elinde olmadan içini dolduran hoşnutsuzluğun, yüzüne yansımamasına çalışıyordu. Bugün Sachiko tüm rahatsızlığına rağmen, üstelik böyle bir badire atlatıyorken aralarına katılmıştı. Zaten dünden beri tüm görüşmeleri o yapmıştı. Önceden durumu kendilerine çıtlatmışlardı. Buna rağmen Jinba’lar yarım ağızla olsun geçmiş olsun dememiş, durumu anladıklarını gösteren bir kelime sarf etmemişlerdi. Teinosuke’nin en çok rahatsız olduğu şey de buydu. Jinba’lar belki, böyle önemli bir günde uğursuzluk getirmesin diye özellikle dillendirmiyorlardı, bilemezdi tabii. Öyle olsa bile gizliden gizliye de olsa Sachiko’yu düşünüp özen gösterebilirlerdi. Ama çok düşüncesizce davranıyorlardı. Belki böyle düşünmekle bencillik ediyordu. Jinba’lar içten içe, şimdiye kadar defalarca ertelenip durmuş bir şey, bugün yapılıyorsa o kadarcık fedakârlık etmek gerektiğini düşünüyorlardı olasılıkla. Gerçekten bu, herkesten önce kendi kız kardeşleri içindi. Jinba’lar her şeyi nezaketle yapıyorlardı. Onların açısından ablası, kız kardeşi için tüm bu haline rağmen fedakârlık edip dayanıyor gibi algılanıyordu herhalde. Kendilerinin bundan minnet duyması beklenemezdi ya! Herhalde böyle düşünüyorlardı. Teinosuke’nin kendi kuruntusu muydu bilmiyordu ama belki Jinba’lar da, Itani Hanımla aynı şeyi düşünüyorlardı. Ne de olsa evde kalmış kız kardeşlerine yardım ediyorlardı. Herhalde onlara göre, asıl Sachiko’ların kendilerine şükran duyması gerekiyordu. Teinosuke’ye böyle geliyordu. Sachiko’nun anlattığına bakılırsa Jinba Bey’in, Kansai Tren Hattı Elektrik İdare Bölüm Başkanı Jōkichi Hamada’ya minnet borcu vardı. Ona sadakatini göstermek için Nomura’nın işiyle bu kadar ilgileniyor, diğer şeyler aklına gelmiyor olabilirdi. Bu en akla yatkın olan açıklamaydı. Nomura ile Yukiko’yu aynı arabaya bindirmek Jinba Hanım’ın işgüzarlığı mıydı, Nomura’nın fikri miydi, belli değildi. Hangisi olursa olsun bu durumu sağduyudan yoksun buluyor, kendini biraz aptal yerine konmuş gibi hissediyordu.</p>

  <p>“Ne dersiniz acaba? Eğer Yukiko Hanım karşı çıkmazsa. ..” Jinba Hanım tekrar sormuştu.</p>

  <p>Yukiko’nun huyu belli, ağzından hayır sözü çıkmayacaktır. Ama eğer aralarında anlaşırlarsa zaten bundan sonra bu tür fırsatlar olacaktır.”</p>

  <p>Yaa... derken, Jinba Hanım sonunda Teinosuke’nin halini fark etti. Yüzü belli belirsiz asıldı, zoraki bir gülümsemeyle baktı.</p>

  <p>“Ayrıca böyle yaparsak, Yukiko iyice utanıp sıkılıp daha içine kapanacaktır. Yani kötü tesir edeceğini düşünüyorum...”</p>

  <p>Aa, öyle mi... Yok, sadece aklımdan öyle geçmişti. Size bir danışayım dedim. Öyleyse tamam efendim...”</p>

  <p>Teinosuke’nin canını sıkan bir tek bu değildi. Pekin-rō, tren hattının Motomachi İstasyonu’nun dağ tarafında, tepelik bir yerdeydi. “Acaba araba kapısına kadar gidebiliyor mu?” diye her ihtimale karşı sorunca, “Tabii ki, lütfen merak buyurmayınız,” cevabı geldi. Ancak gittiklerinde gördüler ki, tamam, araba gerçekten kapıya kadar gidiyordu gitmesine de sonrası zor olmuştu. Restoran Motomachi’den Kobe İstasyonu’na giden demiryolu köprüsünün kuzeyindeki yola bakıyordu. Girişine kadar oldukça dik bir taş merdiven çıkmaları gerekmiş, ardından restoranın ikinci katına çıkmak durumunda kalmışlardı. Sachiko, Teinosuke’nin desteğiyle diğerlerinin arkasından yavaş yavaş çıktı. İkinci kata vardıklarında, ayakta manzarayı seyreden Nomura, durumlarına hiç dikkat etmeden, “Makioka Bey, nasıl buldunuz? Harika bir manzarası var öyle değil mi?” dedi aşırı keyifli bir sesle. Bunun üzerine yanında duran Jinba da, “Sahiden, çok iyi bir yer bulmuşsunuz efendim,” diye onayladı.</p>

  <p>“Buradan limana baktığınızda, sanki Nagazaki’ye gitmişsiniz gibi, egzotik bir yerdeymişsiniz hissi veriyor değil mi?” Tokyo lehçesiyle konuşuyorlardı.</p>

  <p>“Sahiden öyle. Gerçekten Nagazaki’yi hatırlatıyor.”</p>

  <p>“Bendeniz, Nanking’deki Çin restoranına sıkça giderim ancak, Kobe’de böyle bir yer olduğunu hiç bilmiyordum efendim.”</p>

  <p>“Burası çalıştığımız yere yakın. Sık sık geliriz. Yemekleri de güzel.”</p>

  <p>“Evet, öyle... Egzotik deyince, bu bina da Çin’deki bir liman kentinden çıkmış gibi, öyle değil mi efendim? Gerçi bilirsiniz, Çinlilerin restoranları genelde zevksiz olur ama burada tırabzanlar olsun, sürgülü kapıların üzerindeki oyma süsler olsun, iç dekorasyon olsun, her şeyin kendine has bir havası var.”</p>

  <p>“Limanda savaş gemisine benzer bir şey var galiba, değil mi efendim?”</p>

  <p>Sachiko yapılacak bir şey olmadığından kendini zorlayarak konuşmaya katıldı. O da Tokyo lehçesiyle konuşuyordu: “Aa, hangi ülkenin gemisi acaba efendim?”</p>

  <p>Bu sırada ayarlamaları yapmak için aşağıya danışmaya inmiş olan Jinba Hanım ne yapacağını bilemez bir yüz ifadesiyle telaşla geldi.</p>

  <p>“Sachiko’cuğum, nasıl özür dilesem bilemiyorum. Burayı Japon tarzı bölümü olduğu için seçmiştik ya. Biraz önce telefon ettiğimde, ‘Tamam efendim o bölümden yerinizi ayırıyorum,’ demişlerdi ama burada çalışanların hepsi Çinli ya, tekrar tekrar sormuştum ama anlaşılan söylediğim şeyi anlamamışlar...” Arkadaşıyla Osaka lehçesiyle konuşmuştu.</p>

  <p>Teinosuke ikinci kata geldikleri andan itibaren, buraya bakan Çin tarzı bölümde bir yerin hazır edildiğini görmüş, tuhafına gitmişti. Çalışanların hatasıysa Jinba Hanım’ı bunun için suçlamanın âlemi yoktu. Yine de telefonda dediğini doğru dürüst anlamayan Çinli biri çıkmışsa daha dikkatli olması gerekirdi. Demek Sachiko’nun durumuna o kadar ehemmiyet vermiyordu! Böyle düşünmeden edememişti Teinosuke. Üstelik Jinba Bey de, Nomura Bey de verilen sözü yerine getirememiş olmaktan ötürü tek bir özür sözü etmeden, manzaranın güzelliğine övgüler düzüp duruyorlardı.</p>

  <p>“Böyle yapalım mı? Dayanabilecek misin?” Jinba Hanım, Sachiko’nun karşı çıkmasına mâni olacak şekilde elini iki elinin arasına alarak bir şey isteyen çocuk edasıyla böyle dedi.</p>

  <p>“Olur, olur. Bu hazırladıkları da çok güzel bir yer öyle değil mi?” Osaka lehçesiyle cevap veren Sachiko, kendisinden çok kocasının halinden endişe ettiğinden ona dönerek, “Baksana, buraya mutlaka Etsuko ve Koisan’ı da getiririz değil mi?” dedi.</p>

  <p>Teinosuke asık bir yüzle, “Hı hı. Limandaki gemiler de gözüküyor. Etsuko mutlu olur herhalde,” diye cevap verdi.</p>

  <p>Nomura ve Yukiko’nun karşılıklı oturacağı şekilde yuvarlak masanın çevresine yerleştiklerinde, Japon içkisi <i>sake,</i> Çin içkisi <i>shao-xing</i> ve mezeler eşliğinde akşam yemeğine başladılar. Jinba Bey, önceki günün gazetesinde bahsedilen Avusturya’nın ilhakı meselesini açınca, Avusturya şansölyesi Schuschnigg’in başbakanlıktan düşüşü, Führer Hitler’in Viyana’ya girişinden konuşmaya başladılar. Makioka’lar zaman zaman neredeyse ağızlarına kilit vurulmuş dense yeri olacak kadar suspus oturuyorlardı. Sohbet sadece Jinba ve Nomura arasında devam ediyor gibiydi. Sachiko elinden geldiğince hiçbir şey belli etmemeye çalışıyordu. Tor Hotel’de bir kez, buraya geldikten sonra yemek başlamadan önce bir kez olmak üzere, iki kez kontrol etmişti. Bu akşam evden çıktıktan sonra kanaması iyice artmıştı. Bir anda hasta yatağından kalkması yüzünden olmalıydı. Tam da düşündüğü gibi alışkın olduğu şekilde diz çöküp yemek yerine, Batı tarzı bu masada, yerden yüksek, sert sandalyelerde oturmak rahatsızlık vericiydi. Hele onun durumunda biri için hiç uygun değildi. Hani bir kaza olacak, üstü başı batacak diye endişe de eklenince zaman zaman iyice rahatsız oluyor, ne yapacağını bilemiyordu. Teinosuke ise düşündükçe içten içe iyice sinirleniyordu. Ancak karısının elinden geldiğince duruma katlanmaya çalışan halini gördükçe, kendisi ortama katılmazsa karısına daha çok iş düşeceğini fark etmişti. İçkiden de kuvvet alarak en azından sohbet kesintiye uğramasın diye gayret ediyordu.</p>

  <p>Sofra adabına uygun olarak masadakilere içki sunan Jinba Hanım, beylere içki vermeyi bitirdikten sonra, “Ah Sachiko’cuğum sen de biraz alırsın değil mi?” diyerek elinde <i>sake</i> şişesiyle Sachiko’ya yöneldi.</p>

  <p>“Ben bugün içmesem iyi olur. Yukiko’cuğum sen biraz ister misin?”</p>

  <p>“Yukiko Hanım, buyurun.”</p>

  <p>“Şey ben bunu içeyim,” dedi Yukiko, içinde kaya şekeri olan <i>shao-xing</i> içkisinden bir yudum alır gibi yaparak.</p>

  <p>Ablası ve eniştesi havaya girip ortama dahil olamamıştı. Bir de üstüne Nomura’nın tam karşısında sürekli kendisine bakıp durması eklenince iyiden iyiye utanıp sıkılmıştı. Bakışlarını yere indiren Yukiko sıkıntıdan ezilip büzüldükçe, zaten ufak tefek olan vücudu, sanki daha da ufalmış, Japon kâğıt bebekleri gibi olmuştu. Diğer yandan içkinin etkisiyle Nomura iyice açılmıştı. Yukiko gibi bir hanımı tam karşısında görmenin heyecanı da vardı bunda tabii. Jōkichi Hamada’nın akrabası olmasının onun için övünç kaynağı olduğu her halinden anlaşılıyor, Hamada ismini dilinden düşürmüyordu. Jinba Bey de, ondan bahsederken sürekli olarak, “Müdür bey, müdür bey,” deyip durmuştu. Bunun ardında Hamada Bey’in, kuzeni Nomura’yı nasıl himaye ettiğini kendilerine ima etme çabası olmalıydı. Teinosuke’yi en çok şaşırtansa, Nomura’nın kendileri hakkında her şeyi iyice araştırıp soruşturmuş olmasıydı. Yukiko’yu, merhum babalarını, büyük ablasıyla eniştesini, Taeko’nun gazeteye çıkma meselesini, Makioka’larla ilgili her bir şeyi iyice öğrenmişti. “Eğer aklınızda bir şey varsa lütfen sorun,” dediklerinde, bir sürü tafsilatlı soru sordu. Bu sorulardan ve verdiği cevaplardan Yukiko’yu iyiden iyiye soruşturduğunu anladılar. Olasılıkla işe Hamada Bey’in eli değmişti. Nomura’nın söylediklerinden, Itani’nin güzellik salonuna, Doktor Kushida’ya, Madam Tsukamoto’ya, eski piyano hocasına birilerini yollayıp soruşturduğu aşikârdı. Segoshi işinin neden bozulduğundan, Yukiko’nun Osaka’da çektirdiği röntgene kadar her şeyi bilmesinin sebebi Itani’den başkası olamazdı. Itani bir ara Sachiko’ya, birilerinin küçükhanımı sorduklarını, kendisinin de uygun bir şekilde cevap verdiğini söylemişti zaten. Yukiko’nun başının belası gözünün kenarındaki leke, Tokyo’dan döndüğünden beri hiç çıkmamıştı. Sachiko’nun o konuda içi biraz rahattı. Yok canım Itani o konuya kadar konuşmuş olamaz, diye düşünse bile bu konular açıldığında biraz soğuk terler döktü.</p>

  <p>Tüm bunlara cevap vermek Teinosuke’ye düşmüştü. Konuşmalar sırasında Nomura’nın aşırı asabi mizaçlı biri olduğunu fark etmeye başladı. Söyledikleri gibi kendi kendine konuşma huyu olduğu doğruydu anlaşılan. Ayrıca deminden beri olanlara baktığında Nomura kendilerinin nasıl düşündüklerini hiç önemsemeden bu işin olacağına inanmış görünüyordu. En ufak ayrıntıya kadar didikleyip soruyordu. Tor Hotel’de ilk karşılaştıkları zamanki o mesafeli tavrından eser kalmamıştı. Giderek daha çok havaya girmişti.</p>

  <p>Doğrusunu söylemek gerekirse Teinosuke’ler kalkmak için uygun bir zamanını kolluyor, bir an evvel eve dönmeyi istiyorlardı. Fakat tam dönerlerken bir şey daha çıktı. Osaka’ya dönecek olan Jinba’lar arabayla Makioka’ları Ashiya’ya bırakıp oradan Hankyū trenine bineceklerini söylemişlerdi. Arabaların geldiği haber verilip de çıktıklarında kapıda sadece tek araba olduğunu gördüler. Sonunda Nomura Bey’in evinin yol üzerinde Aotani’de olduğunu, yolu biraz uzatmış olacaklarını söyleyerek birlikte binmeyi önerdiler. Teinosuke, doğrudan şehirlerarası yoldan gitmekle Aotani üzerinden dönmek arasında mesafe olarak epey fark olmasının yanında Aotani yolunun epey kötü ve inişli çıkışlı olduğunu, epey sarsılarak gidildiğini biliyordu. Çaresiz kabul edip yola çıktıklarında ardı ardına gelen bu düşüncesizliklere bir yandan tekrar öfkelenirken, bir yandan da arabanın her ani dönüşünde karısının nasıl olduğundan endişe ediyordu. Fakat üç erkek ön tarafta oturuyorlardı. Her seferinde dönüp arkasına bakamıyordu. Aotani yakınlarına geldiklerinde, Nomura birden, “Birer kahve içmeye buyurmaz mısınız?” deyiverdi. Israrla davet edip olmaz demelerine kulak asmadı. “Evimin kusuruna bakmayın biraz köhnedir ama manzarası Pekin-rō Restoranı’nda gördüğümüz manzarayı geçer. Oturduğunuz yerden bile limanın görülmesi gurur kaynağımdır. Hadi biraz buyurun, benim yaşamımı da görün,” diye ısrarla davet ederken Jinba Hanım da ona katıldı. “Madem kendisi bu kadar ısrar ediyor, hayır demek olmaz,” dedi. “Nomura Bey’in evinde, yanında çalışan yaşlı bir kâhya kadın ile bir kız var, kimseyi rahatsız etmiş olmayız. Bu vesileyle evini görmeniz belki kararınıza yardımcı olur,” diye ısrar etti. Teinosuke, konu doğrudan Yukiko ile ilgili olduğu için onun fikrini almadan ipleri koparacak bir harekette bulunmak istemiyordu. Hem bu konu nasıl sonuçlanırsa sonuçlansın, ileride Jinba’ların yardımının gerekeceği bir durum olabilirdi. Bu nedenlerden hayır diyemiyordu... Tamam bu insanlar sezdirmeye çalıştığı şeyi anlamamış olabilirlerdi. Ama sonuçta yaptıkları sadece nezaket göstermekti o kadar. Üzerine Sachiko da, “Madem öyle, izninizle biraz uğrayalım,” deyince Teinosuke daha fazla hayır diyemedi.</p>

  <p>Burada da Nomura’nın evine gidebilmek için dar, dik ve kötü bir patikadan kırk-elli metre kadar tırmanmaları gerekti. Onların ziyaretine çocuk gibi sevinen Nomura, hemen deniz manzarasının görüldüğü hasır döşeli geleneksel oturma odasının panjurlarını açtırttı. Ardından, “Size çalışma odasını göstereyim,” diyerek tüm evi gezdirdi. Burası tek katlı, sadece altı odası olan gösterişsiz, kiralık bir evdi. Nomura geçmişlerin ruhuna adanan küçük sunağın bulunduğu odaya kadar onları sürükleyip götürerek merhum karısı ve iki çocuğunun resimlerini de gösterdi. Oturma odasına geçtiklerinde Jinba Bey, “Sahiden buranın manzarası harika, tam dediğiniz gibi Pekin-rō’dan daha iyi efendim,” diye hemen övgüler düzmeye başladı. Bu oda yalçın bir kayanın tepesine yakın bir yere yapılmıştı. Balkon tarafına çıkınca insan sanki vücudu boşlukta kalmış da, düşüverecekmiş gibi kötü bir hisse kapılıyordu. Teinosuke’ler böyle bir evde asla yaşayamayacaklarını, kendilerini burada güvende hissedemeyeceklerini düşünmeden edemediler. Kahveleri bitince aceleyle kalkıp dışarıda beklettikleri arabaya bindiler.</p>

  <p>Yola çıktıklarında Jinba Bey, “Nomura Bey bu akşam çok neşeliydi değil mi?” dedi.</p>

  <p>“Sahiden, Nomura Bey’in bu kadar konuştuğunu şimdiye kadar hiç görmemiştim. Genç, güzel bir kızın yanında olmasındadır herhalde,” dedi hanımı da onu destekleyerek. “Baksana Sachiko’cuğum, Nomura Bey’in ne düşündüğünü sormadan bile anlıyorum. İş bir tek sizin kararınıza kaldı. Malı mülkü olmaması elbette kötü, yine de Hamada Bey destek oluyor kendisine. Ne olursa olsun bir güçlük çekmezler. Bu konuda Hamada Bey’den destek sözü alayım mı?”</p>

  <p>“Yok, teşekkür ederiz. Gerçekten size çok zahmetler verdik... Önce bir konuşup aile büyüklerimize danışmalıyız.” Teinosuke resmî bir şekilde konuyu kapatmış oldu. Buna rağmen arabadan inerken Jinba Hanım’a biraz haksızlık ettiğini hissederek, “Bu akşam sizlere çok zahmet verdik,” diyerek iki-üç kez teşekkür etti.</p>


  <h2 id="sigil_toc_id_28">Yirmi dokuzuncu bölüm</h2>

  <p>Jinba Hanım arada onlara düşünmeleri için bir gün verip on yedisi sabahı Ashiya’daki evlerine geldi. Geçen gün kendini çok zorlayan Sachiko’nun hâlâ yatakta olduğunu duyunca yanına çıktı. Yarım saat kadar yatağının yanında oturup konuştuktan sonra kalktı. Özetle Nomura Bey kendisinden rica ettiği için gelmişti. Evi gördükten sonra Nomura Bey’in durumunu tahmin edebilirlerdi. Fakat şu anda tek başına yaşıyordu, o yüzden öyle bir yerdeydi. Evlenince daha doğru düzgün bir yere geçeceklerdi. Eğer Yukiko Hanım kendisiyle evlenirse kalbini ona adamaya hazırdı. Kendisi çok varlıklı olmasa bile Yukiko Hanım’a hiçbir şeyin eksildiğini hissettirmeyecek kadarını yapabilirdi. Jinba Hanım, Hamada Bey’i de ziyaret etmişti. Kendisi, “Nomura’nın kalbi bu yöne kaydıysa işin tamamına ermesi için elimizden geleni yapalım. Evet, malı mülkü yok ama onunla evlenecek kişiye de yazık olmasın, bir şeyler düşüneceğim. Bu konuyu bana bırakın lütfen. Hemen şu anda ne yapabileceğim konusunda bir söz veremiyorum. Fakat başlarında ben olduktan sonra asla zor durumda kalmalarına izin vermem,” demişti. Jinba Hanım ardından, “Eğer bu konumda biri bunları söylüyorsa güvenebilirsiniz, sizce de öyle değil mi? Nomura Bey’in şekli şemali gördüğünüz gibi, dışarıdan biraz ürkütücü görünür. Özünde çok yumuşak kalpli, iyi biridir. Merhume eşine de çok ihtimam gösterirmiş. Göçüp gitmeden önce de hastalığı sırasında elinden gelen bakımı yapmış. Görenin içi parçalanırmış. Böyle şeyler anlatıyorlar hakkında. Bakın siz de gördünüz, geçen akşam eşinin resmi hâlâ orada duruyordu. Tabii çok eksiği var ama bir erkeğin ilgisi ve şefkati bir kadın için en büyük mutluluk. Etraflıca düşünün derim ben. Mümkün olduğunca çabuk cevabınızı bekliyoruz,” dedi.</p>

  <p>Sachiko daha sonraki olası bir ret cevabının da yolunu hazırlayarak, “Yukiko ne olursa olsun bizim dediğimize uyar, orada bir sorun yok. Önemli olan aile büyüklerimizin ne diyeceği, biz sadece onların elçisiyiz biliyorsun. Nomura Bey’in nasıl biri olduğunu onlar soruşturuyorlar,” deyip Jinba Hanım’ın karşısında kötü duruma düşmeyecek şekilde sorumluluğu ablalarına atarak onunla vedalaştı.</p>

  <p>Sachiko henüz bir iyileşme göstermemişti. Sonraki günlerde doktorun tavsiyesine uyarak yataktan çıkmadı. Bu arada Yukiko’nun ne düşündüğünü öğrenme fırsatı bulamadı. Sachiko görücü işinden beş gün kadar sonra bir sabah yattığı odada Yukiko ile baş başa kalmalarını fırsat bilip, “Yukiko’cuğum, talibi nasıl buldun?” diye bir yokladı. Bunun üzerine Yukiko’nun ağzından, “hı”dan başka bir şey çıkmadı.</p>

  <p>Üç gün önce Jinba Hanım ziyaretine geldiğinde konuşulanları anlatarak, “Böyle söylüyorlar ama Yukiko’cuğum, sen çok genç gözüküyorsun, o da çok yaşlı. Bu konuda ne düşünüyorsun?” diye kardeşinin yüzüne dikkatlice bakarak sordu.</p>

  <p>Yukiko, “Öyle olsa bile, benim her dediğimi dinleyecek, hem de istediğimi yapmama izin verecek biri. Ben öyle düşünüyorum,” deyiverdi. Sachiko, “İstediğimi yapmama izin verecek biri,” derken Yukiko’nun ne demek istediğini sormadan biliyordu. Yani istediği zaman buraya gezmeye gelebilecekti. Başka bir yere gelin gitse böyle bir şey çok zordu. Öyle yaşlı birine o kadarcık naz yapmak olurdu, böyle iyi bir tarafı vardı. Bunları demek istemişti olasılıkla. Sırf bu düşünceyle kendisiyle evleniyor olması, onu alacak kişi için kabul edilemezdi belki ama o “amca” için bu bile fark etmezdi, kim bilir. Bir kere gelin giderse o kadar sık çıkıp çıkıp gelemezdi. Yukiko başka türlü konuşmak elinden gelmediği için öyle konuşuyor olmasına rağmen belki de o “amca”nın sevgisinden etkilenip burayı bir süre sonra unuturdu. Bu arada çocukları da olursa tam olurdu. Adamın evlilik çağı geçmiş kız kardeşiyle evlenmek istemesi bir açıdan şükredilecek bir şeydi. En başından hayır demek yazık olurdu. Bunları düşününce, “Sahiden, bir düşünelim o zaman. Sen içinden böyle geçiriyorsan, belki sonu iyi olur.” Ardından kardeşinin düşüncesini anlamaya çalışarak iyice bir nabız yokladığında, Yukiko, “Tamam da bu kadar sıkıştırmak olmaz ki!” diye zoraki bir gülümsemeyle soruyu yarım ağız geçiştirdi. Konu böylece kapanmış oldu.</p>

  <p>Ertesi gün yattığı yerden Tokyo’ya birkaç satır bir şeyler yazarak görücüye çıkıldığı haberini gönderdi. Ancak ablasından bir cevap gelmedi. Sachiko gün dönümünde kutlanan Higan haftasını bir uzanıp bir kalkarak geçirdi. Bir sabah gökyüzü artık bahar gelmiş gibi görünüyordu. Dışarıya, odanın verandasına döşeğini serdi, güneşe uzandı. Bu sırada alt katın verandasından inip çimenlere doğru giden Yukiko’yu gördü. Aklından önce, “Yukiko’cuğum!” diye ona seslenmek geçti. Hemen ardından, Etsuko’yu okula gönderdikten sonra sabahın sakin saatlerinde bahçede biraz kafasını dinlemek istediğini düşünüp cam kapının ardında sessiz kalmayı tercih etti. Yukiko, çiçek tarhının etrafında bir tur attı. Göletin kıyısındaki leylakların ve şipir sarmaşığının dallarına baktı. Sonra evin daha yakınına geldi. Kedileri Suzu’yu kucağına alarak iyice budanmış gardenyaların yanına çömeldi. Sachiko ikinci kattan baktığından kardeşinin kedi okşarken yere eğilmiş başını görebiliyordu sadece. Yüzünde nasıl bir ifade olduğunu göremiyordu ancak yine de kardeşinin içinden geçenleri açık seçik okuyabiliyordu. Yukiko, Tokyo’ya geri çağrılacağı günün uzak olmadığını içten içe biliyor, bahar gelmiş bahçenin son bir kez tadını çıkarıyor, bir anlamda onunla vedalaşmanın hüznünü yaşıyordu. Olasılıkla bu leylakların ve şipirin çiçekleri açtığında burada olabilmek için dualar ediyordu. Henüz Tokyo’dan ablasından “geri dönsün” diye bir haber gelmemişti. Yukiko’nun burada bir gün fazla kalmak isteği ve ne zaman döneceğinden içte içe endişe eden hali dışarıdan bile anlaşılıyordu. Sachiko bu çekingen kız kardeşinin, görünüşünün aksine dışarı çıkıp gezmeyi sevdiğini biliyordu. Kendisi iyileşip ayağa kalkar kalkmaz ya sinemaya ya da bir çay içmek bahanesiyle onu her gün dışarı götürmeyi aklından geçiriyordu. Yukiko bunu bekleyemeden son zamanlarda havanın iyi olduğu günler Taeko’yla birlikte Kobe’ye gidiyor, özel bir sebep olmadan Motomachi’yi şöyle bir dolanıp gelmeden edemiyordu. Taeko’nun Shukgawa’daki atölyesine telefon edip bir yerlerde buluşmaya çağırıyor, buluşacakları yeri kararlaştırdıktan sonra neşeyle çıkıyordu. Görücü meselesi hiç aklında yokmuş gibi görünüyordu.</p>

  <p>Yukiko’nun bu şekilde oradan oraya sürüklediği Taeko arada Sachiko’nun yanına uğruyordu. İşleri o kadar yoğunken öğleden sonraki o kıymetli zamanını bu kadar sık sık ona eşlik ederek harcamak zorunda olmasından yakınarak durumu ablasına çıtlatıyordu. Bir gün çıkıp geldiğinde, “Dün tuhaf bir şey oldu,” diyerek şunları anlattı:</p>

  <p>“Dün akşamüzeri, Yuki Ablamla Motomachi’de dolaşıp Suzuran Şekercisi’nden Batı usulü şekerlemeler alıyorduk. Bir anda telaşlanıp, ‘Ne yapsam Koisan! Burada!’ dedi. ‘Kim burada? Kimden bahsediyorsun?’ diye ne kadar sorarsam sorayım, doğru dürüst cevap vermedi ama heyecandan da yerinde duramadı. ‘Burada! Burada!’ demekten başka da bir şey yapmadı. Önce hiçbir şey anlamadım. Sonra içerideki bölümde kahvesini içmekte olan tanımadığım yaşlı bir beyefendi kalktı, Yuki Ablamın yanına gelip nezaketle selam verdi. ‘Vaktiniz varsa, size bir çay ikram etmek isterim, biraz eşlik etme lütfunu gösterir misiniz?’ dedi. Yuki Ablam iyice telaşlanıp kıpkırmızı kesilerek, ‘Şey... şey...’ diye kekeleyip durdukça, beyefendi, ‘Ne dersiniz?’ diye iki-üç kez tekrar edip bekledi. Ancak sonunda pes etmiş olacak ki, ‘Affedersiniz rahatsız ettim galiba,’ diyerek nazikçe selam verip ayrıldı. Yuki Ablam, ‘Koisan hadi acele edelim, acele edelim,’ diye büyük bir telaşla şekerlemeleri paketlettirip kaçar gibi dışarı çıktı. ‘Kimdi ki o?’ diye sorduğumda, ‘Geçenlerde gittik ya...’ diye cevap verince sonunda görücüye çıktığı Nomura Bey olduğunu anladım.” Taeko bunları anlattıktan sonra devam etti: “Yuki Ablamın o hali hiç olmadı. Uygun bir şekilde hayır deseydi ya! Onun yerine, şey... şey... diye bocalayıp durdu!”</p>

  <p>“Sahiden Yukiko öyle zamanlarda çok fena! Kaç yaşına geldi hâlâ on yedi-on sekiz yaşında genç kız gibi davranıyor.”</p>

  <p>Hazır konusu açılmışken Taeko, Yukiko’dan bu konuda bir şey duydu mu diye bir yoklamak için, “Yukiko, adam hakkında ne düşünüyor, bir şey söyledi mi?” diye sordu. Taeko, “Evlilik işini ablamla sana bırakmış, git dediğiniz yere gidecekmiş de, ‘Çok bencillik ediyorum ama bir tek, o kişi olmasın, benim için ablamdan hayır demesini isteyebilir misin?’ diye sana söylememi istedi,” dedi. Taeko da geçen gün şu Nomura’yı ilk defa görmüştü. Söylediklerinden daha da yaşlı olduğunu görünce çok şaşırmıştı. Tabii ki Yuki Ablasının bu dedecikle evlenmek istememesinden daha doğal bir şey olmadığını düşünmüştü. Ama Yuki Ablasının onu istememesinin nedeni bu değildi galiba. Yuki Ablası adamın dış görünüşüyle ilgili bir şey söylememişti. Daha çok o akşam Aotani’ye, evine, öyle apar topar götürüldüklerinde sunakta merhum karısı ve çocuklarının resimlerini gördüğünde çok rahatsız olduğunu anlatmıştı. Söylediğine göre, evet adamın ikinci eşi olacağını bilerek gelin gidecekti. Ama önceki eşinin ve çocuklarının resmini görmek de insana kendini iyi hissettirecek değildi herhalde değil mi? Şimdi daha evlenmediği için gizlice resimleri oraya koyup ruhlarına dua etmesini anlamıyor değildi; ancak en azından kendisine evini gösterirken görmeyeceği bir yere koyabilirdi. Kendisi o anda adamın, kadın ruhundan anlayan biri olmadığını düşünmüştü, her şeyden çok bu nedenle ona karşı her duygusu başlamadan bitmişti. Durum böyleydi.</p>

  <p>Bundan üç-dört gün sonra Sachiko nihayet ayağa kalktı. Bir gün öğle yemeğinden sonra giyinip, Yukiko’ya, “Öyleyse, Jinba Hanım’ın yanına gidip geliyorum,” dedi.</p>

  <p>“Hı hı.”</p>

  <p>“Söylediklerini, Koisan bana anlattı.”</p>

  <p>“Hıı.”</p>

  <p>Sachiko daha önceden hazırladığı gibi ablasıyla eniştesinin bu işe olur gözüyle bakmadığını söyleyerek, usulüne uygun şekilde demek istediğini söyleyip geldi. Döndüğünde Yukiko’ya, gerekeni konuşup geldiğinden başka bir şey anlatmadı. Yukiko da bir şey sormadı. O olaydan sonra Jinba’lar Çin yılının bitiminde, o gün gittikleri Pekin-rō’nun hesabını bir zarfta gönderdi. “Kusura bakmazsanız, hesabın yarısını ödemenizi rica edeceğiz,” diyorlardı. Sachiko zarfın içine parayı koyup geri gönderdi. Böylece bu görücü işi de burada bitmiş oldu.</p>

  <p>Tüm bunları yazıp bildirdiği halde, Tokyo’dan bir ses seda çıkmadı. Yine de Yukiko geleli neredeyse bir ay olmuştu. Çok uzun kalmasına izin verip de sonrasını düşünmezse Sachiko’nun başı ağrıyabilirdi. “Tekrar gelecek olsan bile en azından bir kez gitsen,” diye hafiften söyledi.</p>

  <p>Nisan’ın 3’ündeki Kız Çocuklar Festivali gününde, her sene Etsuko’nun okuldan arkadaşlarını davet edip küçük bir çay partisi verirlerdi. Bu parti için Yukiko kendi elleriyle turta ve sandviçler hazırlamayı âdet edinmişti. Bunu yapmayı düşündüğü için, “Festival geçsin sonra döneceğim,” deyip duruyordu. Festival bitince, bu sefer, “Üç-dört güne kadar Gion’da kiraz çiçeklerinin gece seyri vakti gelecek,” demeye başladı.</p>

  <p>Etsuko da, “Ablacığım, birlikte çiçek seyrine gidelim sonra dön, tamam mı? O zamana kadar dönmek olmaz! Tamam mı ablacığım?” diye tekrarlayıp durdu. Yukiko’nun kalması için bu sefer en hararetle ısrar eden Teinosuke’ydi. Madem bu zamana kadar kalmıştı, Kyoto’da çiçek seyrine gitmeden dönerse, Yukiko’nun da aklında kalırdı. Hem de her yıl yaptıkları bu ritüelde birinin eksik olması olmazdı! Aslında Teinosuke bunlardan çok başka bir şey düşünüyordu. Karısı yaptığı düşükten beri iyice duygusallaşmıştı. Tam böyle bir zamanda karıkoca baş başa kalırlarsa, kaybettikleri bebeklerinden konuşacaklar, gözyaşlarına boğulup üzüleceklerdi. Hep birlikte çiçek seyrine giderlerse biraz olsun kafası dağılırdı. Aklında bunlar vardı.</p>

  <p>Kyoto’ya ayın dokuzunda cumartesi günü gitmeyi kararlaştırmışlardı. Yukiko o güne kadar dönecek mi, kalacak mı belli değildi. Her zamanki gibi ağırdan alıp durmuştu. Cumartesi sabah geldiğinde kız kardeşleri gibi makyaj odasına gelip üzerine çekidüzen vermeye başladı. Yüzünü bitirince, Tokyo’dan getirdiği bavulunu açtı. En altındaki kimono paketini çıkarıp ipini çözdü. İçinden çiçek seyri için giydiği kıyafet çıktı. Anlaşılan gelirken bunu düşünüp yanına almıştı.</p>

  <p>Yukiko’nun biraz dışarı çıkmasını fırsat bilen Taeko gülerek, “Gördün mü, Yuki Ablam o kimonoyu getirmiş yanında,” dedi. O arada Sachiko’nun arkasına geçmiş kuşağını bağlıyordu.</p>

  <p>“Yukiko hep böyledir. Susup durur. Ne düşündüğünü söylemez!” dedi Sachiko.</p>

  <p>“Bak gör, kocası olunca kendi dediğini yaptıracaktır.”</p>

  <p>Kyoto’da çiçek seyrinin tüm hengâmesinin içinde, oralardan geçen bir bebeği gördükçe karısının gözlerinin dolduğunu fark eden Teinosuke onun bu halinden çok etkilendi. Bu sene karıkoca orada kalıp vakit geçirmekten vazgeçtiler. Pazar akşamı hep birlikte eve döndüler, iki-üç gün sonra da, nisan ayının ortalarında Yukiko, Tokyo’ya gitmek üzere yola çıktı.</p>
</body>
</html>