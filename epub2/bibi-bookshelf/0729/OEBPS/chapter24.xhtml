<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter24">
<div class="html5_section">
				<h1 class="chapter-num">24</h1>
				<h1>Kâbus</h1>
				<p>Yirminci yüzyıl treninde geçirdiğim gecenin öncesinde gözüme uyku girmemişti, bir de üzerine bu tükenmişlik binince deliksiz bir uyku çektim. İlk uyandığımda geceydi. Garthwaite dönmemişti. Saatimi kaybetmiştim ve vakitten haberim yoktu. Gözlerim kapalı yatarken, uzaktan gelen patlamaların tekdüze seslerini işitiyordum hâlâ. Cehennem ateşi dinmek bilmemişti. Sürünerek mağazanın ön taraflarına doğru ilerledim. Devasa yangınlardan yükselen alevlerin gökyüzünden yansıması, caddeyi gündüzmüş gibi aydınlatıyordu. En küçük puntolarla basılmış bir yazıyı bile kolayca okuyabilirdi insan. Birkaç sokak öteden küçük el bombalarının patlama sesleri ve makineli tüfeklerin cayırtıları duyuluyordu. Ve çok uzaklardan ise bir dizi büyük infilak sesleri geliyordu. At örtülerinin arasında geri döndüm ve kıvrılıp tekrar uykuya daldım.</p>
				<p>Tekrar uyandığımda, iç bayıltıcı sarı bir ışık süzülerek üzerime vuruyordu. İkinci günün şafak vaktiydi. Mağazanın ön tarafına doğru sürünerek ilerledim. Yer yer donuk pırıltılar yayan bir duman katmanı gökyüzünü dolduruyordu. Sokağın karşı tarafında yalpalayarak gezinen perişan bir köle vardı. Bir eliyle sıkıca böğrünü tutuyordu ve arkasında kan izleri bırakıyordu. Endişe ve korku dolu gözleriyle dört bir yanı kolaçan ediyordu. Bir an için doğrudan bana bakmaya başladı. Yüzünde yaralı ve avlanmış bir hayvanın donuk ve acınası ifadesi vardı. Beni gördü ama aramızda bir yakınlık, hele de bu adamla bir sempati ve anlayış olması söz konusu değildi elbette; gözle görülür bir biçimde olduğu yerde çökmüş, kendini sürükleyerek hareket ediyordu. Bu dünyada kimse ona yardım edemezdi. Efendilerinin sürdürdüğü büyük köle avındaki kölelerden biriydi. Tek umudu, bir delik bulup sürünerek içine girip bir hayvan gibi saklanmaktı. Yoldan geçen bir ambulansın tiz siren sesiyle irkildi. Ambulanslar, onun gibi insanların layık olduğu bir şey değildi. Acı içerisinde inleyerek bir kapı aralığına attı kendini. Bir dakika sonra tekrar ortaya çıkıp çaresizlik içinde topallayarak yürümeye başladı.</p>
				<p>At örtülerimin arasına geri dönüp bir saat boyunca Garthwaite’in dönmesini bekledim. Başımın ağrısı dinmemişti hâlâ. Hatta tam tersine artıyordu. Sadece irademi zorlayarak gözlerimi açık tutmayı başarıp etrafımdaki cisimlere bakabiliyordum. Ve gözlerimi açıp bakınca dayanılmaz bir acı hissettim. Beynim de zonkluyordu bir yandan. Dermansız ve sersemlemiş bir halde kırık camın içinden geçerek bu korkunç yıkıntıdan, mezbahaya dönmüş bu savaş alanından içgüdüsel bir hisle ve el yordamıyla kaçmanın yolun aradım. Ve ardından bir kâbusun içine sürüklendim. Sonraki saatlerde yaşadıklarım hafızama bir kâbus olarak kazındı. Birçok olay yoğun bir biçimde beynimde odaklanmıştı, fakat hafızamdan silinmeyen bu görüntüler arasında şuursuzca geçen anlar da aklımda kalmış. </p>
				<p>Sokağın köşesinde bir adamın bacaklarına çarpıp tökezlediğimi hatırlıyorum. Bu, saklandığım mağazanın karşısından sürünerek geçen o zavallı, perişan köleydi. Orada, kaldırımın üzerinde uzanmış yatarken, o acınası, eğri büğrü ellerini ne kadar da ayrıntılı bir biçimde hatırlıyorum, elden çok toynak ve pençeye dönmüş, yaşamı boyunca uğraşıp didinmekten çarpılıp şekli bozulmuş, avuç içleri bir parmak kalınlığında nasır tutmuş o eller. Doğrulup toparlanarak yürümeye başladığımda, o yaratığın suratına baktım ve hâlâ hayatta olduğunu gördüm; gözlerinde belli belirsiz bir zekâ pırıltısıyla bana bakıyor ve beni görüyordu. </p>
				<p>Sonra tümüyle bir boşluk ve manasızlık. Hiçbir şey bilmiyordum, görmüyordum ve sadece güvenli bir yer bulmak için sallanıp sendeleyerek yürüdüm. Bir sonraki kâbusumda ölülerle dolu sessiz bir caddede buldum kendimi. Tıpkı, kırlarda amaçsızca dolaşan birinin bir akarsuya denk gelmesi gibi, birdenbire oraya vardım. Ama benim gözlerimi diktiğim bu ırmak akmıyordu. Ölümün dondurup mühürlediği bir ırmaktı bu. Bir kaldırımdan ötekine, tüm zemini kaplayarak öylece uzanmış, sadece sağında solunda öbek öbek toplanmış cesetlerin yüzeyini bozduğu düz, akıntısız bir ırmak. Zavallı, güdülmüş uçurum insanları, avlanmış köleler, sürek avıyla, tuzağa düşürülmüş California tavşanları gibi orada uzanmış yatıyorlardı.<a class="si-noteref epub-type_noteref" href="#f125" id="ref_f125">125</a> Caddenin bir başına bir sonuna baktım. Hiçbir kımıltı, hiçbir ses yoktu. Binalar dinginlik içerisinde, adeta pencerelerinden bakıp aşağıdaki manzarayı seyrediyorlar. Ve yalnızca ama yalnızca bir kez, o ölü ırmağın içinde bir kolun hareket ettiğini gördüm. Yemin ederim, acı içinde kıvranarak kımıldadığını gördüm o kolun. Kolla birlikte, insanın kanını donduran, tarifsiz bir dehşetle suyun içinden bir kafa yükseldi, ağzını oynatarak anlamsız sesler çıkardı ve sonra geriye yatıp bir daha kımıldamadı. </p>
				<p>Her iki yanında sakin binaların yer aldığı bir başka caddeyi ve tekrar uçurum insanlarını gördüğümde yaşadığım ve bilincimin yerine gelmesine yol açan paniği hatırlıyorum. Fakat bu perişan insanları bu kez akan ve yaklaşan bir ırmak içerisinde görmüştüm. Akıntı yavaş hareket ediyordu ve bir yandan iniltiler, feryatlar, küfürler, isterik, çılgın anlamsız geveleme ve sesler yükseliyordu ırmaktan; zira bunlar küçük çocuklar, yaşlılar, zayıf, dermansız, hasta ve umutsuz insanlar, yaşadıkları sefil mahallelerin, gettoların enkazlarıydılar. Şehrin Güney Yakası’ndaki büyük gettonun yanması, bu insanları sokak savaşlarının cehennemî ortamına itmişti ve nereye sürüklenip gittiklerini ve başlarına neler geldiğini asla bilemedim ve öğrenemedim.<a class="si-noteref epub-type_noteref" href="#f126" id="ref_f126">126</a> Askerlerin kovaladığı bir kalabalıktan kaçmak için bir dükkânın camlarını indirip içeriye saklandığımı hayal meyal anımsıyorum. Bir de ıssız bir caddede, bir başından bir sonuna bakıp da tek bir insan göremediğim bir caddede, yanımda bomba patladığını hatırlıyorum. Fakat net olarak hafızamda kalan bir sonraki olay, bir silah patlamasıyla ve bir arabadan bana ateş açan askerin birdenbire farkına varmamla başlıyor. Kurşun beni ıskaladı ve çığlık çığlığa, el kol işaretleriyle parolaları söylemeye başladım. Arabada yaptığım yolculuk epey bulanık bir biçimde hafızamda, ama bu yolculuğa çok berrak ve canlı bir görüntü son veriyor. Yanımda oturan askerin tüfeğinden çıkan patlama sesiyle gözlerimi açtım ve Pell Caddesi’ndeki günlerimden hatırladığım George Milford’u, yavaş yavaş kaldırımın içinde doğru batarken gördüm. Milford kaldırımda batarken asker bir kez daha ateş açtı ve Milford iki büklüm oldu, vücudu savrulup ardından boylu boyunca yere serildi. Asker kıkır kıkır güldü ve araba hızla oradan uzaklaştı.</p>
				<p>Bu olayın ardından, yanı başımda bir aşağı bir yukarı volta atan bir adamın beni derin bir uykudan uyandırdığını hatırlıyorum. Adamın yüzü asık ve gergindi ve ter damlaları alnından burnuna doğru süzülüyordu. Bir eliyle sıkıca göğsünü kavramış, diğer eliyle üzerine bastırıyor ve yürürken üzerinden yere kanlar damlıyordu. Üzerinde Paralı Askerler’in üniforması vardı. Dışarıdan bir yerden, sanki kalın duvarların içinden geçerek patlayan bombaların boğuk gümbürtüleri geliyordu. Bir başka binayla karşılıklı çatışmaların sürdüğü bir binanın içindeydim. </p>
				<p>Yaralı askere pansuman yapmak için içeriye bir cerrah girdi ve saatin öğleden sonra iki olduğunu öğrendim. Başımın ağrısı hâlâ geçmemişti ve cerrah yaptığı işi bırakıp, başımın ağrısını dindirecek, ama içimi karartıp keyfimi kaçıracak güçlü bir ilaç verdi bana. Tekrar uykuya daldım ve sonra bir binanın tepesinde uyandım. Çatışma durmuştu ve ben gökdelenlere yapılan balonlu saldırıyı izliyordum. Biri kolunu belime dolamıştı ve ben de ona yaslanıyordum. Doğal olarak bu insanın Ernest olduğunu düşündüm ve saçlarını, kaşlarını nasıl bu kadar kötü yaktığını merak etmeye başladım. </p>
				<p>O korkunç şehirde tamamen bir tesadüf eseri birbirimizi bulmuştuk. Ernest, New York’tan ayrıldığımı bilmiyordu ve uyuduğum odaya geldiğinde beni görünce ilk anda gözlerine inanamadı. Chicago Komünü’nü kısa bir süre daha yaşadım. Balon saldırısını izledikten sonra Ernest beni binanın merkezine götürdü ve tüm öğleden sonra ve gece boyunca orada uyudum. Üçüncü günü binada geçirdik; dördüncü gün yetkililerden izin koparan ve bir araba ayarlayan Ernest’le birlikte Chicago’yu terk ettik. </p>
				<p>Baş ağrım geçmişti, ama bedenen ve zihnen çok yorgundum. Arabada Ernest’e yaslandım ve kayıtsız bakışlarla askerlerin bizi şehirden çıkarma çabalarını izledim. Sadece tecrit edilmiş bölgelerde de olsa, savaş hâlâ sürüyordu. Bazı bölgeler hâlâ tümüyle yoldaşların kontrolündeydi ve ağır silahlarla donanmış birlikler bu bölgeleri kuşatmıştı. Böylece yoldaşlar tecrit edilmiş yüz kapanın içine kıstırıldılar, kendilerine boyun eğdirme ve bu bölgeleri zapt etme çabaları sürdü. Boyun eğip, teslim olmak ölüm demekti, zira kimsenin gözünün yaşına bakılmıyordu ve yoldaşlar son adamlarına varıncaya dek kahramanca çarpıştılar.<a class="si-noteref epub-type_noteref" href="#f127" id="ref_f127">127</a></p>
				<p>Bu gibi bölgelere yaklaştığımızda, muhafızlar bizi geri çevirip başka yollara yönlendiriyordu. Bir defasında, ilerleyebileceğimiz tek yol, yoldaşların güçlü konumda olduğu iki bölge arasındaki yanmış bir bölgeden geçiyordu. Yolun her iki yanından silahların patırtılarını, bombaların gürlemelerini, savaşın içinden gelen tüm sesleri duyabiliyorduk ve arabayla üzerinde dumanı tüten harabeye dönmüş binaların ve sallanıp yıkılmak üzere olan duvarların arasından geçip ilerliyorduk. Sokaklar çoğu kez moloz ve yıkıntı dağlarıyla kaplıydı, bunların etrafından dolaşmak zorunda kalıyorduk. Bir yıkıntı labirentinin içinde dolaşıp duruyorduk ve yavaş ilerliyorduk. </p>
				<p>Ağıllar, gettolar, fabrikalar ve daha her ne varsa için için yanan harabelere dönmüştü. Sağ tarafımıza doğru, uzaklarda bir yerde, havaya yayılmış ince bir duman bulutu gökyüzünü karartıyordu. Asker şoförümüzün bize söylediğine göre orası Pullman kasabasıydı. Ya da eskiden Pullman kasabasıymış zira tümüyle yakılıp yıkılmıştı. Şoför, çatışmaların üçüncü gününde arabayla buraya sevkiyat yapmıştı. Bize dediğine göre en şiddetli çatışmalardan bazıları Pullman’da meydana gelmiş ve ceset yığınlarından ötürü sokakların çoğu girilmez haldeymiş. </p>
				<p>Ağılların bulunduğu bölgedeki bir binanın yıkık duvarları arasında dönüp dolaşırken yolumuzun üzerindeki bir ölü yığınının önünde durduk. Denizin köpürtüp savurduğu bir dalgadan farksızdı bu yığın. Burada neler olduğu gayet açıktı. Ayaktakımından oluşan kalabalık köşeyi dönüp ilerlerken, çapraz caddede, dik açılarla ve çok yakına mevzilenmiş mitralyözlerle taranıp kıyıma uğramıştı. Ne var ki, felaket askerlerin de yakasını bırakmamıştı. Tesadüfen aralarına bir bomba düşüp infilak etmiş olmalıydı, zira ölü ve yaralıları o deniz dalgası gibi yığını oluştururken duran kalabalıktan geriye kalanlar, son bir yaşama gayretiyle köpürerek savaşan köleler halinde askerlerin üzerine hücum etmişlerdi. Askerler ve kölelerin lime lime olmuş, ezilmiş cesetleri, araba enkazlarının ve parçalanmış silahların etrafında ve üzerinde yatıyordu. </p>
				<p>Ernest arabadan fırladı. Pamuklu bir gömleğin örttüğü omuzları ve kırlaşmış kakülleriyle tanıdık birinin görüntüsüne takılmıştı gözleri. Ernest’in ne yaptığına bakmadım, ancak yanıma gelip oturduktan ve araba hızla yol almaya başladıktan sonra, “O gördüğüm Piskopos Morehouse’du,” dedi. </p>
				<p>Çok geçmeden yeşil kırlara varmıştık, dönüp son bir kez duman dolu gökyüzüne baktım. Uzaklardan cılız bir patlama sesi geldi. Sonra yüzümü Ernest’in göğsüne dayadım ve kaybedilen Dava için sessizce gözyaşı döktüm. Ernest kollarını boynuma dolamış, dokunaklı sevgi sözcükleri söylüyordu.</p>
				<p>“Bu seferlik kaybetmiş olabiliriz canım sevgilim,” dedi, “fakat bu sonsuza dek böyle sürmez. Dersimizi aldık. Dava, yarın yeniden, akıl ve disiplinin verdiği güçle donanmış olarak ayağa kalkacak.”</p>
				<p>Araba bir tren istasyonunda durdu. New York’a giden bir trene binecektik. Peronda beklerken, üç tren yıldırım hızıyla geçti. Batıya, Chicago’ya doğru yol alıyorlardı. Vagonları, üstü başı perişan, vasıfsız işçilerle, uçurum insanlarıyla tıka basa doluydu.</p>
				<p>“Chicago’nun yeniden inşası için topladıkları köleleri götürüyorlar,” dedi Ernest. “Anlayacağın, Chicago’daki tüm köleler katledilmiş.”</p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f125"><a class="si-backref" href="#ref_f125">125</a><span class="si-footnote-text">. O günlerde insan nüfusu o kadar seyrekti ki, vahşi hayvanlar boş alanlara yayılıp baş belası oluyorlardı. California’da tavşanları sürek avıyla tuzağa düşürme âdeti edinilmişti. Herhangi bir günde, belirli bir bölgedeki tüm çiftçiler bir araya toplanıp birbirlerine yaklaşan sıralar halinde kırlara dağılarak binlerce tavşanı önceden hazırlanmış, etrafı çitlerle çevrili bir alana doğru sürerlerdi. Bu alana hapsedilen tavşanları erkekler ve çocuklar sopalarla vura vura öldürürlerdi. </span></div>

						<div class="si-footnote html5_aside epub-type_footnote" id="f126"><a class="si-backref" href="#ref_f126">126</a><span class="si-footnote-text">. Güney Yakası’ndaki getto yangınının bir kaza mı, yoksa Paralı Askerler’in kundaklaması mı olduğu uzun zamandır tartışma konusuydu; fakat artık gettonun, komutanlarından aldıkları emirler doğrultusunda Paralı Askerler’ce ateşe verildiği kesin olarak anlaşılmıştır.</span></div>
		
						<div class="si-footnote html5_aside epub-type_footnote" id="f127"><a class="si-backref" href="#ref_f127">127</a><span class="si-footnote-text">. Bazı binalardaki yoldaşlarımız bir hafta boyunca direndi. Öte yandan bir bina on bir gün dayandı. Her binaya, bir kaleye saldırıp zapt edercesine şiddetli bir şekilde hücum ediliyordu ve Paralı Askerler kat kat çatışarak, en tepeye kadar çıkıyorlardı. Bu ölümcül bir çatışmaydı. Kimsenin kimseye acıması yoktu ve çatışmalar sırasında devrimcilerin yüksekte olmak gibi bir avantajları vardı. Devrimciler yok ediliyordu, ama kayıplar tek yanlı değildi. Chicago’lu mağrur proleterya şöhretine yaraşır bir mücadele veriyordu. Büyük kayıplar vermiş, ama düşmana da aynı sayıda zayiat vermeyi bilmişti. </span></div>
			  </div>
  </body>
</html>