<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter14">
<div class="html5_section">
				<h1 class="chapter-num">14</h1>
				<h1>Sonun başlangıcı</h1>
				<p>Ernest olayların gerçek gidişatını daha 1913 yılının Ocak ayında fark etmiş, fakat Demir Ökçe’nin kafasında canlanan hayalini, lider yoldaşlarının kavramasını sağlayamamıştı. Yoldaşları kendilerinden çok emindiler. Olaylar çok büyük bir hızla en son noktaya doğru ilerliyordu. Amerikan Oligarşisi neredeyse tüm dünya pazarını elinde tutuyordu ve ellerinde tüketilemeyen ve satılamayan üretim fazlası mallarla kalan birçok ülke bu pazarın dışına itilmişti. Bu ülkeler için yeniden örgütlenmekten başka çare kalmamıştı. İhtiyaç fazlası mal üretmeyi sürdüremezlerdi. Şimdiye dek bağlı kaldıkları kapitalist sistem umutsuzca çökmüştü. </p>
				<p>Bu ülkelerin yeniden örgütlenmesi devrim biçiminde oldu. Karışıklık ve şiddetin egemen olduğu bir dönemdi. Her yerde hükümetler ve kurumlar çöküyordu. İki ya da üç ülke dışında her yerde, sabık kapitalist patronlar mal varlıkları için kıyasıya savaştılar. Fakat militan proletarya hükümeti mal varlıklarını ellerinden söküp almıştı. En sonunda Karl Marx’ın klasikleşmiş sözleri gerçekleşiyordu: “Özel kapitalist mülkiyetin ölüm çanının sesi. Gasp edenler, gasp ediliyorlar.” Ve kapitalist hükümetlerin çöktüğü hızla, yerlerine işbirlikçi uluslar toplulukları oluştu. </p>
				<p>“Neden Birleşik Devletler bundan geri kalıyor?”, “Amerikan devrimciler haydi işbaşına!”, “Amerika’nın sorunu ne?”; diğer ülkelerde başarılı olmuş yoldaşlarımızın bize gönderdikleri mesajlardı. Fakat onlara ayak uyduramıyorduk. Oligarşi engelliyordu bizi. Cüssesiyle, devasa bir canavar gibi önümüzde durup yolumuzu tıkıyordu. </p>
				<p>“Baharda idareyi ele geçirip göreve başlayana kadar bekleyin,” diye cevap verdik. “O zaman görürsünüz.”</p>
				<p>Bunun ardında sırrımız yatıyordu. Çiftçileri kendi saflarımıza katmıştık ve geçtiğimiz sonbaharda yapılan seçimlerin sonuçlarına göre on iki eyalet baharda Granger Partisi’nin eline geçecekti. Hemen bir düzine işbirliği içerisinde eyalet topluluğu kurulacaktı. Gerisi kolaydı. </p>
				<p>“Fakat ya çiftçiler eyalet yönetimlerini alamazlarsa?” diye sordu Ernest. Ona felaket tellalı yakıştırması yapıldı.</p>
				<p>Ama Ernest’in kafasını kurcalayan en büyük tehlike eyaletlerin yönetimini devralmakta yaşanacak başarısızlık değildi. Ernest büyük işçi sendikalarının ihanet edebileceklerini ve sosyal sınıfların ortaya çıkışını öngörüyordu.</p>
				<p>“Ghent, Oligarşi’ye bunu nasıl yapacağını öğretti,” dedi Ernest. “Bahse girerim ki onun o ‘Cömert Feodalizmi’ üzerine bir ders kitabı hazırlamışlardır.”<a class="si-noteref epub-type_noteref" href="#f88" id="ref_f88">88</a></p>
				<p>Ernest’in yarım düzine işçi lideriyle yaptığı hararetli bir tartışmanın ardından bana dönüp sakince: “Bu iş bu kadar. Demir Ökçe kazandı. İşin sonu belli oldu,” dediği geceyi asla unutmayacağım. </p>
				<p>Evimizde düzenlediğimiz bu küçük konferans gayri resmîydi; fakat geri kalan yoldaşları gibi Ernest de, bir sonraki genel grevde işçi liderlerinin adamlarını greve çağıracaklarına dair güvence almaya çalışıyordu. Teknisyenler Birliği Başkanı O’Connor, böyle bir güvence vermeyi reddeden altı liderin başında geliyordu.</p>
				<p>“Eski grev ve boykot taktiklerinin adamakıllı yenilgiye uğradığını gördünüz,” dedi Ernest kışkırtırcasına.</p>
				<p>O’Connor ve diğerleri kafalarını salladılar.</p>
				<p>“Ve genel bir grevin nelerin üstesinden gelebileceğini de gördünüz,” diye konuşmasına devam etti Ernest. “Almanya ile başlayan savaşı durdurduk. Emekçinin dayanışması ve gücünün bu kadar güzel bir örneği daha önce asla görülmemişti. İşçiler dünyayı yönetebilir ve yönetecekler de. Eğer bizimle birlikte omuz omuza durursanız kapitalizmin saltanatına son veririz. Bu sizin tek umudunuz. Ve dahası siz bunu biliyorsunuz. Başka çıkış yolu yok. Eski taktiklerinizi devreye sokarak ne yaparsanız yapın, mağlup olmaya mahkûmsunuz. Hepsi bir tarafa sırf mahkemelerin ipleri egemenlerin elinde olduğu için mahkûmsunuz başarısızlığa.”<a class="si-noteref epub-type_noteref" href="#f89" id="ref_f89">89</a></p>
				<p>“O kadar da uzun boylu değil,” diye cevapladı O’Connors. “Tüm çözüm yollarını bilmiyorsun. Başka bir çıkış yolu daha var. Biz ne yaptığımızın farkındayız. Grevlerden gına geldi. Bizi o konuda ezip, bir güzel benzettiler. Bir daha adamlarımıza grev çağrısı yapmaya ihtiyaç duyacağımızı sanmıyorum.”</p>
				<p>“Çıkış yolun nedir?” diye sordu Ernest.</p>
				<p>O’Connor güldü ve kafasını salladı. “Sana şunu kadarını söyleyebilirim: Uykuda değiliz. Ve rüya görmüyoruz artık,” dedi.</p>
				<p>“Umarım korkacak ya da utanacak bir şey yoktur,” dedi Ernest sorgular bir ifadeyle. </p>
				<p>“Sanırım biz kendi işimizi nasıl yapacağımızı herkesten iyi biliyoruz,” diye karşılık geldi.</p>
				<p>“Bu kadar ketum davranmana bakılırsa karanlık işler olmalı bunlar,” dedi Ernest içinde kabaran öfkeyle.</p>
				<p>“Deneyimlerimizin karşılığını kan ve terle ödedik ve hakkımızı istiyoruz,” diye cevapladı O’Connor. “İnsan her şeyden önce kendi ailesine yardım etmeli.”</p>
				<p>“Eğer bana çıkış yolunu söylemeye korkuyorsan, ben sana ne olduğunu söyleyeyim.” Ernest’in kan beynine sıçramıştı. “Gasptan pay almaya bakıyorsunuz. Düşmanla uzlaştınız, yaptığınız budur işte. Emekçinin davasına ihanet ettiniz. Bütün emekçilerin hem de. Savaş alanını korkaklar gibi terk ediyorsunuz.”</p>
				<p>Asık bir suratla, “Söyleyecek bir sözüm yok,” diye cevap verdi O’Connor. “Sanırım kendimiz için neyin iyi olduğunu sizden biraz daha iyi biliyoruz.”</p>
				<p>“Ve geri kalan işçiler için neyin iyi olduğu asla umurunuzda değil. Tekmeyi basıp çukura yolluyorsunuz emekçiyi.”</p>
				<p>“Teknisyenler Birliği’nin başkanı olarak temsil ettiğim adamların çıkarlarını gözetmenin benim işim. Başka da söyleyecek sözüm yok, hepsi bu,” dedi O’Connor.</p>
				<p>Ardından işçiler ayrıldıktan sonra Ernest mağlubiyetin getirdiği sükûnetle ne gibi gelişmeler yaşanacağını özetledi bana.</p>
				<p>“Sosyalistler, sanayi alanında mağlubiyete uğrayan örgütlü emekçinin, siyasi alanda galip geleceği günü keyif ve mutluluk içinde öngörürlerdi. Demir Ökçe işçi sendikalarını sanayi alanında mağlup etti ve onları siyasal alana itti; bu bizim için bir mutluluk kaynağı olacağına bir üzüntü kaynağı olacak. Demir Ökçe dersini aldı. Ona genel grevde gücümüzü gösterdik. Onlar da bir başka genel grevi önlemek için adım atmışlar.”</p>
				<p>“Ama nasıl?” diye sordum.</p>
				<p>“Sadece büyük sendikalara mali destek sağlayarak. Bu sendikalar bir sonraki genel greve katılmayacaklar. Dolayısıyla genel bir grev olmayacak.”</p>
				<p>“Fakat Demir Ökçe öylesine maliyetli bir programı sonsuza dek sürdüremez,” diye itiraz ettim. </p>
				<p>“Hayır, sendikaların tümüne mali destek sağlamadı. Buna gerek yok. Ne olacağını sana söyleyeyim. Demiryolu sendikalarında, demir ve çelik sendikalarında ve mühendis ve teknisyen sendikalarında ücretler iyileştirilecek ve çalışma saatleri kısaltılacak. Bu sendikalarda daha elverişli çalışma koşulları sürdürülecek. Bu sendikalara üye olmak cennette bir köşe kapmak gibi olacak.” </p>
				<p>“Yine de anlamıyorum,” diye itiraz ettim. “Diğer sendikalara ne olacak? Bu denklemin dışında kalan sendikalar içindekilerden çok daha fazla.”</p>
				<p>“Diğer sendikalar yok olup gidecekler, hepsi de. Neden dersen, demiryolu işçileri, teknisyenler ve mühendisler, demir ve çelik işçileri, makineleşmiş uygarlığımızda tüm hayati işleri üstleniyorlar. Onların sadakatini garanti altına alan Demir Ökçe, geri kalan emekçileri hiçe sayabilir. Demir, çelik, kömür, makine ve ulaşım, tüm bir sanayi dokusunun belkemiğini oluşturur.”</p>
				<p>“Peki ya kömür?” diye sordum? “Neredeyse yarım milyon kömür madencisi var.”</p>
				<p>“Onlar vasıfsız işçi sayılırlar. Dikkate almazlar onları. Ücretlerini aşağıya çekip çalışma saatlerini artıracaklar. Geri kalanlarımız gibi onlar da köleleşecekler ve aramızda en vahşi, en barbar hale onlar gelecekler. Tıpkı şimdi çiftçilerin, topraklarını ellerinden alan egemenler için çalıştıkları gibi, onlar da çalışmak zorunda kalacaklar. Denklemin dışında kalan sendikalar için de aynısı geçerli. Gözlerimizin önünde yalpalayıp parçalanacaklar; üyeleri aç karnına ve ülkenin kanunları doğrultusunda ırgat gibi çalıştırılan köleler olacaklar. Farley’e<a class="si-noteref epub-type_noteref" href="#f90" id="ref_f90">90</a> ve grev kırıcılarına ne olacağını biliyor musun? Sana söyleyeyim. Grev kırıcılığı diye bir meslek kalmayacak. Başka grev olmayacak. Grevlerin yerini köle ayaklanmaları alacak. Farley ve çetesini terfi ettirip kölelerin başına çoban gibi dikecekler. Tabii köle çobanı denmeyecek onlara; işçileri çalışmaya mecbur kılan ülke kanunlarının uygulayıcıları diye anılacaklar. Büyük sendikaların bu ihaneti yalnızca savaşı uzatacak. Devrim’in nerede ve ne zaman zafer elde edeceğini ancak Tanrı bilir.”</p>
				<p>“Fakat Oligarşi ve büyük sendikalardan oluşan böylesine güçlü bir ittifak karşısında devrimin zafere ulaşacağını düşünmek için herhangi bir neden var mı?” diye sordum. “Bu ittifak sonsuza dek varlığını sürdürmez mi?”</p>
				<p>Ernest kafasını salladı. “Yaptığımız genellemelerden biri de, sınıf ve sosyal tabaka üzerine kurulu her sistemin, kendini çürütüp yok edecek tohumları barındırdığıdır. Bir sistem sınıf üzerine kurulduğunda, kastların, sosyal tabakaların oluşması nasıl engellenir? Demir Ökçe bunu engellemeyi başaramayacak ve sonunda kast sistemi Demir Ökçe’yi yok edecek. Oligarşi’nin ileri gelenleri şimdiden kendi aralarında kast oluşturdular; fakat hele bir de o gözde sendikalar da kast oluştursunlar. Demir Ökçe bunu engellemek için tüm gücünü kullanacak ama başarısız olacak.</p>
				<p>Gözde sendikalarda Amerika’nın en seçkin işçileri var. Bunlar güçlü ve verimli adamlardır ve yer, mevki kapmak için giriştikleri rekabetle o sendikaların üyeleri oldular. Oligarşi bu gibi ihtirasları ve bunun beraberinde getireceği rekabeti teşvik eder. Böylece devrimci olabilecek güçlü adamları kendi saflarına çekerler ve Oligarşi’yi desteklemek için güçlerinden faydalanırlar. Öte yandan, işçi kastları, gözde sendikaların üyeleri, kendi örgütlenmelerini dışa kapalı kuruluşlara dönüştürme mücadelesine girecekler ve bunu başaracaklardır. İşçi kastlarına üyelik miras gibi aktarılacak, kalıtsal olacak. Oğullar babalarının yerine geçecekler ve o sonsuz güç kaynağından, yani ayaktakımından, halktan, bu kapalı örgütlenmelere bir akış olmayacak. Bu da işçi kastlarının yozlaşması anlamına gelecek ve sonunda giderek zayıflayacaklar. Aynı zamanda bu kastlar bir kurum olarak geçici bir süre için çok güçlenecekler. Eski Roma’daki saray muhafızları gibi olacaklar ve işçi kastlarının iktidarın denetimini ele geçirecekleri saray devrimleri yaşanacak. Ve Oligarşi’nin ileri gelenleri de karşı devrim yapacaklar ve bazen biri, bazen de diğeri iktidar olacak. Tüm bunların sonunda kaçınılmaz kast yozlaşması, zayıflaması sürüp gidecek ve böylece sonunda halk hak ettiği yere gelecek.”</p>
				<p>Ernest ilk defa büyük sendikaların ihanetiyle morali bozulup üzüldüğünde, bunu toplumsal evrimin yavaş bir süreç izleyeceğinin bir belirtisi olarak yorumlamıştı. Bu konuda asla onunla hemfikir olmadım ve şimdi bu satırları yazarken de, her zamankinden daha çok karşıyım bu yoruma; çünkü şu anda bile, Ernest artık hayatta olmamasına karşın, tüm Oligarşileri silip süpürecek bir ayaklanmanın eşiğindeyiz. Yine de burada Ernest’in kehanetinden bahsettim, çünkü bu onun kehanetiydi. Bu kehanete inanıyor olmasına rağmen, gerçekleşmemesi için bir dev gibi mücadele etti ve o, şu anda bile ileriye atılmak için işaret bekleyen ayaklanmayı mümkün kılmak için tek başına herkesten çok çalıştı.<a class="si-noteref epub-type_noteref" href="#f91" id="ref_f91">91</a> </p>
				<p>“Fakat şayet Oligarşi süregelirse, her yıl payına düşen çok miktardaki üretim fazlalarına ne olacak?” diye sordum o akşam Ernest’e. </p>
				<p>“Üretim fazlalarının bir şekilde tüketilmesi gerekecek,” diye cevap verdi; “emin ol Oligarşi bir yolunu bulur. Muhteşem yollar inşa edilecek. Bilimde ve özellikle de sanatta büyük ilerlemeler olacak. Oligarşi insanları tamamen egemenliği altına aldığında, diğer şeylere ayıracak zaman bulacaklar. Güzelliğe tapacaklar, sanat âşıkları olacaklar. Ve cömertçe ödüllendirilen sanatçılar, Oligarşi’nin yönetimi altında canla başla çalışacaklar. Sonuçta ortaya büyük sanat eserleri çıkacak; zira artık eskiden olduğu gibi sanatçılar orta sınıfın burjuva zevklerini tatmin etmeye çalışmayacak. Büyük sanat eserleri olacak, bak söylemedi deme. Ve eski dönemlerin şehirlerini adi ve zevksiz kılacak harika şehirler yükselecek. Ve bu şehirlerde Oligarşi’nin ileri gelenleri yaşayıp güzelliğe tapacaklar.<a class="si-noteref epub-type_noteref" href="#f92" id="ref_f92">92</a></p>
				<p>Böylece işçiler çalışırken ihtiyaç fazlası da sürekli tüketilecek. Bu muazzam sanat eserlerinin ve şehirlerin inşa edilmesi milyonlarca sıradan işçiye ölmeyecek kadar azık sağlayacak, zira muazzam miktardaki ihtiyaç fazlası aynı boyutta bir harcamayı da zorunlu kılacak ve Oligarşi’nin ileri gelenleri bin yıl boyunca, evet, on bin yıl boyunca inşa etmeye devam edecekler. Mısırlıların, Babillilerin asla inşa etmeyi hayal etmedikleri binalar inşa edecekler ve Oligarşi’nin kodamanları ölüp gittiğinde, o muazzam yolları ve şehirleri üzerinde yürümek ve içinde yaşamak için işçi kardeşliğine kalacak.<a class="si-noteref epub-type_noteref" href="#f93" id="ref_f93">93</a> </p>
				<p>Oligarşi bunları inşa etmek zorundadır çünkü başka çaresi yoktur. Tıpkı uzun zaman önce Mısır’ın yönetici sınıfının insanlardan çaldıkları ihtiyaç fazlasını tapınaklar ve piramitler inşa ederek tüketmiş olmaları gibi, bu büyük eserler de ihtiyaç fazlasının tüketildiği şekle göre biçimlenecekler. Oligarşi’nin altında bir rahip sınıfı değil, bir sanatçı sınıfı gelişip büyüyecek. Ve burjuvazinin tüccar sınıfı yerine işçi kastları olacak. Ve en altta, mikrop kapan ve sefalet çekip açlıktan kırılan ve çürüyen ve sürekli kendini yenileyen, nüfusun çoğunluğu halkın yaşadığı derin çukur, uçurum olacak. Ve sonunda, kim bilir ne zaman, halk yaşadığı çukurdan çıkacak; işçi kastları ve Oligarşi yok olup gidecek; sonra, yüzyıllar boyu katlanılan doğum sancılarının ardından, nihayet sıradan insana, halka gün doğacaktır. O günü göreceğimi düşünürdüm; fakat artık biliyorum ki asla göremeyeceğim.”</p>
				<p>Ernest durdu, bana baktı ve ekledi:</p>
				<p>“Toplumsal evrim çileden çıkaracak kadar yavaş, değil mi sevgilim?”</p>
				<p>Kollarımı boynuna dolamıştım, o da başını göğsüme yaslamıştı.</p>
				<p>“Ninni söyle bana,” diye mırıldandı, kapris yaparcasına. “Bir hayal gördüm ve unutmak istiyorum.”</p>
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f88"><a class="si-backref" href="#ref_f88">88</a><span class="si-footnote-text">. “Cömert Feodalizmimiz” MS 1902 yılında W.J. Ghent tarafından yayınlanan bir kitaptır. Büyük kapitalistlerin aklına Oligarşi’yi sokanın Ghent olduğunda her zaman ısrar edilmiştir. Bu görüş, Demir Ökçe’nin üç yüz yıllık edebiyatı ve hatta İnsanlık Kardeşliği’nin ilk yüzyılındaki edebiyatı boyunca süregelmiştir. Bugün daha doğru bilgilere sahibiz; fakat bilgi birikimimiz, Ghent’in masum bir insan olarak tarih boyunca haksız yere istismar edildiği gerçeğini de ortadan kaldırmaz.</span></div>

						<div class="si-footnote html5_aside epub-type_footnote" id="f89"><a class="si-backref" href="#ref_f89">89</a><span class="si-footnote-text">. Mahkemelerin emekçilerin aleyhine verdikleri kararlara bir örnek olarak, aşağıdaki olaylardan bahsedilir. Kömür madenciliği yapılan bölgeler çocukların çalıştırılmasıyla kötü bir nam salmıştı. MS 1905 yılında işçiler, ebeveynin rızası ve yeminli ifadesiyle birlikte çocuğun yaşını ispatlayan belge ve belirli bir eğitim yeterliliği de aranmasını gerekli kılan bir kanunu Pennsylvania’da geçirmeyi başardılar. Bunun üzerine hızla harekete geçen Luzerne İlçe Mahkemesi, aynı sınıfın bireyleri, yani on dört yaş üzerindeki çocuklarla bu yaşın altındaki çocuklar arasında ayrım yaptığı ve böylece On dördüncü maddeyi ihlal ettiği gerekçesiyle söz konusu kanunun anayasaya aykırı olduğunu ileri sürdü. Eyalet Mahkemesi bu iddiayı yerinde buldu. MS 1905 yılında, New York Özel Oturum Mahkemesi, gece saat dokuzdan sonra çocukların ve kadınların fabrikalarda çalışmasını yasaklayan kanunun, “sınıf mevzuatına” dahil olduğu gerekçesiyle anayasaya aykırı olduğunu belirtti. Yine o dönemde fırın işçileri haddinden fazla çalışıyorlardı. New York Eyaleti Yasama Meclisi, ekmek fırınlarında günde on saatten fazla çalışılmasını yasaklayan bir kanun geçirdi. MS 1906 yılında Birleşik Devletler Yüksek Mahkemesi bu kanunun anayasaya aykırı olduğunu ilan etti. Kararla ilgili bildiride şu ifadelere yer veriliyordu: “Fırıncılık mesleğindeki çalışma saatlerine karar vererek insanların özgürlüğüne ya da özgürce sözleşme yapma hakkına müdahale etmek için mantıklı bir gerekçe yoktur.”</span></div>

						<div class="si-footnote html5_aside epub-type_footnote" id="f90"><a class="si-backref" href="#ref_f90">90</a><span class="si-footnote-text">. James Farley, dönemin kötü nam salmış grev kırıcılarından biriydi. Cesareti ahlakının önüne geçmiş ve yadsınamaz becerilere sahip Farley, Demir Ökçe’nin yönetimi sırasında bir hayli yükseldi ve sonunda Oligarşi sınıfının bir üyesi oldu. 1932 yılında Sarah Jenkins adında bir kadın tarafından suikasta uğrayıp öldürüldü. Jenkins’in kocasını, 30 yıl önce Farley’in grev kırıcıları öldürmüştü. </span></div>

						<div class="si-footnote html5_aside epub-type_footnote" id="f91"><a class="si-backref" href="#ref_f91">91</a><span class="si-footnote-text">. Everhard’ın toplumsal öngörüsü olağanüstüydü. Geçmiş olayların ışığında, gözde sendikaların ihanetini, işçi kastlarının yükselişe geçip yavaş yavaş yozlaşmasını ve büyük iktidar makinesini denetlemek için çöküş içerisindeki Oligarşi ile işçi kastları arasındaki mücadeleyi açıkça öngörmüştü. </span></div>

						<div class="si-footnote html5_aside epub-type_footnote" id="f92"><a class="si-backref" href="#ref_f92">92</a><span class="si-footnote-text">. Everhard’ın öngörüsüne şaşırıp hayran olmamak elde değildir. Ardis ve Asgrad gibi muhteşem şehirlerin düşüncesi bile daha Oligarşi’nin kafasında yokken, Everhard bu şehirleri ve bunların inşa edilmesinin kaçınılmaz gerekliliğini kafasında canlandırmıştı.</span></div>

						<div class="si-footnote html5_aside epub-type_footnote" id="f93"><a class="si-backref" href="#ref_f93">93</a><span class="si-footnote-text">. Everhard kehanette bulunduğundan bu yana, üç Demir Ökçe ve dört İnsanoğlu Kardeşliği yüzyılı geçti ve bugün bizler Oligarşi’nin inşa ettiği yollarda yürüyüp şehirlerde yaşıyoruz. Hâlâ daha muhteşem şehirler inşa etmeye devam ettiğimiz doğru, fakat Oligarşi’nin inşa ettiği muhteşem şehirler de hâlâ ayakta ve ben bu satırları Ardis’te, o şehirlerin en güzelinde yazıyorum. </span></div>
			  </div>
  </body>
</html>