<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="html5_section">
				<h1 class="chapter-num">5</h1>
				<h1>Alimler<a class="si-noteref epub-type_noteref" href="#f39" id="ref_f39">39</a></h1>
				
				<p>Ernest sık sık bize geliyordu. Onu buraya çeken ne tek başına babam ne de çekişmelere sahne olan yemek davetleriydi. O dönemde bile, Ernest’in ziyaretlerinde benim de bir rolüm olduğunu düşünerek gururlanıyordum ve çok geçmeden tahminimde yanılmadığımı öğrendim. Ernest Everhard gibi bir sevgili girmemişti hayatıma. Bakışları ve tokalaşması eskisinden bile daha sıkı ve daha kararlıydı; ilk başlarda soran bakışları giderek emreden bakışlara dönüştü. </p>
				<p>Onu ilk gördüğümde olumlu bir izlenim edinmemiştim. Sonra onun çekiciliğine kapıldım. Ardından sınıfıma ve bana vahşice saldırdığında ondan tiksinmiştim. Ernest’in aslında iftira atmadığını ve sınıfımla ilgili sarf ettiği acımasız ve kırıcı sözlerin haklılığını görünce tekrar kendimi ona yakın hissettim. Ernest benim kâhinim olmuştu. Toplumun yüzündeki maskeyi indirip bir anlığına gerçeği, tatsız olduğu kadar inkâr edilmez gerçekleri bana göstermişti. Dediğim gibi asla Ernest gibi bir sevgilim olmamıştı. Yirmi dört yaşına kadar bir üniversite kasabasında yaşayıp da aşk deneyimi bulunmayan hiçbir kız yoktur. Sakalı bitmemiş toy üniversiteliden, saçı başı ağarmış profesöre, atletlerden, iri yarı, dev gibi futbolculara kadar birçok sevgilim olmuştu. Fakat hiçbiri Ernest’in seviştiği gibi sevişmemişti benimle. Daha ne olduğunu anlamadan kollarını vücuduma dolardı. İtiraz etmeme ya da karşı koymama fırsat bulamadan dudakları dudaklarımla birleşirdi. Onun içtenliği karşısında alışılagelmiş genç kızlık haysiyeti saçma kalıyordu. O muhteşem, başa çıkılmaz hızıyla ayaklarımı yerden kesmişti. Evlilik teklifinde bile bulunmadı. Kollarını vücuduma dolayıp beni öptü ve sorgusuz sualsiz evlenmemiz gerektiğine kanaat getirdi. Tartışıp irdelenecek hiçbir yanı yoktu bunun. Tartışılması gereken tek şey –ki, o da sonradan gündeme geldi– ne zaman evleneceğimizdi. </p>
				<p>Bu eşi benzeri görülmemiş bir şeydi. Gerçekdışıydı. Ama Ernest’in doğruluk testine uygun olarak her şey yolunda gitti. Ona güvenip, hayatımı ortaya koymuştum. Ve bu güvenim boşa çıkmadı. Fakat aşkımızın o ilk günlerinde, Ernest’in sevişmesindeki şiddet ve coşku aklıma geldiğinde içimi gelecek kaygısı kaplıyordu. Oysa bu gibi korkular yersizdi. Hiçbir kadına bu kadar nazik ve şefkatli bir koca nasip olmamıştır. Ernest’in bu nazikliği ve haşinliği, duruşu ve tavırlarındaki o münasebetsiz, ne yapacağını bilmez hali ile rahatlığının tuhaf bir karışımına benziyordu. O elini ayağını nereye koyacağını bilmez hali yok muydu! Asla sıyrılıp üzerinden atamadığı o haliyle çok hoştu. Oturma odamızdaki davranışları, porselen dükkânına girmiş sakar ama tedbirli bir boğayı andırıyordu.<a class="si-noteref epub-type_noteref" href="#f40" id="ref_f40">40</a></p>
				<p>Ernest’e olan aşkımın bütünlüğünden duyduğum son kuşku kırıntısı da (çoğunlukla bilinçaltı bir kuşku) o sıralarda kayboldu. Ernest egemenlere kendi inlerinde, yani Alimler Kulübü’nde, müthiş bir mücadelenin yaşandığı o gecede meydan okumuştu. </p>
				<p>Alimler Kulübü, Pasifik Kıyısı’nın en seçkin kulübüydü. Kulüp, muazzam bir servete sahip Mrs. Brentwood adında bir kız kurusunun icadıydı; burası onun kocası, ailesi ve oyuncağıydı. Kulübün üyeleri toplumun en varlıklı insanlarıydı. Bu insanlar aynı zamanda bildiğinden şaşmaz ve şüphesiz kulübe entelektüel bir hava katmak için aralarına bilimadamları serpiştirilmiş zenginlerdi. </p>
				<p>Alimler Kulübü’nün faaliyetleri için kullanılan bir bina ya da lokali yoktu. Burası o tür bir kulüp değildi. Üyeler ayda bir kendi şahıslarına ait evlerinde konferans dinlemek üzere toplanırlardı. Konuşmacılar her zaman olmasa da çoğunlukla para karşılığı tutuluyorlardı. Örneğin New York’taki bir kimyager, diyelim ki radyumla ilgili bir keşifte bulunduysa, bütün yol masrafları ödenerek ta New York’tan California’ya getirtilir ve konuşma için de ayrıca hatırı sayılır bir ücret alırdı. Aynı şey kutuplardan dönen bir kâşif ya da edebi veya sanatsal alanda yakın zamanda başarılı olmuş insanlar için de geçerliydi. Kulübe dışarıdan ziyaretçi kabul edilmiyordu ve kulübün politikası gereği tartışmaların gazetelerde yer almasına izin verilmiyordu. Dolayısıyla büyük devlet adamları –ki kulüpte konuşmacı olarak yer aldıkları durumlar olmuştu– ne düşündüklerini açıkça söyleyebilme fırsatı buluyorlardı burada. </p>
				<p>Ernest’in bana yirmi yıl önce yazdığı, kâğıdı buruşmuş mektubu önüme açtım ve aşağıdaki satırları mektuptan aynen aktarıyorum:</p>
				
				<div class="letter html5_article">
				<p>Baban, Alimler Kulübü’nün bir üyesi dolayısıyla sen gelip toplantıya katılabilirsin. Bu nedenle önümüzdeki salı gecesi gel. Sana söz veriyorum hayatının en keyifli dakikalarını geçireceksin. Egemenlerle son karşılaşmanda onları sarsmayı beceremedin. Eğer gelirsen ben senin için onları bir güzel silkeler, huysuz kurtlar gibi hırlatırım. Sen sadece ahlaki değerlerini sorguladın onların. Ahlaklarının sorgulanması, bu egemenlerin sadece hallerinden daha hoşnut olmalarına ve kendilerini daha da üstün hissetmelerine sebep olur. Fakat ben gözdağı verip para keselerini yoklayacağım. Bu onları iliklerine kadar sarsacak, içlerindeki ilkel doğayı ortaya çıkaracak. Eğer gelebilirsen, smokini içinde bir kemik kapmak için hırlayan mağara adamını göreceksin. Sana, azgın bir kedi gibi bağrışan bu canavarı gösterip doğasına ışık tutacağım. </p>
				<p>Beni paramparça edip perişan etmek için davet ettiler. Fikir Mrs. Brentwood’dan çıktı. Beni toplantıya davet ettiğinde acemice ağzından kaçırdı o kadarını. Brentwood daha önce üyelere bu gibi eğlenceler sunmuş. Güvenilir, temiz yürekli ve uysal devrimcileri huzurlarına çıkarmaktan haz alıyorlar. Mrs. Brentwood bir kedi yavrusu kadar uysal ve bir inek kadar iyi huylu ve hissiz olduğumu düşünüyor. Onda bu izlenimi bırakmış olmamda payım olduğunu inkâr etmeyeceğim doğrusu. Mrs. Brentwood ilk başlarda çekinmiş fakat daha sonra zararsız olduğumu hissetmişti. Bir radikal de olsa bir zamanlar valiliğe adaylığını koymuş bir adama yaraşır dolgun bir ücret –iki yüz elli dolar– de alacağım. Ayrıca smokin giymek durumundayım. Bu zorunlu. Hayatımda daha önce hiç bu kadar süslenmemiştim. Sanırım bir yerlerden smokin kiralamak zorunda kalacağım. Ama Alimler Kulübü’nde konuşma fırsatı elde etmek için daha fazlasını bile yapmaya razıyım.</p>
				</div>
				
				<p class="margin">O kadar yerin arasında Kulüp o gece Pertonwaithe’ lerin evinde toplandı. Büyük kabul salonuna fazladan koltuklar getirtilmiş ve toplamda iki yüz kadar alim, Ernest’i dinlemeye gelmişti. Bunlar gerçekten de toplumun efendileriydiler. </p>
				<p>Kafamdan bu insanların toplam servetlerinin ne kadar olduğunu hesaplamaya çalışarak eğleniyordum ve bu rakam rahatlıkla yüz milyonlarca dolara denk geliyordu. Ve bu servetlerin sahipleri aylak zenginler değildi. Bunlar endüstriyel ve siyasi yaşamda en faal rollere soyunan işadamlarıydılar. </p>
				<p>Mrs. Brentwood, Ernest’i salona getirdiğinde hepimiz yerlerimize oturmuştuk. Herkes, odanın ön tarafına, Ernest’in konuşma yapacağı yere doğru yöneldi. Ernest smokini içinde, geniş omuzları ve haşmetli başıyla görkemli bir görünüm içerisindeydi. Ve elbette hareketlerindeki o belli belirsiz sakarlık göze çarpıyordu. Sadece bu özelliğinden ötürü bile onu sevebileceğimi düşünüyorum neredeyse. </p>
				<p>Ona bakarken büyük bir haz alıyordum. Avuçlarının sıcaklığını avuçlarımda, dudaklarını dudaklarımda hissettim yine ve o kadar gurur duydum ki onunla, ayağa kalkıp orada toplanmış kalabalığa, “O benim! O beni kollarına aldı ve ben, o sayısız ve muhteşem düşüncelerin dışında onun zihnini bir tek ben dolduruyorum,” diye haykırmak geçti içimden. </p>
				<p>Odanın ön tarafında, Mrs. Brentwood, Ernest’i Albay Van Gilbert’e takdim etti ve böylece toplantıya Van Gilbert’in başkanlık edeceğini anladım. Albay Van Gilbert önemli bir şirket avukatıydı. Ayrıca muazzam bir servete sahipti. Yüz bin doların altında bir avukatlık ücretine tenezzül dahi etmiyordu. Kanuna hâkimdi. Hukukla bir kukla gibi oynuyor, hamur gibi yoğurarak, eğip bükerek bir Çin bilmecesi gibi çarpıtıp istediği şekle sokuyordu. Dış görünümü ve konuşması demodeydi, fakat hayal gücü, bilgi ve becerisi en son çıkan yasalar kadar yeni ve tazeydi. Van Gilbert ilk kez Shardwell vasiyetnamesini<a class="si-noteref epub-type_noteref" href="#f41" id="ref_f41">41</a> bozduğunda sivrilip dikkat çekmeyi başarmıştı. Sadece bu iş için aldığı avukatlık ücreti beş yüz bin dolardı. Van Gilbert bu davanın ardından bir roket gibi tırmanmaya başladı. Sık sık ülkedeki en iyi avukat olarak anılıyordu, elbette şirket avukatı olarak; Birleşik Devletler’deki en büyük üç avukat arasında adı mutlaka geçerdi. </p>
				<p>Van Gilbert ayağa kalktı, iyi seçilmiş birkaç cümleyle ve ses tonunda belli belirsiz hissedilen bir alaycılıkla Ernest’i takdim etti. Van Gilbert bir sosyal devrimciyi ve işçi sınıfının bir üyesini takdim ederken inceden inceye sezilen alaycı bir tavır sergilemiş ve dinleyiciler de bunun üzerine gülmüşlerdi. Öfkelendim ve Ernest’e baktım. Ernest’in görüntüsü öfkemi bir kat daha artırdı. Bu üstü kapalı hakaretlere içerlemiş bir hali yoktu. Daha da kötüsü, bunların farkında bile değildi sanki. Kibar ve vurdumduymaz ve uyuklar bir halde orada öylece oturuyordu. Gerçekten de şapşalca bir görüntüsü vardı Ernest’in. Ve bir an için, “Ya bu güç ve beyin takımı bizi korkutup sindirirse ne olacak?” diye geçirdim içimden. Sonra gülümsedim. Ernest beni kandıramazdı. Fakat tıpkı Mrs. Brentwood gibi diğerlerini de kandırmıştı. Brentwood en ön sıralarda bir yer işgal etmişti ve birkaç kez kafasını arkada oturan katılımcılara döndürüp, Albay’ın ifadelerini takdir edercesine gülümsedi. </p>
				<p>Albay Van Gilbert takdimini tamamladı ve Ernest ayağa kalkarak konuşmasına başladı. Önce alçak bir sesle, tereddütlü ve yalın ifadeler kullanarak, sıkıntılı ve mahcup bir havada başladı konuşmasına. İşçi sınıfına mensup bir ailede dünyaya gelmesinden ve çevresindeki sefalet ve perişanlıktan, hem bedenen hem de ruhen açlık ve azap çeken insanlardan bahsetti. Tutkularını ve ideallerini, üst sınıflara mensup insanların yaşadığı cenneti nasıl anlamlandırıp algıladığını anlattı:</p>
				<p>“Tepemizdeki bu cennette, cömert ve özverili ruha sahip, temiz ve asil düşünceli insanların, meraklı, akıllı ve aydınlık yaşamlar sürdüklerini düşünürdüm. Öyle düşünürdüm zira ‘Seaside Kitaplığı’nın<a class="si-noteref epub-type_noteref" href="#f42" id="ref_f42">42</a> romanlarını okurdum. Kötü adamların ve maceracı ve ahlaksız kadınların dışında, tüm insanların iyi niyetli ve güzel düşüncelere sahip olduğu, güzel bir dille konuştukları ve fevkalade işler yaptıkları yazardı bu romanlarda. Kısacası, güneşin her gün doğup yükselmesini kabullendiğim gibi, tepemdeki bu cennette de her şeyin güzel, asil ve zarif olduğunu, yaşama ahlak ve haysiyet kattığını, hayatı yaşamaya değer kıldığını, çektiği zahmetler ve ıstıraplar karşılığında insanların hakkının ödendiğini kabullenmiştim.”</p>
				<p>Ernest konuşmasının devamında fabrikalardaki yaşamını, nalbantlık mesleğini öğrenmesini ve sosyalistlerle tanışmasını anlattı. Sosyalistlerin arasında parlak entelektüeller, keskin zekâlı insanlar, Hıristiyanlık anlayışları hırs ve paraya tapan dinsel cemaatlere vaaz vermekten çok uzak olduğu için işlerinden olan rahipler ve üniversitenin yönetici sınıfa hizmet ve itaat ettiğini açıkladıkları için görevlerinden uzaklaştırılan profesörler tanımış. Ernest sosyalistlerin, mevcut akıldışı toplumsal düzeni yıkıp, eldeki malzemeyle geleceğin akılcı toplumunu inşa etmek için mücadele eden devrimciler olduğunu söyledi. Yazması çok uzun zaman alacak daha bir sürü şeyden bahsetti; ama devrimcilerin yaşantısını nasıl tarif ettiğini asla unutamam. Konuşmasındaki tereddüt ve aksama kaybolmuştu. Sesi daha gür ve kendinden emin çıkmaya başlamış, ağzından dökülen sözcüklerin coşku ve pırıltısıyla kendisi de sesi de parlamıştı. Şöyle diyordu Ernest: </p>
				<p>“Devrimciler arasında insana duyulan samimi inancı, coşkulu idealizmi, cömertlik ve özverinin verdiği tatlı hissi, feragat etmeyi ve şehitliği, kısacası ruh ve maneviyatın tüm o muhteşem ve yürek sızlatan yanlarını gördüm. Burada hayat temiz, asil ve dolu dolu yaşanıyordu. Dolarları ve sentleri değil, beden ve ruhu yücelten ve açlıktan ölmek üzere olan bir kenar mahalle çocuğunun cılız iniltisini ticari yayılma ve dünya imparatorluğunun getirdiği zenginlik ve ihtişamdan daha anlamlı bulan büyük insanlarla temas halindeydim. Dört bir tarafımda asil bir davaya hizmet etme ve kahramanlık çabaları vardı, günlerim ve gecelerim güneşin ve yıldızların yaydığı ışıklar altında ateş ve çiğ damlasıydı; gözlerimin önünden hiç durmadan alev alev yanan Kutsal Kâse, İsa’nın kâsesi, öteden beri ıstırap çeken, kötü muamele görmüş, yüreği sevgi dolu, sonunda korunup kurtarılan insanlar geçiyordu.”</p>
				<p>Önceden de başkalaşım geçirdiğini gördüğüm gibi, şu anda da Ernest, başkalaşım geçirmiş karşımda duruyordu. İçindeki ilahî ışıkla kaşları aydınlanmış ve gözleri, onu bir örtü gibi saran görkemli parlaklığın ortasında daha da parlak bir hal almıştı sanki. Fakat diğerleri bu parlaklığı görmüyorlardı ve sanırım sevinç gözyaşları ve aşk hissiyle bulanıklaşan görüşümün yol açtığı bir pırıltıydı bu. Yine de arkamda oturan Mr.Wickson konuşmadan pek etkilenmemişti, zira yüksek ve küçümseyici bir ses tonuyla “Ütopik”<a class="si-noteref epub-type_noteref" href="#f43" id="ref_f43">43</a> dediğini duydum. </p>
				<p>Ernest toplum içerisinde nasıl yükseldiğini, sonunda nasıl üst sınıfın mensuplarıyla bağlantı kurup yüksek mevkilerdeki adamlarla dirsek teması içerisinde olduğunu anlatarak sürdürdü konuşmasını. Sonra yaşadığı düş kırıklığından bahsetti; bu düş kırıklığını anlatırken kullandığı ifadeler dinleyicilerin gururunu okşayıp hoşlarına gidecek türden değildi. </p>
				<p>Bu insanların yoğrulduğu hamurun sıradanlığı onu şaşırtmıştı. İyililik, cömertlik ve merhametle dolu bir yaşam değildi bu gördüğü. Karşılaştığı bencillik karşısında afallamıştı ve onu daha da şaşırtan şey entelektüel yaşamdan eser olmamasıydı. Yakın geçmişte içinde yaşadığı devrimci kesimden sonra, egemen sınıfın entelektüel boşluğu karşısında şoka uğramıştı. Ve sonra, o muhteşem kiliselere ve yüksek ücretli vaizlere rağmen, ister erkek, ister kadın olsunlar, egemenlerin fena halde maddiyatçı olduklarını gördü. Bu insanlar safça çene çalarak hoş ve boş idealler ve kendi ahlak kurallarını üretmelerine rağmen, sürdürdükleri yaşamın baskın unsuru maddiyatçılıktı. Ve gerçek ahlaki değerlerden ve faziletten yoksundular, örneğin, İsa’nın vazettiği fakat artık vazedilmeyen öğütler.</p>
				<p>“Savaş karşıtı eleştirilerinde Barış Prensi’nin adını anan, ama öte yandan grevcileri, kendi çalıştıkları fabrikalarda vurmak için Pinkertonların<a class="si-noteref epub-type_noteref" href="#f44" id="ref_f44">44</a> eline silah veren adamlarla tanıştım,” dedi Ernest. “Para karşılığı dövüşün vahşiliğine tepki duyup eleştirirken öte yandan da besinlere karıştırdıkları yabancı maddeler yüzünden eli kanlı Herod’un öldürdüğünden daha fazla bebeğin her yıl ölümüne yol açan adamlar tanıdım. </p>
				<p>Bu hassas, asil görünümlü bey, dul ve yetimleri gizlice soyan şirketlerin kukla yöneticisi ve maşasıydı. Kitapların özel baskılarını toplayan ve edebi çevreleri himaye eden bu adam, kat kat gerdanlı ve kalın kaşlı belediye yöneticisine rüşvet veriyordu. Patentli ilaçların<a class="si-noteref epub-type_noteref" href="#f45" id="ref_f45">45</a> reklamlarını yayınlayan bu yayın yönetmeni, bu ilaçlar hakkındaki gerçekleri gazetesinde basması için kendisine meydan okuduğumda beni alçakça demagoji yapmakla itham etti. İdealizmin güzellikleri ve Tanrı’nın merhameti hakkında aklı başında ve samimi konuşmalar yapan bu adam, bir ticaret anlaşmasında aynı yola baş koyduğu insanlara ihanet etti. Kilisenin önemli üyelerinden ve yabancı misyonun büyük destekçilerinden biri olan bu adam, atölyesindeki kızları açlık sınırındaki bir maaşla günde on saat çalıştırdı ve böylece fahişeliği doğrudan teşvik etti. Üniversitelere bağışta bulunan ve muazzam ibadet yerleri inşa eden bu adam, hukuk mahkemelerinde küçük paralar için yalancı şahitlik yaptı. Demiryolu inşa ettiren bu kodaman, gizlice birçok indirim yaparak bir yurttaş, bir beyefendi ve bir Hıristiyan olarak sözünden döndü. Tıpkı bu vali ve temyiz mahkemesi yargıcı gibi bu senatör de, zalim ve cahil bir makine patronunun amaçlarına alet olan bir köle ve zavallı bir kuklaydı.<a class="si-noteref epub-type_noteref" href="#f46" id="ref_f46">46</a> Her üçü de demiryolu ruhsatlarından nemalanıyorlardı; ayrıca bu parlak kapitalist makinenin, makine patronunun ve ruhsatları çıkaran demiryollarının sahibiydi. Ve böylece, bir cennet yerine, kendimi tüccar zihniyetinin kurak çölünde buldum. İş yaşamı dışında, budalalıktan başka bir şey bulamadım. Dürüst, asil ve canlı bir şey bulamadım. Yaşayan birçok insana denk geldim, ama kokuşmuş ve yoz bir yaşam sürüyorlardı. Canavarca bir bencillik ve merhametsizlik, çirkin, açgözlü, iş bitirici bir maddiyatçılıktan başka bir şey değildi karşıma çıkanlar.”</p>
				<p>Ernest dinleyicilerin dünyasına ayna tutup yaşadığı hayal kırıklıklarıyla ilgili birçok şey anlattı. Entelektüel açıdan Ernest’i sıkmışlardı; ahlaki ve manevi açıdan tiksindirmişlerdi; öyle ki dürüst, asil, canlı ve kapitalistlerin yoksun olduğu her şeye sahip devrimcilerin arasına dönmüş olmaktan dolayı mutluydu.</p>
				<p>“Ve şimdi,” dedi, “izin verin size devrimden bahsedeyim.”</p>
				<p>Fakat Ernest’in bu küçük düşürücü eleştirileri dinleyicileri sarsmamıştı. Etrafıma dönüp yüzlerine baktım ve Ernest’in saldırı ve suçlamaları karşısında istiflerini bozmadan ve üstünlük hislerini yitirmeden, kayıtsız kaldıklarını gördüm. Ve Ernest’in söyledikleri geldi aklıma: Ahlaklarına yönelik hiçbir itham onları sarsamazdı. Fakat Ernest’in cüretkâr dilinin ve ifadelerinin Mrs. Brentwood’u etkilediğini fark etmiştim. Üzgün ve endişeli görünüyordu.</p>
				<p>Ernest, devrim ordusunun tanımını yaparak başladı ve ordunun gücüyle ilgili rakamlar ortaya koyarken (çeşitli ülkelerde verilen oylar), dinleyiciler huzursuzlaşmaya başladılar. Gergin bir ifade bürümüştü suratlarını ve dudaklarının kasıldığını görebiliyordum. En sonunda düello için eldiven yere atılmış, kılıçlar çekilmişti. Ernest, Birleşik Devletler’de bir buçuk milyon ve dünyanın geri kalanında da yirmi üç buçuk milyon insanı birleştiren sosyalistlerin uluslararası örgütlenmesini anlattı. </p>
				<p>“Böylesine bir devrim ordusu,” diye devam etti, “yirmi beş milyon kişilik bir ordu, yöneticileri ve yönetici sınıfları durup düşünmeye sevk edecek bir güçtür. Bu ordunun attığı savaş çığlığı şudur: ‘Merhamet yok! Sahip olduğunuz her şeyi istiyoruz. Daha azına razı olmayacağız. İktidarın dizginlerini ve insanlığın yazgısını ellerimize almak istiyoruz. İşte ellerimiz burada. Bu eller güçlüdür. Hükümetinizi, saraylarınızı ve krallara özgü sefanızı elinizden alacağız ve o gün gelince, tarladaki köylü ırgat ya da büyük şehirlerinizde açlıktan nefesi kokan, çelimsiz memur gibi, ekmek paranızı kazanmak için çalışacaksınız. İşte ellerimiz burada. Bu eller güçlüdür!’”</p>
				<p>Ernest konuşurken, o heybetli omuzlarından, iki muhteşem kol uzanıyor ve nalbant elleriyle kartal pençesi gibi havayı sıkıca kavrıyordu. Orada dikilmiş haliyle, işçi egemenliğinin ruhunu temsil ediyordu ve elleri, dinleyicilerini parçalayıp ezmek için ileri doğru uzanıyordu. Devrimin bu somut, potansiyel ve tehditkâr gücü karşısında dinleyicilerin oturdukları yerde sinerek, belli belirsiz ürktüklerini fark edebiliyordum. Aslında sinen ve korkuları yüzlerinden okunan kadınlardı. Erkekler için söz konusu değildi bu. Onlar aylak değil, faal zenginlerdi ve savaşçıydılar. Alttan alta, gırtlaktan gelen homurtular yükseldi, havada bir an asılı kaldı ve sonra kayboldu. Bu, kargaşanın habercisiydi ve o gece bu homurtuları pek çok kez işitecektim, insanın içindeki vahşi hayvanın belirtisi, ilkel ihtirasının delili. Ve bu sesi çıkardıklarının farkında değillerdi. Sürünün ağzından ve tümüyle bilinç dışı çıkan bir hırıltıydı bu. Ve o anda, yüzlerinde haşin bir ifadenin şekillenmeye başladığını ve gözlerindeki savaş kıvılcımını görünce, dünya egemenliğinin ellerinden zorla çekilip alınmasına kolay kolay izin vermeyeceklerini fark ettim. </p>
				<p>Ernest saldırmaya devam etti. Kapitalist sınıfı, toplumu kötü yönetmekle suçlayarak, Birleşik Devletler’de bir buçuk milyon devrimcinin nasıl vücuda geldiğini açıkladı. İlkel dönemlerdeki insanların alet ve makinelerden yoksun olduklarını ve üretim gücü olarak ellerinde sadece doğal verimliliğin bulunduğuna dikkat çekerek mağara adamı ile bugünün insanlarının ekonomik koşullarını kabaca açıkladı. Ardından makinelerin ve toplumsal örgütlenmenin gelişiminin izlerini sürdü ve böylece uygar insanın üretim gücünün, ilkel vahşinin bin katı olduğunu açıkladı.</p>
				<p>“Beş adam” dedi, “bin kişi için ekmek üretebilir. Bir adam iki yüz elli kişi için yünlü kumaş, bin kişi için çizme ve ayakkabı üretebilir. Toplumun becerikli bir şekilde idare edilmesiyle, çağdaş ve uygar insanın mağara insanına kıyasla çok daha iyi durumda olacağı sonucu çıkar bundan. Fakat öyle mi acaba? Bir bakalım. Bugün Birleşik Devletler’de on beş milyon<a class="si-noteref epub-type_noteref" href="#f47" id="ref_f47">47</a> insan yoksulluk içerisinde yaşamaktadır; yoksulluktan kasıt yeterli yiyecek ve barınmadan yoksun bir yaşam yüzünden çalışma verimliliğinin standardının sürdürülememesidir. Bugün Birleşik Devletler’de, işçi yasaları denen o kanunlarınıza rağmen üç milyon çocuk işçi çalıştırılmaktadır.<a class="si-noteref epub-type_noteref" href="#f48" id="ref_f48">48</a> On iki yılda çocuk işçilerin sayısı iki katına çıkmıştır. Bu arada aklıma gelmişken siz toplumun idarecilerine şunu sorayım. Neden 1910 yılının nüfus sayımını halka açıklamadınız? Cevabı sizin adınıza ben vereyim, çünkü korktunuz da ondan. Sefaleti işaret eden rakamlar, şu anda bile gücünü toplayıp bir araya gelmeye başlayan devrimi hızlandıracaktı. </p>
				<p>Fakat benim suçlamama dönecek olursak, şayet çağdaş insanın üretim gücü mağara adamına kıyasla bin kat daha fazla ise, o halde neden bugün Birleşik Devletler’de gereğince barınıp beslenemeyen on beş milyon insan yaşıyor? Neden günümüzde, Birleşik Devletler’de üç milyon çocuk işçi var? Bu gerçek bir iddiadır. Kapitalist sınıf kötü bir idare sergilemiştir. Çağdaş insanın üretim gücünün mağara adamından bin kat daha fazla olmasına rağmen, mağara adamından daha sefil koşullarda yaşıyor olması gerçeğini dikkate alarak, kapitalist sınıfın kötü bir idare sergilediğinden başka bir sonuca varmak olası değildir; toplumu iyi yönetemediniz, bencilce ve canice bir yönetim gösterdiniz sevgili egemenler. İşte bu yüzden, tıpkı mensubu olduğunuz sınıf, Birleşik Devletler’deki bir buçuk milyon devrimciye ne kadar cevap verebilirse, siz de bana bu gece yüz yüze o kadar cevap verebilirsiniz. Size cevap vermeniz için meydan okuyorum. Ve dahası, konuşmamı bitirdiğimde de bana cevap veremeyeceğinizi şimdiden cesaretle söyleyebilirim. Bu yüzden nutkunuz tutulacak, ama başka konularda yeterince uzun konuşacaksınız. </p>
				<p>Yönetiminiz başarısız oldu. Medeniyeti karmakarışık bir mezbahaya çevirdiniz. Kör baktınız ve aç gözlü davrandınız. Meclis salonlarında asla utanmadan ayağa kalkıp (bugün kalktığınız gibi), çocukların, küçücük çocukların emeği olmadan kâr elde etmenin mümkün olmadığını ilan ettiniz. Benim sözümle yetinmeyin. Tümü sizin aleyhinize tutanaklarda kayıtlı. Geceleri rahat uyumak için hoş ve boş ideallerle ve kendi sevimli ahlak kurallarınızı üreterek vicdanınızı teskin ettiniz. Güç ve varlıkla tıka basa dolup patlayacak hale geldiniz ve başarı sarhoşusunuz; petekteki balların etrafına kümelenen erkek arıların, saltanatlarını bitirmek için üzerlerine çullanan işçi arılar karşısında ne kadar kurtulma umutları varsa, sizin de bizim karşımızda o kadar umudunuz olabilir. Toplumu idare etmekte başarısız oldunuz ve yönetim sizlerin elinden alınacak. İşçi sınıfına mensup bir buçuk milyon insan, geri kalan işçi sınıfının kendilerine katılacağını ve idareyi ellerinizden çekip alacağını söylüyor. Bunun adı devrimdir sevgili egemenler. Gücünüz yetiyorsa durdurun bu devrimi.”</p>
				<p>Ernest’in sesi kayda değer bir süre boyunca daha odada çınlamaya devam etti. Ardından, gırtlaktan gelen ve daha önce işittiğim o homurtular yükseldi ve bir düzine adam Albay Van Gilbert’ten söz istemek için yaygara kopararak ayağa kalktılar. Mrs. Brentwood’un omuzlarının kasılıp, titrediğini fark ettim ve Ernest’e güldüğünü sanıp bir an için öfkeye kapıldım. Sonra farkına vardım ki bu gülme değil bir isteri nöbetiydi. Bu delifişeği, kutsal Alimler Kulübü’ne getirtmekle işlediği kabahatin dehşet ve şokunu yaşıyordu Brentwood. </p>
				<p>Albay Van Gilbert, suratlarını hiddet bürümüş vaziyette bir düzine adamın konuşmak için kendisinden izin alma çabalarını fark etmedi bile. Kendi suratını da öfke bürümüştü. Kollarını sallayarak ayağa fırladı ve bir an için sadece anlamsız sesler çıktı ağzından. Ardından kelimeler ağzından dökülmeye başladı. Fakat bu ne yüz bin dolarlık avukatın konuşması ne de modası geçmiş bir hitabet biçimiydi.</p>
				<p>“Yanılgı üzerine yanılgı,” diye bağırdı Van Gilbert. “Hayatımda bir saat gibi kısa bir sürede bu kadar yanlış inancın dile getirildiğini duymamıştım. Ve ayrıca delikanlı, yeni bir şey söylemediğinizi de belirtmeliyim. Tüm o sayıp döktüklerinizi ben daha siz doğmadan üniversitede öğrendim. Jean Jacques Rousseau sizin sosyalist kuramınızı yaklaşık iki asır önce açıkça ilan etmişti. Toprağa dönüş, hakikaten de öyle! Eskiye dönüş ha! Biyoloji bilimimiz bunun abesliğini öğretir. Yarı cehalet tehlikeli bir şeydir sözü ne kadar da isabetli ve siz de zıpır teorilerinizle bu gece bunun bir örneğini sergilediniz. Yanılgı üzerine yanılgı! Aşırı bir yanılgının midemi hiç bu kadar bulandırdığı olmamıştı. Olgunlaşmamış genellemeleriniz ve çocukça akıl yürütmelerinizle!”</p>
				<p>Albay kibirli ve küçümseyici bir tavırla parmaklarını şaklattı ve yürüyüp yerine oturdu. Kadın dinleyicilerin Van Gilbert’i tasvip ettikleri dudaklarından okunuyordu ve ardından erkeklerin Albay’ın sözlerini tasdik eden boğuk sesleri duyuldu. Söz isteyen bir düzine adamdan yarısı hep bir ağızdan konuşmaya başladılar. Yaşanan keşmekeş ve karmaşayı anlatmaya kelimeler yetmez. Mrs. Pertonwaithe’ın geniş duvarları böylesine bir gösteriye tanık olmamıştı. Smokinleri içinde hırıldayıp homurdanan bu adamlar sözümona toplumun serinkanlı ve havalı liderleri ve efendileriydi. Hiç şüphe yok ki Ernest ellerini, egemenlerin gözüne bir buçuk milyon devrimcinin elleri gibi görünen ellerini bir kartal pençesi gibi para keselerine uzattığında onları sarsmıştı. </p>
				<p>Fakat Ernest olaylar karşısında asla serinkanlılığını kaybeden biri değildi. Albay daha yerine geçip oturmaya fırsat bulamadan Ernest ayağa kalkıp fırladı öne doğru.</p>
				<p>“Teker teker konuşun beyler!” diye kükredi. </p>
				<p>Sesi, o kocaman ciğerlerinin derinliklerinden çıkmış ve bu insan korosunun yarattığı fırtınayı bastırmıştı. Buyurgan kişiliğiyle herkesi susturmuştu.</p>
				<p>“Teker teker,” diye tekrarladı yumuşak bir sesle. “Müsaade edin de Albay Van Gilbert’e cevap vereyim. Daha sonra hepiniz kozlarınızı paylaşırsınız benimle, ama unutmayın, teker teker. Hep bir ağızdan gösteriye gerek yok. Burası futbol sahası değil. Size gelince,” diye devam etti Ernest, Albay’a dönerek, “söylediğim hiçbir şeye cevap vermediniz. Sadece zihin kapasitemle ilgili birkaç heyecanlı ve dogmatik iddia ortaya attınız. İşinizi icra ederken fayda sağlayabilir bu yaklaşım, ama bana sökmez. Benimle böyle konuşamazsınız. Ben şapkası elinde, maaşıma zam yapmanız ya da kullandığım iş makinesinden beni korumanız için önünüzde el pençe divan duran bir işçi değilim. Benimle konuşurken gerçekler karşısında dogmatik olamazsınız. Bu yaklaşımı paralı kölelerinize saklayın. Onların ekmek parasını ödediğiniz, yaşamlarını ellerinizde tuttuğunuz için size cevap vermeye cüret edemezler.</p>
				<p>Ben doğmadan önce üniversitede öğrendiğiniz şu doğaya dönme meselesine gelince, görünüşe göre o dönemden beri başka hiçbir şey öğrenmemişsiniz. Diferansiyel denklemleri İncil’le ne kadar alakalıysa, sosyalizm de doğadaki dengelerle o kadar alakalıdır. Siz beyefendi, ifade ettiklerime harika bir örnek vermiş bulunuyorsunuz.”</p>
				<p>Yüz bin dolarlık avukatının korkunç bir şekilde iğdiş edilişini Mrs. Brentwood’un sinirleri kaldıramadı. İsteri krizi şiddetlendi ve bir yandan ağlarken, bir yandan gülmeye başlayan kadıncağıza yardım edip salondan dışarı çıkardılar. Belki de bu iyi olmuştu zira daha kötü gelişmeler olacaktı. </p>
				<p>Mrs. Brentwood’un yaşadığı krizle bölünen konuşmasını, “Benim sözümle yetinmeyiniz,” diye sürdürdü Ernest. “Sizin kendi yetkilileriniz hep bir ağızdan sizin aptallığınızı ispat edeceklerdir. Sizin kiralık bilgi tedarikçileriniz size hatalı olduğunuzu söyleyeceklerdir. En yumuşak başlı, kıdemsiz bir sosyoloji asistanına gidin ve Rousseau’nun doğaya dönüş kuramı ile sosyalizm kuramı arasındaki farkın ne olduğunu sorun; en önde gelen, en akılcı burjuva politik ekonomistlerinize ve sosyologlarınıza sorun; konu üzerine yazılmış ve mali destek sağladığınız kütüphanelerin raflarına sıra sıra dizilmiş her ders kitabının sayfalarını karıştırıp soruya cevap arayın; bulacağınız tek yanıt doğaya dönüş ile sosyalizm arasında hiçbir ortak yön olmadığıdır. Öte yandan, doğaya dönüşün ve sosyalizmin birbirlerine taban tabana zıt olduğu yönünde kesin ve müspet bir yanıtla karşılaşacaksınız. Dediğim gibi benim sözlerimle yetinmeyin. Aptallığınızın kayıtları kitaplarda, asla okumadığınız kitaplarınızda yazmaktadır. Ve aptallığınıza gelince, bu anlamda sınıfınızın bir örneğisiniz. </p>
				<p>Siz hukuku ve ticareti biliyorsunuz Albay Van Gilbert. Şirketlere nasıl hizmet edeceğinizi ve kanunları çarpıtarak kâr paylarını nasıl arttıracağınızı biliyorsunuz. Gayet güzel. Bu şekilde devam edin. Önemli bir kişisiniz. Çok iyi bir avukatsınız, fakat tarih bilginiz zayıf, sosyoloji konusunda hiçbir şey bilmiyorsunuz ve biyoloji bilginiz ise Plinius’un yaşadığı çağdan kalma.”</p>
				<p>Sözün burasında Albay oturduğu yerde şöyle bir kıvrandı. Salonda ölüm sessizliği vardı. Herkes şaşkınlıktan ağzı açık vaziyette, sanki felç olmuş gibi koltuklarına mıhlanmışlardı. Büyük Albay Van Gilbert’in böylesi dehşetli bir muameleye maruz kaldığı görülmüş, duyulmuş, inanılır şey değildi, mahkeme salonunda ayağa kalktığında hâkimlerin karşısında titrediği büyük Albay Van Gilbert. Fakat Ernest düşmana karşı asla merhamet göstermiyordu. </p>
				<p>“Elbette kimse sizi ayıplayamaz,” dedi Ernest. “Herkes kendi işini bilir. Siz kendi işinize bakın ve ben de kendi işime. Sizin uzmanlığınız var. İş hukuk bilgisine gelince, kanundan yakanın nasıl kurtarılacağı ya da talancı şirketlerin yararına nasıl yeni kanun çıkarılacağı söz konusuysa ben sizinle aşık atamam. Fakat iş sosyolojiye, benim mesleğime gelince siz benimle aşık atamazsınız. Bunu aklınızdan çıkarmayın. Ayrıca sizin kanununuz bir günde içinden çıkılacak bir meseledir ve siz günlük meselelerin dışındaki konularda yetkin değilsiniz. Dolayısıyla dogmatik iddialarınız, tarihi ve sosyolojik konularda düşüncesizce ortaya atılmış, kaba genellemelerinizle nefesinizi boş yere harcıyorsunuz.”</p>
				<p>Ernest bir an için durdu ve düşünceli gözlerle Albay’a bakıp yüzünün öfkeyle asıldığını, ağzının çarpıldığını, kesik kesik solurken göğsünün inip kalktığını, oturduğu yerde kıvrandığını ve ince beyaz ellerini sinir ve gerginlik içerisinde sıkıp açtığını fark etti. </p>
				<p>“Ama sizin harcayacak nefesiniz var gibi ve bunu kullanmanız için size fırsat vereceğim. Sizin sınıfınızı suçladım. Suçlamalarımın yersiz olduğunu bana gösterin. Çağdaş insanın içine sürüklendiği sefalete dikkatinizi çektim, Birleşik Devletler’de üç milyon çocuk işçi köle gibi çalıştırılmakta ve onların emeği olmadan kâr elde etmek mümkün değil; yetersiz beslenen, üstü başı dökülen ve üzerindeki giysilerden daha da dökük evlerde oturan on beş milyon insan var. Çağdaş insanın toplumsal örgütlenme marifetiyle ve makineler kullanarak mağara devri insanına kıyasla bin kat daha fazla üretim gücüne eriştiğine dikkat çektim. Ve bu iki bulgudan hareket ederek, kapitalistlerin kötü bir idare gösterdiklerinden başka bir sonuca varmanın mümkün olmadığını ifade ettim. Suçlamam buydu, bunlara cevap vermeniz için size özellikle ve enine boyuna meydan okudum. Hayır, daha da fazlasını yaptım. Bana cevap vermeyeceğiniz yönünde bir kehanette bulundum. Benim kehanetimi yerle bir etmek sizin nefesinize kalmış. Konuşmamın bir yanılgıdan ibaret olduğunu söylediniz. Bana nerede yanıldığımı gösterin Albay Van Gilbert. Benim ve bir buçuk milyon yoldaşımın size ve sınıfınıza yönelttiği suçlamalara cevap verin.”</p>
				<p>Albay Van Gilbert toplantıya başkanlık ettiğini ve nezaket icabı söz isteyen diğer insanların da konuşmasına izin vermesi gerektiğini unutmuştu. Ayağa kalkmış, kontrolünü yitirmiş bir vaziyette kollarını ve laflarını sağa sola savurarak bir yandan Ernest’i gençliğinden ve demagogluğundan ötürü kötüleyip yerden yere vuruyor, öte yandan da işçi sınıfına vahşice saldırarak, verimsizliğinden ve beş para etmezliğinden dem vuruyordu. </p>
				<p>Ernest, “Sizin kadar konuyu dağıtıp işin özünden uzaklaşan bir avukat görmedim,” diye cevaplamaya başladı Albay’ın verip veriştiren, sert konuşmasını. “Düşünce ve iddialarımın ne gençliğimle, ne de işçi sınıfının değersizliğiyle ilgisi var. Ben kapitalist sınıfı, toplumu kötü yönetmekle suçladım. Siz cevap vermediniz. Cevap verme girişiminde bulunmadınız. Neden? Acaba verecek bir cevabınız mı yok? Siz tüm bu salondaki dinleyicilerin savunucusu, destekçisisiniz. Benim haricimde buradaki herkes bu cevabı duymak için ağzınıza bakıyor, çünkü kendilerinin verecek bir cevabı yok. Bana gelince, daha önce de dediğim gibi, sadece cevap veremeyeceğinizi değil, fakat cevap vermeye teşebbüs bile etmeyeceğinizi biliyorum.”</p>
				<p>“Bu kabul edilemez!” diye haykırdı Albay Van Gilbert. “Hakarettir bu!”</p>
				<p>“Bana cevap vermemeniz kabul edilemez asıl,” diye karşılık verdi Ernest usulca. “Hiç kimsenin aklı ve zekâsı aşağılanamaz. Aşağılamak, doğası itibarıyla duygusal bir yaklaşımdır. Kendinizi toparlayın. Benim aklımı kullanarak toplumu kötü yönettikleri için kapitalist sınıfa yönelttiğim suçlamaya, akla dayalı bir cevap verin.”</p>
				<p>Albay Van Gilbert sessiz kaldı; hödük bir kabadayı karşısında ağız dalaşına girmeye tenezzül etmeyen bir adamın yüzündeki gibi ters ve üstünlük kompleksini yansıtan bir ifade vardı suratında. </p>
				<p>“Moralinizi bozup mahzunlaşmayın,” dedi Ernest. “Sınıfınızın hiçbir üyesinin henüz bu suçlamaya cevap veremediği gerçeğiyle teselli bulun.” Ernest konuşmaya can atan diğer adamlara döndü. “Ve şimdi konuşma fırsatı sizlerde. Hodri meydan. Atış serbest ve Albay Van Gilbert’in veremediği cevabı vermeniz için size meydan okuduğumu da unutmayın.”</p>
				<p>Tartışmalar sırasında söylenen her şeyi yazmam mümkün değil. Üç kısa saat içerisinde ne kadar çok kelime sarf edilebileceğini daha önce asla fark etmemiştim. Ne olursa olsun, muhteşemdi. Rakipleri heyecanlanıp tahrik oldukça, Ernest kasıtlı olarak daha da üzerlerine gitti. Ernest’in sahip olduğu bilgiler ansiklopedikti ve kelime ya da cümleleri hassas birer kılıç darbesi gibi kullanarak karşısındakileri delik deşik etti. Mantığa aykırı düştükleri noktaları tek tek belirtti. Akıl yürütme ve kıyaslama yöntemleri yanlıştı ve vardıkları sonucun, önermeleriyle hiçbir bağlantısı yoktu; öte yandan bir sonraki dayanakları sahteydi, çünkü kanıtlanmaya çalışılan sonucun içine kurnazca gizlenmişti. Bu hataydı, öbürü bir varsayımdan ibaretti ve bir sonraki de, tüm ders kitaplarında doğrulanmış olarak yer alan gerçeğe aykırı bir iddiaydı.</p>
				<p>Ve tartışma böyle sürdü gitti. Ernest bazen kılıcı bırakıp eline sopayı alıyor ve sağlı sollu vurarak rakiplerinin düşüncelerini ezip geçiyordu. Her zaman gerçekleri, bulguları talep ediyor ve kuramları tartışmayı reddediyordu. Ve Ernest’in ortaya koyduğu gerçekler, rakiplerini Waterloo Savaşı’ndaki gibi bozguna uğratıyordu. Egemenler işçi sınıfına saldırdıklarında, Ernest her defasında, “Tencere dibin kara seninki benden kara; sizin suratlarınızın kirli olduğu suçlamasına verilecek bir cevap değil ki bu,” diye cevabı yapıştırdı. Ve hepsine birden seslenip, “Sınıfınızın kötü bir idare sergilediği suçlamasına neden yanıt vermediniz? Farklı meseleler ve o meselelerle ilgili daha başka meselelerden söz ettiniz, fakat cevap vermediniz. Acaba verecek cevabınız mı yok?” dedi.</p>
				<p>Mr. Wickson tartışmanın sonunda söz aldı. Serinkanlılığını bir tek o yitirmemişti ve Ernest diğerlerine göstermediği bir saygıyla yaklaştı Wickson’a. </p>
				<p>“Cevap vermeye gerek yok,” dedi Wickson, etraflıca düşünmüşçesine. “Tüm tartışmayı hayret ve tiksintiyle takip ettim. Sizlerden tiksiniyorum beyler, sınıfımın mensupları. Budala, küçük okul çocukları gibi davranıp, böyle bir tartışmanın içine esip gürleyen, adap bilmez sıradan politikacılar gibi bodoslama daldınız. Rakibin manevraları karşısında bozguna uğradınız. Bir yığın laf ettiniz, ama çıkardığınız uğultudan başka bir şey duyulmadı. Bir ayının etrafında uçuşan sivrisinekler gibi vızıldadınız. Beyler, işte ayı orada duruyor,” diyerek Ernest’i işaret etti Wickson. “Ve vızıldamalarınız ayının sadece kulaklarını gıdıkladı. İnanın ki durum ciddi. Bu ayı, bu akşam bizi ezmek için pençelerini uzatmış. Birleşik Devletler’de bir buçuk milyon devrimci olduğundan bahsediyor. Bu bir hakikattir. Elimizden hükümetlerimizi, saraylarımızı, krallara özgü sefamızı almayı amaçladıklarını söylüyor. Bu da bir hakikattir. Bir değişim, büyük bir değişim yaşanmaya başlıyor toplumda; fakat ayının öngördüğü gibi bir değişim olmayabilir bu. Ayı bizi ezeceğini söyledi. Peki ya biz ayıyı ezersek?”</p>
				<p>Büyük salonda gırtlaktan gelen homurtular yükseldi ve erkekler, kendilerinden emin bir havada ve onaylayarak birbirlerine bakıp başlarını salladılar. Yüzleri gerilmişti. Hepsinin de birer savaşçı olduğundan kuşku yoktu. </p>
				<p>“Fakat vızıldayarak ezecek değiliz ayıyı,” diye serinkanlılıkla sürdürdü konuşmasını Wickson. “Ayıyı avlayacağız. Ayıya kelimelerle cevap vermeyeceğiz. Cevabımızı kurşunlarla vereceğiz. Güç ve yetki bizde. Bunu kimse inkâr etmeyecek. Bu güç marifetiyle iktidarda kalacağız.”</p>
				<p>Wickson birden Ernest’e doğru döndü. Dramatik bir an yaşandı.</p>
				<p>“Böylece cevabımızı vermiş bulunduk. Size kelimelerle cevap verip kaybedecek vaktimiz yok. O göklere çıkardığınız güçlü ellerinizi saraylarımıza ve sefahatimize uzattığınızda size gücün ne olduğunu göstereceğiz. Cevabımızı bomba ve şarapnellerin gümbürtüleri ve makineli tüfeklerden çıkan kurşunların vınlamalarıyla ifade edeceğiz.<a class="si-noteref epub-type_noteref" href="#f49" id="ref_f49">49</a> Siz devrimcileri ökçelerimizin altında öğüteceğiz ve suratlarınızın üzerinden çiğneyip geçeceğiz. Dünya bizim, biz onun efendisiyiz ve o hep bizim mülkiyetimizde kalacak. İşçiler ordusuna gelince, onlar tarihin başlangıcından bu yana pisliğin içinde yaşadılar ve ben tarihi doğru okuyan biriyim. Ben, bizler ve bizlerden sonra gelecek olanlar güç ve iktidarı ellerinde tuttukça da pisliğin içinden çıkamayacaklar. Alın size kelime. Kelimelerin kralı; Güç. Tanrı değil, Para değil ama Güç. Dilinizde tüy bitene kadar tekrar edin bu kelimeyi. Güç.”</p>
				<p>“Cevabımı aldım,” dedi Ernest sakince. “Verilebilecek tek cevap budur. Güç. Emekçi sınıfı olarak bizim öğütlediğimiz de budur. Yaşadığımız acı tecrübeler sayesinde biliyoruz ki, hak, adalet, insanlık adına yapılan çağrılar, yakarışlar sizi asla ilgilendirmiyor. Kalpleriniz, altında yoksulların suratlarını çiğnediniz ökçeleriniz kadar sert. Bu yüzden biz gücü vazettik. Seçim günü oylarımızın gücüyle hükümetinizi elinizden söküp alacağız...”</p>
				<p>Wickson, “Peki ya gerçekten de seçim günü çoğunluğu, ezici çoğunluğu elde ederseniz ne olacak?” diye sözünü kesti Ernest’in. “Farz edin ki, seçim sandığında ele geçirdiğiniz hükümeti size devretmeyi reddettik?”</p>
				<p>“Onu da göz önünde bulundurduk,” diye cevap verdi Ernest. “Ve size kurşunlarla cevap vereceğiz. Gücü kelimelerin kralı ilan ettiniz. Çok güzel. O halde gücü kullanacağız. Ve seçim sandığında zafer elde ettiğimizde, anayasal hakkımızı kullanarak, barışçıl bir biçimde ele geçirdiğimiz hükümeti bize devretmeyi reddeder ve bu durum karşısında ne yapacağımızı bize sorarsanız, ben derim ki, o gün geldiğinde size cevabımızı vereceğiz; cevabımızı bomba ve şarapnellerin gümbürtüleri ve makineli tüfeklerden çıkan kurşunların vınlamalarıyla ifade edeceğiz. Bizden kaçamazsınız. Gerçekten tarihi doğru okumuşsunuz. Emekçinin, tarihin başlangıcından bu yana pislik içinde süründüğü doğrudur. Siz ve sizden sonra gelenler güç ve iktidarı ellerinde tuttukça emekçinin pisliğin içinden çıkamayacağı da doğrudur. Sizinle hemfikirim. Söylediğiniz her şeye katılıyorum. Güç, geçmişte hep olduğu gibi söz sahibidir ve belirleyici olacaktır. Bu sınıfların mücadelesidir. Tıpkı sizin sınıfınızın eski feodal asaleti alaşağı ettiği gibi, sizin sınıfınız da benim sınıfım, emekçi sınıf tarafından alaşağı edilecek. Şayet biyoloji ve sosyolojiyi de tarihi okuduğunuz kadar doğru ve açık bir şekilde okursanız, tanımladığım bu akıbetin kaçınılmaz olduğunu göreceksiniz. Bunun bir, on ya da bin yıl içerisinde gerçekleşecek olması önemli değildir. Sizin sınıfınız alaşağı edilecektir. Ve bu güç marifetiyle olacaktır. İşçi ordusunun bireyleri olarak bizler o kelimeyi dilimizde tüy bitene, kulaklarımız çınlayan kadar okuyup tekrarladık. Güç. Muhteşem bir kelime.”</p>
				<p>Ve böylece Alimler Kulübü gecesi sona erdi. </p>
				</div>
    <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f39"><a class="si-backref" href="#ref_f39">39</a><span class="si-footnote-text">. Yazar burada bilgiyi ve gerçekleri öğrenme tutkunu anlamındaki <em>philomath</em> sözcüğünü kullanıyor. Ancak, egemen sınıfların bilgiçliğine yönelik ironi açısından “alimler” sözcüğü tercih edildi. (Y.N.) </span></div>

						<div class="si-footnote html5_aside epub-type_footnote" id="f40"><a class="si-backref" href="#ref_f40">40</a><span class="si-footnote-text">. O günlerde oturma odalarını bir yığın ıvır zıvırla doldurmak hâlâ âdetti. İnsanlar sade yaşam tarzını keşfetmemişlerdi. Böylece birer müzeye dönüştürülmüş bu odaları temiz tutmak da sonu gelmez bir çaba gerektiriyordu. Toz temizleme araçları evin efendileriydi. Toz almak için sayısız alet vardı; fakat tozdan tamamen kurtulmak için sadece birkaç alet vardı. </span></div>

						<div class="si-footnote html5_aside epub-type_footnote" id="f41"><a class="si-backref" href="#ref_f41">41</a><span class="si-footnote-text">. Vasiyetnamelerin bozulup, ihlal edilmesi o çağa özgü bir özellikti. Muazzam servetlerin edinilmesiyle birlikte, ölüm sonrasında bu servetlerin miras yoluyla elden çıkarılması sorunu, servet sahipleri için eziyetliydi. Vasiyetname hazırlamak ve bozmak, tıpkı zırh ve silah imalatçılığı gibi, birbirlerini tamamlayan meslekler haline gelmişti. En kurnaz vasiyetname hazırlama avukatları, ihlal edilemez vasiyetnameler hazırlamak üzere tutulurlardı. Fakat bu vasiyetnameler her zaman ve çoğunlukla da bizzat bunları hazırlayan avukatlar tarafından ihlal edilirdi. Buna karşın, zengin zümre, asla ihlal edilemeyecek bir vasiyetnamenin hazırlanabileceği yanılgısından vazgeçmiyordu; böylece nesiller boyunca müvekkiller ve avukatlar bu hayalin peşinden koştular. Bu, Ortaçağ simyacılarının “Evrensel Çözücü”nün arayışında olmasından farksız bir uğraştı. </span></div>

						<div class="si-footnote html5_aside epub-type_footnote" id="f42"><a class="si-backref" href="#ref_f42">42</a><span class="si-footnote-text">. İşçi sınıfının, varlıklı ve aylak kesimleri tümüyle yanlış anlamasına hizmet eden tuhaf ve ilginç bir kitap serisi.</span></div>

						<div class="si-footnote html5_aside epub-type_footnote" id="f43"><a class="si-backref" href="#ref_f43">43</a><span class="si-footnote-text">. O çağın insanları bazı tabir ve anlatım tarzlarının esiriydiler. Bu sefil bağımlılık duygusunu bizlerin anlaması mümkün değildir. Kelimelerin yarattığı büyü, bir hokkabazın yaratıcılık ve becerisinden daha büyük bir etkiye sahipti. İnsanların zihinleri o denli altüst olmuş ve karışıktı ki, tek bir kelimenin ifade edilmesi, bir ömür boyu süren ciddi araştırma ve düşünce ile ortaya konan genellemeleri yadsıyabiliyordu. Ütopik böyle bir kelimeydi. Ne kadar mantıklı olarak ifade edilirse edilsin, bu kelimenin ağızdan çıkması dahi, ekonomik gelişim ve ıslahla ilgili tertip ve tasarıları reddedip lanetleyebiliyordu. Bu gibi terimlerin ortaya atılması dahiyane bir fikir olarak addediliyordu.</span></div>

						<div class="si-footnote html5_aside epub-type_footnote" id="f44"><a class="si-backref" href="#ref_f44">44</a><span class="si-footnote-text">. Pinkertonlar esasen özel dedektiflerdi; fakat hızla kapitalistlerin kiralık savaşçıları olup daha sonra da Oligarşi’nin Paralı Askerleri’ne dönüştüler. </span></div>

						<div class="si-footnote html5_aside epub-type_footnote" id="f45"><a class="si-backref" href="#ref_f45">45</a><span class="si-footnote-text">. Patentli ilaçlar, patentli yalanlardı; fakat Ortaçağ’ın büyüleri ve tılsımları gibi insanları aldatmaya yöneliktiler. Aradaki tek fark patentli ilaçların daha zararlı ve daha maliyetli olmasıydı. </span></div>

						<div class="si-footnote html5_aside epub-type_footnote" id="f46"><a class="si-backref" href="#ref_f46">46</a><span class="si-footnote-text">. MS 1912 yılına gelindiğinde bile, büyük halk kitleleri hala ülkeyi kendi oylarıyla yönettikleri inancına sahiptiler. Fakat aslında ülke “siyasi makineler” diye adlandırılan mekanizmalarca yönetiliyordu. İlk başlarda bu makinelerin başındaki adamlar, yasa çıkarmak için egemen kapitalistlerden fahiş ücretler aldılar; fakat kısa bir zaman sonra egemen kapitalistler siyasi makinelere bizzat sahip olmanın ve makine patronlarını kiralamanın daha az maliyetli olduğunu fark ettiler. </span></div>

						<div class="si-footnote html5_aside epub-type_footnote" id="f47"><a class="si-backref" href="#ref_f47">47</a><span class="si-footnote-text">. 1906 yılında Robert Hunter <em>Poverty</em> (Yoksulluk) adlı kitabında, o dönemde Birleşik Devletler’de yoksullukla boğuşan on milyonlarca insan olduğuna dikkat çekmişti.</span></div>

						<div class="si-footnote html5_aside epub-type_footnote" id="f48"><a class="si-backref" href="#ref_f48">48</a><span class="si-footnote-text">. Birleşik Devletler’de 1900 yılında yapılan nüfus sayımında (rakamları halka açıklanan son sayım), çocuk işçilerin sayısı 1 752 187 olarak saptanmıştı. </span></div>

						<div class="si-footnote html5_aside epub-type_footnote" id="f49"><a class="si-backref" href="#ref_f49">49</a><span class="si-footnote-text">. Buradaki düşüncenin anlam ve akışını ifade etmek için aşağıdaki tanım MS 1906 yılında, Ambrose Bierce adında bir yazar tarafından kaleme alınan “Kötümserin Kelime Kitabı”ndan alınmıştır. Bierce, insanlara güven duymadığını açıkça itiraf etmiş, alaycı biriydi: “Şarapnel, isim. Amerikan Sosyalizmi’nin taleplerine cevap olarak geleceğin hazırladığı bir tez.”</span></div>
    </div>
  </body>
</html>