<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="html5_section">
				<h1 class="chapter-num">9</h1>
				<h1>Bir rüyanın matematiği</h1>
				<p>Ernest, ifşa ettiği gerçeklerin yarattığı afallama ve dehşetin ortasında konuşmasına devam etti. </p>
				<p>“Bu gece aranızdan bir düzine adam, sosyalizmin olanaksız bir şey olduğunu söyledi. Siz olanaksız dediniz, isterseniz ben de size kaçınılmaz olanı göstereyim. Sadece siz küçük kapitalistlerin değil, büyük kapitalistlerin ve tröstlerin de tarih sahnesinden göçüp gitmesi kaçınılmazdır. Hatırlayın, evrim asla geriye doğru akmaz. Hiç durmadan ileri doğru ve rekabetten işbirliğine, küçük işbirliklerinden büyük işbirliklerine ve büyük işbirliklerinden devasa işbirliklerine ve oradan da en devasa işbirliği olan sosyalizme doğru akar. Bana rüya gördüğümü söylüyorsunuz. Gayet güzel. Ben size rüyamın matematiğini anlatacağım; burada sizlere, benim matematiğimin yanlış olduğunu ispatlamanız için peşinen meydan okuyorum. Kapitalist sistemin kaçınılmaz çöküşünü açıklayacağım ve neden çökmesi gerektiğini matematiksel olarak göstereceğim. Anlatmaya başlıyorum ve şayet anlattıklarım başta alakasız gelse dahi, sabırla dinleyin beni. İlk olarak belli bir sanayi sürecini inceleyelim ve ne zaman hemfikir olmadığınız bir şey söylersem lütfen beni uyarın. Bir ayakkabı fabrikasını ele alalım. Bu fabrika deri satın alır ve o deriden ayakkabı imal eder. Burada yüz dolar değerinde deri var ve bu hammadde fabrikaya girer; diyelim ki iki yüz dolar değerinde ayakkabı olarak piyasaya sunulur. Ne olmuştur? Derinin değerine yüz dolar eklenmiştir. Bu artış nasıl olmuştur? Bir bakalım. Sermaye ve emek deriye bu yüz dolarlık değeri katmıştır. Sermaye fabrikayı, makineleri tedarik etmiş ve tüm masrafları karşılamıştır. Emek de işçiliği sağlamıştır. Sermaye ve emeğin bir arada ortaya koyduğu çabayla yüz dolarlık bir değer katılmıştır. Hepiniz buraya kadar hemfikir misiniz?” </p>
				<p>Masadaki adamlar başlarını sallayarak Ernest’i onayladılar.</p>
				<p>“Bu yüz doları üreten emek ve sermaye şimdi bunu paylaşmaya girişirler. Bu bölüşüm kesirli sayılardan oluşur; öyleyse kolaylık olsun diye biz bunları kabaca yaklaşık rakamlar olarak belirleyelim. Sermaye kendi payına elli, emek de kendine payına elli dolar alır. Bölüşüm üzerine yaşanan çekişmelere hiç girmeyeceğiz.<a class="si-noteref epub-type_noteref" href="#f64" id="ref_f64">64</a> Ne kadar çekişme yaşansa da, şu ya da bu yüzde ile paylaşım hallediliyordu. Ve burada bu belirli sanayi süreci için geçerli olan şeyin, tüm sanayi süreçleri için de geçerli olduğuna dikkatinizi çekerim. Doğru mu?”</p>
				<p>Masadaki herkes Ernest’le hemfikirdi yine. </p>
				<p>“Şimdi varsayalım ki elli dolarını cebine koyan emekçi ayakkabı satın almak istedi. Sadece elli dolarlık ayakkabı alabilir. Bu gayet açık değil mi? Şimdi bu belirli süreçten, bizzat deri, hammadde, nakliye, satış ve diğer her şeyi içeren Birleşik Devletler’deki tüm sanayi süreçlerinin toplamına geçelim. Yuvarlak rakamlar ortaya koymak adına, Birleşik Devletler’de bir yıllık toplam üretim varlığını dört milyar dolar olarak belirleyelim. O halde bu bir yıllık süreçte emekçi de toplam iki milyar dolar ücret almıştır. Dört milyar dolar üretilmiştir. Emekçi bunun ne kadarını geri satın alabilir. İki milyar. Burada tartışacak bir şey yok eminim. Bu nedenle verdiğim yüzdeler ılımlı. Bin türlü kapitalist hile yüzünden, emekçi toplam üretimin yarısını bile alamaz. Konuya dönecek olursak. Emekçinin iki milyarlık ürün geri aldığını söyleyeceğiz. O halde emekçinin sadece iki milyar tüketebildiği sonucunu çıkarabiliriz. Hâlâ daha emekçinin geri satın alıp tüketemediği iki milyarlık ürün vardır.”</p>
				<p>“Emekçi iki milyarını bile tüketmez,” diye söze girdi Mr. Kowalt. “Eğer tüketseydi, bankalardaki tasarruf hesaplarında birikimi olmazdı. Emekçinin bankaların tasarruf hesaplarındaki birikimi, biriktiği hızla tüketilen bir nevi yedek fondan başka bir şey değil. Bu birikimler yaşlılık, hastalık, kaza ve cenaze masrafları gibi haller için bir kenara koyulur. Tasarruf hesaplarındaki para, ekmeğin ertesi gün yenmek üzere rafa geri koyulan bir parçasından ibarettir. Hayır, emekçi kazandığı ücretin geri satın alabileceği toplam ürünün tamamını tüketir.”</p>
				<p>“Sermayeye iki milyar kalır. Masraflarını ödedikten sonra, geri kalanı tüketir mi? Sermaye iki milyarının tamamını tüketir mi?”</p>
				<p>Ernest durdu ve adamlardan birkaçına soruyu açıkça sordu. Adamlar kafalarını salladılar.</p>
				<p>Aralarından biri dürüstçe, “Bilmiyorum,” dedi.</p>
				<p>“Tabii ki biliyorsunuz,” diye devam etti Ernest. “Bir an için durun ve düşünün. Şayet sermaye kendi payını tüketirse, toplam anapara miktarı artamazdı. Sabit kalırdı. Birleşik Devletler’in ekonomik tarihçesine bakacak olursanız, anaparanın toplam miktarının sürekli artmış olduğunu görürsünüz. Dolayısıyla sermaye kendi payını tüketmez. İngiltere’nin demiryolları tahvillerimizin büyük bir çoğunluğuna sahip olduğu dönemi hatırlıyor musunuz? Yıllar geçtikçe, bu tahvilleri geri aldık. Bu ne anlama gelir? Sermayenin payının tüketilmemiş kısmı o tahvilleri geri satın aldı. Günümüzde Birleşik Devletler’deki sermayedarların milyonlarca dolarlık Meksika, Rusya, İtalya ve Yunanistan tahvillerine sahip olması gerçeği ne anlama gelir? O yüzlerce milyon doların, sermayedarların tüketmediği paylarının bir kısmı olduğu anlamına gelir. Dahası, kapitalist sistemin en başından bu yana, sermayedar kendine düşen payın tümünü asla tüketmemiştir.</p>
				<p>Ve şimdi meselenin özüne geliyoruz. Birleşik Devletler’de yılda dört milyar dolar değerinde mal ve hizmet üretiliyor. Emekçi iki milyarını satın alıp tüketiyor. Sermayedar kalan iki milyarı tüketmez. Geriye tüketilmemiş büyük bir ihtiyaç fazlası bakiye kalır. Bu bakiye ile ne yapılır? Bununla ne yapılabilir? Emekçi elde ettiği tüm kazancı harcadığından bu ihtiyaç fazlasını tüketemez. Sermayedar da bunu tüketmeyecektir, zira doğası gereği tüketebileceğini tüketmiştir. Ve bu bakiye ihtiyaç fazlasıyla ne yapılabilir?”</p>
				<p>“Yurtdışına satılır,” diye atıldı Mr. Kowalt.</p>
				<p>“Aynen,” diye onayladı Ernest de. “Bu bakiye ihtiyaç fazlasından dolayı dış pazarlara ihtiyaç duyarız. Bu ihtiyaç fazlası yurtdışına satılır. Yurtdışına satılmalıdır, çünkü bunu elden çıkarmanın başka bir yolu yoktur. Ve yurtdışına satılan bu tüketilmemiş ihtiyaç fazlası, bizim aleyhte ticaret dengesi dediğimiz şeyi oluşturur. Buraya kadar herkes hemfikir mi?”</p>
				<p>“Kuşkusuz ticaretin bu en temel bilgileri üzerinde ayrıntıya girmek bir zaman kaybı,” dedi Mr. Calvin iğneleyici bir ses tonuyla. “Hepimiz bunları anlıyoruz.”</p>
				<p>“Sizleri tam da bu üzerinde titizlikle ayrıntılarına girdiğim temel bilgilerle şaşkınlığa uğratacağım,” diye yapıştırdı cevabı Ernest de. “İşin güzelliği de bu. Ve hemen şimdi şaşırtacağım sizi bu bilgilerle. Bakın şöyle: Birleşik Devletler kaynaklarını geliştirmiş kapitalist bir ülkedir. Ülkedeki kapitalist sanayi sitemine göre, yurtdışına satılarak elden çıkarılması gereken tüketilmemiş bir ihtiyaç fazlasına sahiptir.<a class="si-noteref epub-type_noteref" href="#f65" id="ref_f65">65</a> Birleşik Devletler için geçerli olan, kaynakları gelişmiş diğer her kapitalist ülke için geçerlidir. Bu ülkelerden her birinin tüketilmemiş ihtiyaç fazlası vardır. Bunların halihazırda birbirleriyle ticaret yaptığını ve bu üretim fazlalarının hâlâ bakiye olarak kaldığını unutmayın. Tüm bu ülkelerdeki emekçiler kazançlarını harcamıştır ve ihtiyaç fazlasından satın alamaz. Tüm bu ülkelerdeki sermaye de doğası gereği tüketebileceğini çoktan tüketmiştir. Ve üretim fazlaları hâlâ yerlerinde durmaktadır. Bu ülkeler üretim fazlalarını birbirlerine de satamazlar. Nasıl elden çıkaracaklar bu malları?”</p>
				<p>“Kaynakları gelişmemiş ülkelere satarlar,” diye belirtti Mr. Kowalt.</p>
				<p>“Aynen öyle. Gördüğünüz gibi savlarım o kadar açık ve basit ki, sizler de zihninizden aynı sonuçlara varabiliyorsunuz. Ve şimdi bir sonraki adıma gelelim. Birleşik Devletler ihtiyaç fazlasını, diyelim ki Brezilya gibi kaynakları gelişmemiş bir ülkeye satsın. Bu ihtiyaç fazlasının ticaretin ötesinde olduğunu ve ticari metaların tüketildiğini unutmayın. O halde Birleşik Devletler bu satış karşılığında Brezilya’dan ne alır?”</p>
				<p>Mr. Kowalt, “Altın,” dedi.</p>
				<p>“Fakat altın sınırlı ve dünyada çok fazla miktarda yok,” diye itiraz etti Ernest.</p>
				<p>“Tahvil ve hisse senedi gibi kıymetli evrak biçiminde altın,” diye düzeltti Mr. Kowalt. </p>
				<p>“Tam isabet,” dedi Ernest. Birleşik Devletler, Brezilya’ya sattığı ihtiyaç fazlası karşılığında tahvil ve hisse senetleri alır. Ve bu ne anlama gelir? Birleşik Devletler’in Brezilya’daki fabrikalara, madenlere ve topraklara sahip olacağı anlamına gelir. Peki, bundan ne anlam çıkar?” </p>
				<p>Mr. Kowalt epey düşündü ve kafasını salladı.</p>
				<p>“Size anlatacağım,” diye devam etti Ernest. “Bu, Brezilya’nın kaynaklarının gelişmeye başladığı anlamına gelir. Ve şimdi bir sonraki noktaya gelelim. Brezilya kapitalist sistem altında kaynaklarını geliştirdiğinde tüketilmemiş bir ihtiyaç fazlasına sahip olacak. Bu ihtiyaç fazlasını Birleşik Devletler’e satarak elden çıkarabilir mi? Hayır, çünkü Birleşik Devletler’in zaten ihtiyaç fazlası var. Birleşik Devletler daha önce yaptığı gibi ihtiyaç fazlasını Brezilya’ya satabilir mi? Hayır, zira artık Brezilya’nın da ihtiyaç fazlası var. Bu durumda ne olur? Birleşik Devletler ve Brezilya, üretim fazlalarını aktarmak için gelişmemiş ülkeler bulmalıdırlar. Fakat üretim fazlalarını aktarma süreciyle birlikte bu ülkelerin de kaynakları gelişir. Çok geçmeden onlar da üretim fazlalarını satacak başka ülkelerin arayışına girerler. Şimdi beyler beni takip edin. Gezegenimizin büyüklüğü ve gezegendeki ülke sayısı bellidir. En büyüğünden en küçüğüne kadar dünyadaki her ülke ellerindeki ihtiyaç fazlasıyla, birbirleriyle karşı karşıya kaldığında ne olacak?” </p>
				<p>Ernest duraksadı ve dinleyicilerine baktı. Adamların suratlarındaki şaşkınlık ifadesi çok hoştu. Dehşete düşmüş gibi bakıyorlardı. Ernest soyutlamayla ortaya bir bakış açışı, bir vizyon koymuş ve adamların da bu açıdan bakmasını sağlamıştı. Adamlar oturdukları yerde bunu görebiliyorlar ve bundan korkuyorlardı. </p>
				<p>Ernest kurnazca, “En temel bilgilerle başladık Mr. Calvin,” dedi. “Şimdi size bilgilerin geri kalanını da verdim. Çok basit. İşin güzelliği de bu. Kuşkusuz verecek bir cevabınız vardır. Dünyadaki her ülkenin tüketilmemiş bir ihtiyaç fazlası olursa ne olur? Sizin kapitalist sisteminiz nasıl çalışır bu durumda?”</p>
				<p>Fakat Mr. Calvin sıkıntıyla başını salladı. Hiç şüphe yok ki, geriye doğru iz sürüp Ernest’in yürüttüğü mantıkta bir boşluk, bir hata arıyordu. </p>
				<p>“İzin verin birlikte yeniden üzerinden geçelim,” dedi Ernest. “Belli bir sanayi süreciyle başladık. Ayakkabı fabrikası. Meydana gelen ortak üretimin paylaşımının tüm sanayi süreçlerinin toplamındaki paylaşımla benzer olduğunu ortaya koyduk. Emekçinin, elde ettiği ücretle, meydana getirilen ürünün belli bir kısmını geri satın alabildiği ve sermayenin de geri kalan üretimin tamamını tüketmediği sonucuna vardık. Emekçinin elindeki geliri elverdiğince tükettiği ve sermayedarın da istediği kadar tükettiği zaman, hâlâ tüketilmemiş bir ihtiyaç fazlası olduğunu da bulguladık. Bu ihtiyaç fazlasının sadece yurtdışına satılarak elden çıkarılabileceği konusunda hemfikir kaldık. Ayrıca bu ihtiyaç fazlasını bir başka ülkeye aktarmanın, o ülkenin de kaynaklarını geliştirme gibi bir etki yaratacağı ve kısa bir zaman sonra o ülkenin de ihtiyaç fazlasına sahip olacağı üzerinde de mutabık kaldık. Bu süreci gezegendeki tüm ülkeler kapsamında, her ülke, her yılın her günü, tüketilmemiş üretim fazlasına sahip olup, bunu başka hiçbir ülkeye aktaramayacak noktaya gelene kadar ele aldık. Ve şimdi size tekrar soruyorum. Üretim fazlalarını ne yapacağız?”</p>
				<p>Hâlâ kimseden bir yanıt gelmiyordu.</p>
				<p>“Bay Calvin?” diye sordu Ernest?</p>
				<p>“Bu beni aşar,” dedi Mr. Calvin.</p>
				<p>Mr. Asmunsen, “Asla böyle bir şeyi aklımdan geçirmedim,” dedi. “Oysa bir fotoğraf kadar açık ve net görünüyor.”</p>
				<p>Karl Marx’ın<a class="si-noteref epub-type_noteref" href="#f66" id="ref_f66">66</a> artı değer kuramının ayrıntılı olarak ele alındığını ilk defa duymuştum ve ayrıca Ernest bunu o kadar basit bir şekilde ele almıştı ki, ben de kafam karışmış ve şaşırmış bir halde oturduğum yerde kaldım. </p>
				<p>“Size ihtiyaç fazlasından kurtulmanın bir yolunu söyleyeceğim,” dedi Ernest. “Denize boşaltın. Her yıl yüz milyonlarca dolar değerinde ayakkabıyı, buğdayı, giyeceği ve tüm ticari metaları denize boşaltın. Bu sorunu çözmez miydi?”</p>
				<p>“Kuşku yok ki çözerdi,” diye cevap geldi Mr. Calvin’den. Fakat sizin bu şekilde konuşmanız saçma.”</p>
				<p>Ernest, yıldırım gibi bir bakış fırlattı Calvin’e.</p>
				<p>“Atalarınızın Nuh zamanından kalma yöntemlerine dönmek isteyen siz makine kırıcıların savunduğundan daha mı saçma bu? İhtiyaç fazlasından kurtulmak için siz ne öneriyorsunuz? Siz ihtiyaç fazlası sorunundan, fazla üretim yapmayarak kaçınırdınız. Peki, ihtiyaç fazlasından nasıl kaçınmayı öneriyorsunuz? O kadar karışık, düzensiz ve akıldışı, ziyankâr ve maliyetli bir ilkel üretim yöntemine döneceksiniz ki, ihtiyaç fazlası mal üretmek imkânsız olacak.”</p>
				<p>Mr. Calvin yutkundu. Ernest savını ikna edici bir biçimde açıklamıştı. Calvin yeniden yutkunup boğazını temizledi.</p>
				<p>“Haklısınız,” dedi. “İkna oldum. Bu saçma. Fakat bir şey yapmalıyız. Biz orta sınıf insanlar için bu bir ölüm kalım meselesi. Yok olmayı reddediyoruz. Saçma düşüncelere sarılmayı ve atalarımızın gerçekten de ilkel ve savurgan yöntemlerine dönmeyi seçiyoruz. Sanayiyi tröstlerin öncesindeki evresine döndüreceğiz. Makineleri kıracağız. Peki, siz bu konuda ne yapabilirsiniz?”</p>
				<p>“Fakat makineleri kıramazsınız,” diye cevap verdi Ernest. “Evrimi akışını geriye doğru çeviremezsiniz. Karşınızda iki büyük güç var ve her biri siz burjuvalardan daha güçlü. Büyük kapitalistler, kısacası tröstler geriye dönmenize izin vermeyecekler. Makinelerin yok edilmesini istemiyorlar. Ve tröstlerden de büyük ve daha güçlü olan işçi sınıfı. İşçi sınıfı makineyi yok etmenize izin vermeyecek. Dünyanın mülkiyeti makinelerle birlikte tröstlerle işçi sınıfı arasında yatıyor. Savaştaki taraflar bu şekilde gruplaşmıştır. Tarafların ikisi de makinelerin yok olmasını istemiyor. Fakat her iki taraf da makinelerin mülkiyetini istiyor. Bu savaşta burjuvanın yeri yok. Orta sınıf, iki dev arasındaki bir cüce gibidir. Siz, zavallı yok olan orta sınıf, iki değirmentaşının arasına sıkışmışsınız ve öğütülme süreciniz başladı bile. </p>
				<p>Size kapitalist sistemin kaçınılmaz çöküşünü matematiksel olarak gösterdim. Her bir ülke tüketilememiş ve satılamayan bir ihtiyaç fazlasına sahip olursa, kapitalist sistem bizzat ürettiği olağanüstü kazanç yapısı altında ezilip çökecek. Ve o gün geldiğinde makineler yok edilmeyecek. Bir sonraki mücadele, makinelerin mülkiyeti üzerine olacak. Eğer işçi sınıfı kazanırsa, işiniz kolay olacak. Birleşik Devletler ve onunla birlikte tüm dünya yeni ve muazzam bir döneme girecek. Makineler insanları ezmek yerine, emekçilerle birlikte sizlere, yok olmuş orta sınıfın mensuplarına, daha adil, daha mutlu ve daha asil bir yaşam sunacak; o zaman işçi sınıfından başka bir zümre olmayacak; dolayısıyla siz ve geri kalan tüm emekçiler, muhteşem makinelerin ürettiği ürünlerin eşit paylaşımına iştirak edeceksiniz. Ve biz, hepimiz yeni ve daha da muhteşem makineler üreteceğiz. Ve ihtiyaç fazlası olmayacak, zira kâr olmayacak.”</p>
				<p>“Fakat ya makinelerin ve dünyanın mülkiyeti üzerine yapılan bu savaşı tröstler kazanırsa?” diye sordu Mr. Kowalt.</p>
				<p>“O zaman, siz, emekçiler ve hepimiz, insanlık tarihinin sayfalarına kara bir leke olarak geçen herhangi bir despotizm kadar amansız ve korkunç bir despotizmin demir ökçesi altında ezileceğiz. Bu despotizme yakışan bir isim olurdu bu, Demir Ökçe.”<a class="si-noteref epub-type_noteref" href="#f67" id="ref_f67">67</a></p>
				<p>Uzun bir sessizlik oldu ve masadaki herkes alışılmadık ve derin düşüncelere daldı.</p>
				<p>“Fakat sizin bu sosyalizm düzeniniz bir rüya,” dedi Mr. Calvin ve tekrarladı, “bir rüya.”</p>
				<p>“O halde size rüya olmayan bir şey göstereceğim,” diye cevap verdi Ernest. “Ve o şeye Oligarşi adını vereceğim. Siz ona ‘Plütokrasi’ deyin. Siz de ben de aynı şeyi, büyük kapitalistleri ya da tröstleri kastediyor olacağız. Günümüzde gücün nerede yattığına, kimin ellerinde olduğuna bir bakalım. Ve bunu yapmak için, toplumu sınıflarına ayıralım. Toplumda üç büyük sınıf var. Önce varlıklı bankacılar, demiryolu patronları, şirket yöneticileri ve tröst patronlarından oluşan Plütokrasi gelir. İkinci olarak, çiftçiler, tüccarlar, küçük üreticiler ve profesyonellerden oluşan burjuva sınıfı, yani sizin sınıfınız ve son olarak da ücretli işçilerden oluşan, benim mensubu olduğum proleter sınıfı gelir.<a class="si-noteref epub-type_noteref" href="#f68" id="ref_f68">68</a> Bugün Birleşik Devletler’deki esas gücü, serveti elinde tutanların oluşturduğunu yadsıyamazsınız. Bu servet üç sınıf arasında nasıl dağılmıştır? Rakamlar şöyle. Plütokrasi bu servetin altmış yedi milyarına sahiptir. Birleşik Devletler’de çalışan nüfusun binde dokuzu Plütokrasi’ye mensuptur. Buna karşın Plütokrasi toplam servetin yüzde yetmişine sahiptir. Orta sınıf servetin yirmi dört milyarına sahiptir. Çalışan nüfusun yüzde yirmi dokuzu orta sınıftandır ve toplam servetin yüzde yirmi beşine sahiptirler. Geriye kaldı proleterler. Bu sınıf servetin dört milyarına sahiptir. Çalışan nüfusun yüzde yetmişi proleter sınıfa mensuptur ve proleterler toplam servetin yüzde dördüne sahiptir. Güç nerede yatıyor beyler?”</p>
				<p>“Sizin verdiğiniz rakamlara bakarsak, biz orta sınıf olarak, işçi sınıfından daha güçlüyüz,” dedi Mr. Asmunsen.</p>
				<p>“Bizi zayıf olarak nitelendirmek, Plütokrasi’nin gücü karşısında sizi daha güçlü kılmaz,” diye sert bir karşılık verdi Ernest. “Ve dahası, sizinle işim henüz bitmedi. Servetten daha büyük bir güç vardır, çünkü o güç ele geçirilemez. Bizim gücümüz, proleterin gücü, adalelerimizde, oy veren ellerimizde, tetiği çeken parmaklarımızdadır. Bu güç bizden alınamaz. Bu ilkel, yaşama dair bir güçtür, servetten daha güçlü ve servetin elimizden alamayacağı bir güçtür. Fakat sizin gücünüz sizden koparılabilir. Elinizden alınabilir. Şu anda bile Plütokrasi bu gücü sizden çekip alıyor. Sonunda gücünüzü tümüyle alacak elinizden. O zaman artık burjuva olmaktan çıkacaksınız. Bizim düzeyimize ineceksiniz. Proleter olacaksınız. Ve işin güzel tarafı, bizim gücümüze güç katacaksınız. Siz kardeşlerimizi selamlayacak ve insanlık davası uğruna sizlerle omuz omuza savaşacağız.</p>
				<p>Emekçi sınıfın yağmalanacak elle tutulur bir şeyi yoktur. Ülkenin servetinden payına düşen, giysiler, ev eşyaları ve nadiren de ipoteksiz bir evdir. Fakat sizin elle tutulur bir servetiniz, yirmi dört milyarınız var ve Plütokrasi bunu elinizden alacak. Elbette, daha büyük bir olasılıkla bu serveti önce emekçiler alacak elinizden. Nasıl bir konumda olduğunuzu görmüyor musunuz beyler? Orta sınıf, aslanla kaplan arasına sıkışmış, küçük, titrek bir kuzu. Eğer sizi biri kapmazsa diğeri kapacak. Ve eğer önce Plütokrasi sizi ele geçirirse, Proleterlerin de Plütokrasi’yi ele geçirmesi sadece zamanla alakalı bir meseledir. Halihazırdaki servetiniz bile, gücünüzün gerçek ölçüsü değildir. Şu andaki servetinizin gücü sadece içi boş bir mermi kovanıdır. ‘Atalarımızın yöntemlerine geri dönelim’ diye o zayıf savaş çığlığınızı atmanızın nedeni de budur. Acizliğinizin farkındasınız. Gücünüzün boş bir mermi kovanı olduğunu biliyorsunuz. Ve size bu gücün bir kurusıkıdan ibaret olduğunu göstereceğim. Çiftçilerin ne gücü var? Sadece kiracı ya da ipotek altında oldukları gerçeği göz önünde bulundurulursa çiftçilerin yarıdan fazlası köle durumundadır. Tröstlerin soğuk depolama gibi, tarım mahsullerini pazarlama araçlarının tümünün, demiryollarının, siloların ve buharlı gemi hatlarının zaten sahibi olduğu ya da bunları denetlediği (ki bu aynı kapıya çıkar, sadece daha tercih edilen bir durumdur) gerçeği göz önünde bulundurulursa da, tümü köle durumundadır. Dahası tröstler piyasaları da kontrol ederler. Tüm bu alanlarda çiftçiler güçten yoksundur. Siyasi ve idari güçlerine gelince, tüm orta sınıfın siyasi ve idari gücüyle birlikte buna sonra değineceğim.</p>
				<p>Gün be gün tröstler, Mr. Calvin’i ve geri kalan mandıracıları köşeye sıkıştırıp ezdikleri gibi, çiftçileri de sıkıştırıp ezecekler. Her geçen gün tüccarlar da aynı şekilde ezilmektedir. Altı ay içerisinde Tütün Tröstü’nün sadece New York şehrindeki dört yüzün üzerinde tütün dükkânını iflasa sürüklediğini hatırlıyor musunuz? Kömür yataklarının eski sahipleri nerede? Bugün Demiryolu Tröstleri’nin tüm antrasit ve bitümlü kömür yataklarının sahibi olduğunu ya da denetlediğini biliyorsunuz, benim size söylememe gerek yok. Standard Oil Tröstü okyanus hattındaki gemilerin bir kısmına sahip değil mi? Ayrıca bu tröst bakır piyasasını da kontrol etmiyor mu? Küçük bir yan şirket olarak döküm tesislerinden oluşan bir tröstü yönettiğinden bahsetmiyorum bile. Bu gece Birleşik Devletler’de, Standard Oil’in sahip olduğu ya da denetlediği şirketlerce ışıklandırılan on bin şehir vardır ve bir o kadar şehirde de, şehir, banliyö ve şehirlerarası tramvay taşımacılığı Standard Oil’in elindedir. Bu binlerce ticari kuruluşun içinde yer alan küçük sermayedarların hepsi iflasa sürüklenmiştir. Bunu biliyorsunuz ve siz de aynı yolun yolcususunuz. </p>
				<p>Küçük üretici çiftçi gibidir; bugün küçük üreticiler ve çiftçiler, nereden bakılırsa bakılsın feodal dönemde toprağı kullanma hakkına sahip kiracıların durumuna düşmüşlerdir. Bu yüzden şu anda meslek sahipleri ve sanatçılar da isimleri dışında köle durumundadırlar. Öte yandan politikacılar da sadece birer yandaş ve uşaktırlar. Siz Mr. Calvin, neden orta sınıfın geri kalanıyla birlikte çiftçileri yeni bir siyasi parti çatısı altında örgütlemek için gecenizi gündüzünüze katarak çalışıyorsunuz? Çünkü eski partilerdeki siyasetçilerin, sizin atalarla ilgili fikirlerinizle hiç ilgileri yok; ilgileri yok, zira dediğim gibi bu insanlar Plütokrasi’nin uşakları ve yandaşlarıdır.</p>
				<p>Meslek erbabı ve sanatçılardan da köle diye bahsettim. Başka ne olabilirler ki? Profesörler, rahipler, yayın yönetmenleri, hepsi de Plütokrasi’ye hizmet ederek koltuklarını muhafaza ediyorlar ve yaptıkları hizmetler Plütokrasi açısından zararsız ya da Plütokrasi’yi öven fikirleri yaymaktan ibarettir. Plütokrasi’yi tehdit eden, yeren fikirler yaydıkları zaman işlerini kaybederler ve zor günler için bir kenara koydukları birikimleri de yoksa şayet, proleter konumuna düşerek ya yok olurlar ya da işçi sınıfı eylemcisi olurlar. Kamuoyunu şekillendiren ve ulusun fikir ve kanaatlerindeki değişim temposunu belirleyen mercilerin basın, vaiz kürsüsü ve üniversite olduğunu da unutmayın. Sanatçılara gelince, onlar da çıkarları için sadece Plütokrasi’nin adi, kötü zevklerini tatmin etmeye çalışırlar.</p>
				<p>Fakat neticede servet, özünde gerçek güç değildir; servet güce giden yolda bir araçtır ve güç idare ve iktidar ile ilgilidir. Hükümeti bugün kim kontrol etmektedir? Yirmi milyonluk çalışan nüfusu ile emekçiler mi? Bu görüşe siz bile gülersiniz. Sekiz milyon çalışanıyla orta sınıf mı? Emekçilerden daha fazla söz sahibi değiller. O halde hükümeti kim kontrol eder? İki yüz elli bin kişilik cüzi çalışan nüfusuyla Plütokrasi. Fakat bu iki yüz elli bin kişi hükümeti kontrol etmese de, büyük yardımları dokunur. Hükümeti kontrol eden Plütokrasi’nin beynidir ve bu beyin yedi<a class="si-noteref epub-type_noteref" href="#f69" id="ref_f69">69</a> küçük ve güçlü gruptan oluşur. Ve unutmayın ki bu gruplar da zaten bir birliktelik ve uyum içerisinde çalışmaktadırlar. Bunların arasından bir tanesinin, demiryolları grubunun gücünden bahsedeyim size. Bu grup mahkemelerde karşı karşıya geldikleri insanları mağlubiyete uğratmak için kırk bin kişilik bir avukat ordusu çalıştırır. Grup hâkimlere, bankacılara, yayın yönetmenlerine, papazlara, üniversite çalışanlarına, yasama meclisi ve Kongre üyelerine binlerce bedava bilet dağıtır. Her eyaletin başkentinde ve ulusal başkentte şaşaalı lobileri<a class="si-noteref epub-type_noteref" href="#f70" id="ref_f70">70</a> besler; ve ülkenin tüm şehir ve kasabalarında, ön seçimlere, büyük toplantılara katılıp, jürilerde yer almayı, hâkimlere rüşvet yedirmeyi ve her yolla grupların çıkarları için çalışmayı görev edinmiş muazzam bir kötü şöhretli avukat ve küçük politikacı ordusu besler.<a class="si-noteref epub-type_noteref" href="#f71" id="ref_f71">71</a> Beyler, Plütokrasi’nin<a class="si-noteref epub-type_noteref" href="#f72" id="ref_f72">72</a> beynini oluşturan yedi gruptan birinin gücünü sadece kabataslak olarak anlattım. Elinizdeki yirmi dört milyarlık servet, size yirmi beş sent değerinde iktidar gücü bile sağlamıyor. Boş bir kovan sizin gücünüz ve çok yakında o boş kovan bile elinizden alınacak. Bugün bütün güç Plütokrasi’nin elindedir. Kanunları yapan onlar, zira Senato, Kongre, mahkemeler ve eyalet meclisleri ellerinde. Ve sadece bununla da bitmiyor. Kanunun ardında, o kanunu uygulayacak güç olması lazım. Plütokrasi bugün kanunları yapıyor ve kanunu uygulamak için polis, ordu, donanma ve son olarak sizlerin ve benim de içinde bulunduğum milis kuvvetleri onun emrine amade.”</p>
				<p>Bu konuşmanın ardından küçük bir tartışma yapıldı, çok geçmeden akşam yemeği sona erdi ve konuklar dağıldı. Herkes sessiz ve boynu bükük bir halde, fısıltılarla konuşarak vedalaştı. </p>
				<p>Sanki gözlerinin önünde canlanan bu öngörü, bu vizyon onları korkutmuş gibiydi. “Durum gerçekten de ciddi,” dedi Mr. Calvin Ernest’e. “Dile getirdiğiniz şekliyle bunlara pek itirazım yok. Sadece burjuvanın mahkûm olduğu sonla ilgili size katılmıyorum. Yaşamımızı sürdüreceğiz ve tröstleri alaşağı edeceğiz.”</p>
				<p>“Ve babalarınızın yöntemlerine geri döneceksiniz,” diyerek Calvin’in cümlesini tamamladı Ernest.</p>
				<p>“Evet öyle de olsa,” dedi Mr. Calvin usulca, “bunun bir nevi makine kırıcılığı olduğunun ve saçma olduğunun fakındayım, ama Plütokrasi’nin çevirdiği hile ve entrikalara bakınca hayatın kendisi de saçma gibi geliyor. Ne olursa olsun, bizimki gibi bir makine kırıcılığı en azından uygulanabilir ve olası, ama sizin rüyanızın gerçekleşmesi olası değil. Sizin sosyalist rüyanız.... Bir rüya işte. Sizin peşinizden gelemeyiz.”</p>
				<p>El sıkışırlarken “keşke evrim ve sosyolojiyle ilgili birazcık olsun bilgi sahibi olsaydınız,” dedi Ernest düşünceli bir sesle. “İşimizi çok kolaylaştırırdınız herhalde.”</p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text">. Everhard burada dönemin işçi sorunlarının nedenlerini açıkça ortaya koyar. Ortak ürünün paylaşımı sırasında, sermaye de emek de mümkün olan en fazla miktarı elde etmek istiyordu. Paylaşım üzerine yaşanan bu çekişme sırasında uzlaşmak mümkün olmuyordu. Kapitalist üretim sistemi var olduğu sürece, işçi ve sermayedar ortak ürünün paylaşımı üzerine çekişmeyi sürdürdüler. Bizlere göre bu komik ve aptalca bir davranıştır, fakat unutmamalıyız ki o dönemde yaşayan insanlara göre yedi yüz yıllık bir avantaja sahibiz.</span></div>

						<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text">. Birleşik Devletler Başkanı Theodore Roosevelt, bahis konusu dönemden birkaç yıl önce aşağıdaki kamuoyu açıklamasını yapmıştı: “Birleşik Devletler’in ihtiyaç fazlasının yabancı ülkelere satılırken tatminkâr bir şekilde elden çıkarılabilmesi için malların satın alınması ve satılmasıyla ilgili olarak daha liberal ve yaygın bir karşılıklılık ilkesi belirlenmelidir.” Kuşkusuz, Roosevelt’in sözünü ettiği bu ihtiyaç fazlası, kapitalist sistemin, sermayedarların tüketim gücünün ötesinde kalan kârlarıydı. Bahse konu dönemde ise Senatör Mark Hanna şöyle demişti: “Birleşik Devletler’deki mal üretimi, yıllık tüketimden üçte bir oranında daha fazladır.” Chauncey Depew adında bir senatör de, “Amerikan halkı yıllık tüketiminden iki milyar dolar daha fazla üretim yapmaktadır,” diye belirtmişti. </span></div>

						<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text">. Sosyalizmin büyük entelektüel kahramanı. XIX. yüzyılda yaşamış bir Alman Yahudisi. John Stuart Mill’in çağdaşı. Marx’ın ekonomik keşiflerinin ileri sürülmesinin üzerinden nesiller geçmiş olması ve bu süreçte dünyanın kabul görmüş düşünürleri ve bilimadamlarının bu keşif ve tespitlere dudak bükmesi bize inanılmaz geliyor. Marx keşiflerinden dolayı ülkesinden sürülmüş ve İngiltere’de sürgündeyken yaşamını yitirmiştir.</span></div>

						<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text">. Oligarşi’yi adlandırmak için bu terimin bilinen ilk kullanımı.</span></div>

						<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text">. Everhard’ın yaptığı toplumsal sınıf ayrımı, dönemin istatistik otoritelerinden biri olan Lucien Sanial’ın yaptığı ayrımla bağdaşır. Sanial, Birleşik Devletler’in 1900 yılı nüfus sayımının sonuçlarına bakarak meslekleri itibarıyla bu sınıflara mensup insanların sayısını şu şekilde hesaplamıştır: Plütokrasi sınıfı, 250<span class="narrow-space"/>251; orta sınıf, 8<span class="narrow-space"/>429<span class="narrow-space"/>845; ve proleter sınıf, 20<span class="narrow-space"/>393<span class="narrow-space"/>137.</span></div>

						<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text">. 1907 yılı gibi geç bir tarihte bile, ülkeye on bir grubun hakim olduğu düşünülüyordu fakat beş demiryolu grubunun, tüm demiryollarını kapsayan muazzam bir birleşmeyle tek bir grup oluşturması üzerine bu sayı azaldı. Bu şekilde birleşen bu beş grup, finansal ve politik müttefikleriyle birlikte şu isimlerden oluşuyordu: (1) Kuzeybatı demiryollarını denetleyen James J. Hill; (2) <em>Philadelphia</em> ve New York’ta büyük bankalara sahip olan Pennsylvania Demiryolu Grubu ve Mali İşler Müdürü Schiff; (3) Hukuk danışmanları Frick ve siyasi danışmanı Odel ile birlikte merkezî kıtasal, Güneybatı ve Güney Pasifik Kıyısı demiryolu hatlarını denetleyen Harriman; (4) Gould ailesi demiryolu ortaklık hisseleri ve (5) “Rock Island Grubu” olarak bilinen Moore, Reid ve Leeds. Oligarşi düzeninin bu güçlü kodamanları, rekabetin yarattığı çatışmadan doğdular ve kaçınılmaz olarak birleşme yolunu seçtiler. </span></div>

						<div class="si-footnote html5_aside epub-type_footnote" id="f70"><a class="si-backref" href="#ref_f70">70</a><span class="si-footnote-text">. Halkın çıkarlarını temsil etmesi gereken meclis üyelerine rüşvet verme, gözdağı verme ve baştan çıkarmak için oluşturulmuş tuhaf bir kurum. </span></div>

						<div class="si-footnote html5_aside epub-type_footnote" id="f71"><a class="si-backref" href="#ref_f71">71</a><span class="si-footnote-text">. Everhard’ın bu konuşmasından bir hafta önce, New York Ticaret Kurulu aşağıdaki satırların alıntılandığı bir rapor yayınlamıştı: “Demiryolları, birliğin [Birleşik Devletler] eyaletlerinin çoğunluğunda yasama meclisleri üzerinde mutlak bir kontrol sağlamıştır; bunlar Birleşik Devletler senatörlerini, Kongre üyelerini ve valileri seçtirmekte ya da koltuklarından indirmektedir ve Birleşik Devletler’in hükümet politikasını neredeyse dikte edecek güce sahiptirler.”</span></div>

						<div class="si-footnote html5_aside epub-type_footnote" id="f72"><a class="si-backref" href="#ref_f72">72</a><span class="si-footnote-text">. Rockefeller bir emekçi olarak hayata atıldı ve tutumluluğu ve zekâsı sayesinde Standard Oil olarak bilinen ilk kusursuz tröstü oluşturmayı başardı. Standard Oil’in yeni yatırımlar yapma ihtirasının küçük sermayedarları nasıl ezdiğini ve kapitalist sistemin çöküşünü nasıl hızlandırdığını göstermek için, tarih sayfasından aşağıdaki olağanüstü satırları aktarmadan edemeyeceğiz. David Graham Philips dönemin radikal yazarlarından biriydi ve aşağıdaki satırlar onun MS 4 Ekim 1902 tarihli Saturday Evening Post gazetesinin bir nüshasında yer alan yazısından alınmıştır. Bu, gazetenin elimize ulaşan tek nüshasıdır; görünüşüne ve içeriğine bakarak gazetenin, o dönemin büyük tiraja sahip popüler yayınlarından biri olduğu sonucuna vardık. Bahsi geçen alıntı şöyledir: “Yaklaşık on yıl önce büyük ve yetkin bir otorite, Rockefeller’ın gelirini otuz milyon olarak açıklamıştı. Rockefeller, petrol sanayisinde yapabileceği kârlı yatırımların sınırına ulaşmıştı. Sadece John Davison Rockefeller’a ayda 2.000.000 dolardan fazla bir nakit akışı vardı. Yeniden yatırım yapma sorunu giderek ciddi bir hal aldı. Bir kâbusa dönüştü. Petrol gelirleri şiştikçe şişiyordu ve yapılabilecek akılcı yatırımların sayısı, şimdikinden bile daha sınırlıydı. Özellikle daha fazla kazanç sağlama hevesi olmadan Rockefeller, petrol işinden diğer iş kollarına doğru yatırım alanlarını genişletmeye başladı. Kurdukları bu dev tekelin mıknatıslarının karşı konulmaz bir biçimde kendisine çektiği bu servet seli nedeniyle buna mecbur kalmışlardı. Yatırım araştırmacılarından oluşan bir kadro kurdular. Bu kadronun başındaki adamın yıllık 125.000 dolar geliri olduğu konuşuluyordu. “Rockefeller ailesinin göze çarpan ilk yatırım seferi ve harekatı demiryolları alanındaydı. 1895 yılına gelindiğinde, ülkenin demiryollarının beşte birini kontrol ediyorlardı. Bugün aile nelere sahiptir ya da çoğunluk hisseleriyle neleri kontrol etmektedir? Rockefeller’lar, sadece birkaç milyon dolarlık yatırımları bulunan bir bölge dışında, New York’un kuzey, doğu ve batı bölgelerindeki tüm demiryollarında hisselerin büyük bölümüne sahip sermayedarlardı. Chicago’dan başlayarak yayılan büyük demiryollarının çoğunda hisseleri var. Pasifik’e uzanan demiryolu ağından birkaçında da çoğunluk hisseye sahiptirler. Mr. Morgan’ı [Bankacı, demir çelik tüccarı J.P. Morgan] bu kadar güçlü yapan onların oylarıdır, ama şunu da eklemek gerekir ki halihazırda Morgan’ın onların oylarına muhtaç olmasından çok, onların Morgan’ın beynine ihtiyaçları vardır ve bu ikisinin birleşimi ‘çıkar grubunun’ büyük bir kısmını oluşturmaktadır. “Fakat demiryolları o güçlü altın selini tek başına emip zapt edemezdi. Halen John D. Rockefeller’ın yıllık 2.500.000 dolarlık kazancı, ayda dört, beş, altı milyon dolara ve yılda 75.000.000 dolara yükselmişti. Gazyağı büyük bir kazanç kaynağıydı. Elde edilen gelirlerin yeniden yatırıma yönlendirilmesiyle servetlerine her yıl yeni milyonlar ekleniyordu. “Gaz ve elektrik sanayii yatırım yapmak için güvenli alanlar haline gelince, Rockefeller’lar bu iş kollarına da girdiler. Artık Amerikan halkının büyük bir kısmı, ne tür bir aydınlatma gereci kullanırlarsa kullansınlar, güneş batar batmaz Rockefeller’ların zenginliğine zenginlik katmaya başlamak durumundaydı. Aile daha sonra çiftlik ipoteği işine girdi. Birkaç yıl önce yaşanan refahtan dolayı çiftçiler ipoteklerini ödediklerinde, John D. Rockefeller’ın sinirden neredeyse ağladığı söyleniyordu; ilerdeki yıllar boyunca iyi bir faiz geliriyle başından savdığı sekiz milyon dolarlık yatırımı birden kucağında bulmuştu ve paracıkları kendilerine yeni bir sığınma alanı bulunması için ciyak ciyak bağırıyorlardı. Petrol işinden gelen kazançlar ve onların kazançlarının kazançlarına yeni yatırım alanları bulma kaygılarının beklenmedik bir şekilde artması, hazmı olmayan bir adamın soğukkanlı kalabilmesine imkân vermiyordu... Rockefeller’lar demir, kömür, bakır ve kurşun madenciliğine ve diğer sanayi şirketlerine yatırım yaptılar; tramvay hatları, ulusal, federal ve belediye tahvillerine; buharlı gemi ve vapurlara ve telgrafa; gayrimenkul ticaretine, gökdelenlere ve konutlara ve otellere ve iş merkezlerine, hayat sigortacılığı ve bankacılığa yatırım yaptılar. Çok geçmeden milyonlarının işbaşında olmadığı hiçbir sanayi alanı kalmamıştı... “The Rockefeller Bankası – The National City Bank – başlı başına Birleşik Devletler’deki açık ara en büyük bankadır. Sadece İngiltere ve Fransa Merkez Bankaları bu bankadan daha büyüktür. Tasarruf hesaplarının günlük ortalaması yüz milyon doları aşmaktadır; banka Wall <em>Street’deki </em>ve borsadaki vadesiz ve kısa vadeli borç piyasasına hakimdir. Fakat tek banka o değildir. National City Bank, Rockefeller’ların New York şehrindeki on dört banka ve tröst şirketlerinden oluşan bankalar zincirinin ve ülkedeki her büyük para merkezinde büyük güç ve nüfuz sahibi bankaların amiral gemisi konumundadır. John D. Rockefeller piyasa fiyatlarıyla dört ile beş yüz milyon dolar arasında değişen değerde Standard Oil hissesine sahiptir. Çelik tröstlerinde yüz milyon dolar ve batıdaki tek bir demiryolu ağına da neredeyse o civarda bir yatırımı bulunmaktadır. Bir ikinci demiryolu ağına da bunun yarısı kadar bir yatırım yapmıştır ve saymakla bitmeyen bu yatırımlar akıllara ziyan bir noktaya gelene kadar bu şekilde devam etmektedir. John D. Rockefeller’ın geçen yılki kazancı 100.000.000 dolardı. Rothschilds ailesinin toplam gelirinin bu rakamdan daha büyük olduğu şüphelidir ve bu gelir katlanarak artmaktadır.”</span></div>
			  </div>
  </body>
</html>