<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="html5_section">
				<h1 class="chapter-num">6</h1>
				<h1>Aba altından sopa göstermek </h1>
				<p>Yaklaşan olayların habercisi olan gelişmelerin birbiri ardına ortaya çıkması bu zamanlara rastlar. Ernest, babamın sosyalistleri ve işçi liderlerini evinde ağırlamasını ve alenen sosyalistlerin toplantılarına katılmasını sorguluyordu; babam ise Ernest’in endişelerine gülüp geçiyordu. </p>
				<p>Bana gelince, işçi sınıfının liderleri ve düşünürleri ile temas ederek çok şey öğreniyordum. Madalyonun öteki yüzünü görebiliyordum. Sosyalizmin devasa felsefi ve bilimsel literatürü karşısında afallasam da, karşılaştığım özveri ve yüksek idealizm bana haz veriyordu. Hızlı öğreniyordum, fakat içinde bulunduğumuz durumun vahametini fark edecek kadar hızlı değildi bu. </p>
				<p>Uyarıcı belirtiler vardı fakat bunlara pek aldırmıyordum. Örneğin Mrs. Pertonwaithe ve Mrs. Wickson üniversite kasabasında muazzam sosyal güce sahip, nüfuzlu insanlardı ve duyduğuma göre benim fazla cüretkâr, kendine çok güvenen ve başkalarının işine burnunu sokmaya ve işgüzarca fesat karıştırmaya eğilimli bir genç kadın olduğumu düşünüyorlardı. Jackson’ın koluyla ilgili davanın soruşturulmasında oynadığım rol göz önüne alındığında bu gayet doğal diye geçirdim aklımdan. Fakat toplumda böylesine güçlü nüfuza sahip insanların böyle bir düşünceyi telaffuz etmelerinin yaratacağı etkiyi hafife almıştım.</p>
				<p>Arkadaşlarımın bana karşı soğuk ve mesafeli davrandığını fark etmiştim, ama çevremdeki insanların genellikle müstakbel kocamı onaylamamalarına yormuştum bunu. </p>
				<p>Ancak aradan bir süre geçtikten sonra Ernest, sınıfımda hüküm süren bu genel tutumun doğal ve kendiliğinden gelişen bir yaklaşımdan farklı olduğuna ve bunun ardında örgütlü bir tavrın gizli kaynaklarının yattığına açıkça dikkatimi çekti. “Sınıfının düşmanlarından birini kolladın,” dedi Ernest. “Ve kollamakla kalmayıp kendini ve aşkını verdin. Bu kendi sınıfına karşı ihanettir. Cezalandırılmadan bu işten yakayı sıyıracağını zannetme.” </p>
				<p>Fakat bunun öncesinde, babam bir ikindi vakti eve döndü. </p>
				<p>Ernest benimleydi ve babamın kızgınlığı yüzünden okunuyordu; ölçülü, makul bir öfkeydi bu. Babam nadiren aşırı öfkelenirdi; fakat belli ölçüde, kontrollü bir öfke göstermek konusunda rahat davranırdı. Uyarıcı diye adlandırıyordu babam bunu. Ve odaya girdiğine uyarıcı bir öfkeye kapıldığını görebiliyorduk. </p>
				<p>“Kafanızdan ne geçiyor?” diye sordu. “Wilcox’la öğle yemeği yedim.”</p>
				<p>Wilcox üniversitenin eski kafalı rektörüydü ve pörsümüş zihni 1870’lerden kalma ve o zamandan bu yana değiştirmediği genellemelerle tıka basa doluydu. </p>
				<p>“Davetliydim,” dedi babam. “Rektör beni çağırttı.”</p>
				<p>Duraksadı bir an ve biz de bekledik.</p>
				<p>“Kabul etmeliyim ki yemek gayet güzeldi; fakat azar işittim. Ben! Hem de o yaşlı fosilin ağzından!”</p>
				<p>Ernest, “Neden azar işittiğinizi tahmin edebiliyorum,” dedi.</p>
				<p>“Üç defa tahmin yürütme ama,” diye güldü babam.</p>
				<p>“Tek bir tahminde bulunmam yeterli,” diye yapıştırdı cevabı Ernest. “Ve bu bir tahmin değil çıkarım olacak. Özel hayatınızdan ötürü azarlandınız.”</p>
				<p>“Tam üstüne bastın!” diye haykırdı babam. “Nasıl tahmin ettin?”</p>
				<p>“Bunun olacağını biliyordum. Sizi bununla ilgili önceden uyarmıştım.”</p>
				<p>“Evet uyardın,” dedi babam dalgın gözlerle. “Fakat inanmamıştım. Ne olursa olsun, kitabım için çok daha fazla sağlam deliller topladım.”</p>
				<p>Ernest, “Eğer bu sosyalistleri ve ben dahil her türden köktenciyi evinizde ağırlamayı sürdürürseniz olacakları düşündüğümüzde, daha bu hiçbir şey değil.”</p>
				<p>“Yaşlı Wilcox da aynen bunları söyledi. Ve tüm o mazur görülemez, yersiz şeyler! Wilcox bunların yakışık almaz, uygunsuz, tamamen yararsız olduğunu ve üniversitenin gelenekleri ve politikasıyla uyumlu olmadığını söyledi. Benzer türde, üstü kapalı bir alay şey söyledi ve açıkça konuşturup belli ayrıntıları ifade etmeye zorlayamadım onu. Ona epey zorluk çıkardım ve durmadan söylediklerini tekrarlayıp bana ne kadar saygı duyduğunu, tüm dünyanın bir bilimadamı olarak bana saygı duyduğunu söyledi. Bu onun için kabul edilir bir durum değildi. Bundan hoşlanmadığını açıkça görebiliyordum.”</p>
				<p>“Hür iradeli biri değilmiş,” dedi Ernest. “Prangayı<a class="si-noteref epub-type_noteref" href="#f50" id="ref_f50">50</a> her zaman zarafetle taşımak mümkün değildir.”</p>
				<p>“Evet, o kadarını ağzından aldım. Wilcox, üniversitenin, eyaletin bu yıl sağlamaya razı olduğundan daha fazla paraya ihtiyaç duyduğunu ve bu paranın, üniversitenin bağımsız aklın tarafsızca takip edilmesine dair yüksek idealinden caymasından rahatsızlık duyacak insanlardan geldiğini söyledi. Benim özel yaşantımın, üniversitenin yüksek idealinden caymasıyla ne ilgisi olabileceğini sorduğumda, Wilcox bana Avrupa’da dinlenme ve araştırma yapmak için iki yıl tam ödenekli izin vermeyi teklif etti. Elbette bu koşullar altında kabul edemedim önerisini.”</p>
				<p>“Kabul etseydiniz daha iyi olurdu,” dedi Ernest ciddiyetle. </p>
				<p>“Bu bir rüşvet teklifiydi,” diye itiraz etti babam; Ernest de kafasını salladı.</p>
				<p>“Ayrıca herifçioğlu, kızımın senin gibi kötü şöhrete sahip biriyle sağda solda görüldüğüne dair dedikodular dolaştığından ve bunun da üniversitenin duruşu ve itibarı ile bağdaşmadığından bahsetti. Kendisi şahsen karşı değilmiş, hayır efendim; ama gel gör ki dedikodular varmış ve benim bunu anlayışla karşılayacağımı umuyormuş.”</p>
				<p>Ernest bu sözler üzerine bir an düşündü ve sonra yüzünde beliren çok ciddi ve karamsar bir öfkeyle, “Bunun arkasında salt bir üniversite idealinden daha fazlası var. Birileri Rektör Wilcox’a baskı yapmış,” dedi.</p>
				<p>“Öyle mi dersin?” diye sordu babam. </p>
				<p>Yüzünde korkudan çok merak ifadesi vardı. </p>
				<p>“Keşke aklımda belli belirsiz oluşmaya başlayan düşünceleri size aktarabilsem,” dedi Ernest. “Dünya tarihinde hiçbir toplum asla şu andaki kadar olağanüstü değişimler içinde olmadı. Sanayi sistemimizdeki hızlı değişimler, dinî, siyasi ve toplumsal yapılarda da aynı ölçüde hızlı değişimlere yol açıyor. Toplumun doku ve yapısında görünmeyen, korkutucu bir devrim meydana geliyor. İnsan bu değişimleri ancak belli belirsiz hissedebilir. Fakat bunlar şimdi ve bugün oluşmakta. İnsan bunların uzakta bir karaltı gibi belirdiğini, bu devasa, muğlak ve korkunç gelişmeleri görebilir. Zihnim, bu belirtilerin aydınlığa kavuşup nasıl bir mecraya girebileceğini düşünmekten ürkerek uzak duruyor. Wickson’ın geçen akşamki konuşmasını duydunuz. Sarf ettiği sözlerin ardında, hissettiğim o isimsiz, şekilsiz şeylerin aynıları var. Wickson, son derece bilinçli bir kaygıyla bahsetti bunlardan.”</p>
				<p>“Yani?..” diye söze başladı babam ve ardından duraksadı.</p>
				<p>“Demek istediğim, muazzam ve tehditkâr bir şeyin gölgesi, şu anda bile ülkenin dört bir yanına düşüyor. Oligarşi’nin gölgesi deyin buna isterseniz; yapabildiğim en yakın benzetme bu. Nasıl bir doğası, yapısı olabileceğini düşünmeyi reddediyorum.<a class="si-noteref epub-type_noteref" href="#f51" id="ref_f51">51</a> Fakat demek istediğim şuydu: İçinde bulunduğunuz durum çok riskli; benim korkularımı artıran bir tehlike bu, zira büyüklüğünü kestiremiyorum bile. Tavsiyeme uyun ve ödenekli izni kabul edin.”</p>
				<p>“Fakat bu korkakça olur,” diye itiraz geldi babamdan. </p>
				<p>“Asla. Siz yaşlı bir adamsınız. Bu dünyada üzerinize düşen vazifenizi yaptınız, büyük bir iş başardınız. Bırakın da bugünün savaşını gençler ve güçlüler üstlensin. Biz gençlerin henüz yapması gereken işleri var. Avis yanımda olup destek verecek ve gelecek tehlikeye birlikte göğüs gereceğiz. Avis, savaş cephesinde sizi temsil edecek.”</p>
				<p>“Ama bana zarar vermezler ki,” diye itiraz etti babam. </p>
				<p>“Tanrıya şükür ki bağımsızım. Ah, sizi temin ederim ki, üniversiteye ekonomik olarak bağımlı olan bir profesöre ne korkunç eziyetler çektirebileceklerini biliyorum. Ama ben bağımsızım. Ben maaş elde etmek uğruna profesör olmadım. Ben kendi gelirimle gayet rahat geçinir giderim ve elimden alabilecekleri tek şey maaşım.”</p>
				<p>Ernest, “Fakat fakında değilsiniz,” dedi. “Eğer tüm o korkularım gerçekleşirse, özel geliriniz, bizzat anaparanız, en az maaşınız kadar kolayca alınır elinizden.”</p>
				<p>Babam birkaç dakika boyunca suskun kaldı. </p>
				<p>Derin derin düşünüyordu ve kafasında oluşmaya başlayan kararın yüz hatlarına yansıdığını görebiliyordum. </p>
				<p>Nihayet konuştu. “İzin almayacağım,” dedi ve yeniden duraksadı. “Kitabımı yazmaya devam edeceğim.<a class="si-noteref epub-type_noteref" href="#f52" id="ref_f52">52</a> Yanılıyor olabilirsiniz fakat yanılsanız da yanılmasanız da, silahlarımın yanı başında hazır bekleyeceğim.”</p>
				<p>“Pekâlâ,” dedi Ernest. “Piskopos Morehouse’la aynı yolun yolcususunuz ve benzer bir çöküşe sürükleniyorsunuz. Bu işler tamamına ermeden her ikiniz de proleter olup çıkacaksınız.”</p>
				<p>Söz Piskopos’tan açılınca, Piskopos’la neler yaptığını sorduk Ernest’e.</p>
				<p>“Onu cehennemde yolculuğa çıkardıktan sonra maneviyatı sarsıldı. Fabrika işçilerimizin birkaçının evini gezdirdim ona. Sanayi çarklarının ezip bir kenara attığı insan enkazlarını gösterdim ona ve oturup bu insanların hikâyelerini dinledi. Onu San Francisco’nun kenar mahallelerinde bir gezintiye çıkardım ve ayyaşlığın, fahişeliğin ve suç işlemenin, insanın özündeki ahlak bozukluğundan daha derin nedenlere dayandığını öğrendi. Piskopos çok sarsılmış durumda ve daha da kötüsü, çığırından çıkmış vaziyette. Ahlaki duyarlılığı çok yüksek. Gördüklerinden ciddi boyutta etkilenmiş halde. Ve her zamanki gibi gerçekçi olmaktan uzak. Aydın ve kalburüstü kesimleri yardım misyonu yüklenmeye teşvik etmek için planlar yapacak kadar ahlaki hezeyana kapıldı. Kilisenin eski ruhunu yeniden canlandırmayı ve mesajını egemenlere götürmeyi zorunlu görevi olarak addediyor. Sinirleri harap olmuş. Er ya da geç bir yerden patlak verecek ve çöküş yaşayacak. Sonra olaylar ne şekil alacak tahmin bile edemiyorum. Saf ve asil bir insan o, fakat gerçekçi değil. Beni aşmış vaziyette. Ayakları yere basmıyor ve havada süzülüp Getsemani’ye<a class="si-noteref epub-type_noteref" href="#f53" id="ref_f53">53</a> doğru uçuyor. Bunun ardından da çarmıha gerilecek. Böylesine yüce gönüllü, asil ruhlu insanlar çarmıha yaraşır.”</p>
				<p>“Ya sen?” diye sordum; gülüşümün altında âşık olmanın getirdiği endişenin ciddiyeti yatıyordu.</p>
				<p>Ernest de bana gülümseyerek, “Ben o insanlardan değilim,” dedi. “İdam edilebilirim ya da bir suikasta kurban gidebilirim, fakat asla çarmıha gerilmeyeceğim. Son derece sağlam ve duyarsızca toprağın derinliklerine kök saldım ben.”</p>
				<p>“Fakat neden Piskopos’un çarmıha gerilmesine sebep olacaksın?” diye sordum. “Buna senin yol açtığını inkâr etmeyeceksin değil mi?”</p>
				<p>Ernest de, “Milyonlarca insan eziyet ve sefalet içinde yaşarken neden rahatı yerinde birinin rahatını bozmayayım?” diye sordu. </p>
				<p>“O halde neden babama ücretli izni kabul etmesini tavsiye ettin?”</p>
				<p>“Çünkü ben saf ve asil bir insan değilim,” diye cevap verdi. “Çünkü ben katı, duyarsız ve bencilim. Çünkü seni seviyorum ve Eski Ahit’te dediği gibi, senin halkın benim halkımdır. Piskopos’a gelince, onun kızı yok. Ayrıca ne kadar az olsa da, Piskopos’un küçük yetersiz feryadı devrimde yarar sağlayacaktır. En ufak katkı bile işe yarar.”</p>
				<p>Ernest’le aynı fikirde değildim. Piskopos Morehouse’un nasıl yüce gönüllü bir insan olduğunu gayet iyi biliyordum ve doğruluk için yükselteceği sesinin küçük, yetersiz bir feryattan daha fazlası olamayacağına akıl erdiremiyordum. Fakat Ernest gibi henüz yaşamın acımasız gerçekleriyle karşı karşıya kalmış biri değildim. Yaklaşan olayların pek yakında bana açıkça göstereceği gibi, Ernest, Piskopos’un asil ruhunun fayda sağlamayacağını açıkça görmüştü. </p>
				<p>Birkaç gün sonra Ernest bana iyi bir haber vererek hükümetin kendisine Birleşik Devletler İşçi Komisyon Üyeliği görevini teklif ettiğini söyledi. Çok mutlu olmuştum. Maaşı nispeten daha iyiydi ve evliliğimizi güvence altına alacaktı. Kuşkusuz bu Ernest için daha uygun bir işti ve dahası ona karşı duyduğum düşkünlük ve gurur nedeniyle, kendisine teklif edilen görevi, yeteneklerinin bir takdiri olarak göklere çıkarıyordum.</p>
				<p>Sonra Ernest’in gözlerindeki pırıltıyı fark ettim. Bana gülüyordu. </p>
				<p>“Teklifi... geri çevirmeyeceksin değil mi?” diye sordum titrek bir sesle.</p>
				<p>“Bu bir rüşvet,” dedi. “Bunun arkasında Wickson’ın parmağı ve onun arkasında da ondan daha büyük adamların parmakları var. Eski bir numaradır bu. Sınıf mücadelesi kadar eski hem de, emekçi ordusunun liderlerini çalmak. Zavallı, ihanete uğramış emekçiler. Aynı numaralarla geçmişte ne kadar çok emekçi liderinin satın alındığını bir bilsen. Bir generali satın almak, ona ve tüm ordusuna karşı savaşmaktan daha ucuz, çok daha ucuzdur. Mesela... neyse boş ver, ağzıma geleni söyleyip küfretmeyeceğim. Zaten yeterince canım sıkkın bu konuda. Canım sevgilim, ben bir işçi lideriyim. Kendimi satmam. Her şey bir yana, zavallı yaşlı babamın anısı ve ölümüne çalıştırılması bile bunu yapmama engeldir.”</p>
				<p>Ernest’in, büyük, güçlü kahramanımın gözleri yaşarmıştı. Babasının ahlakının bozulmasını asla affedemiyordu, çocuklarının boğazından bir lokma yemek geçsin diye söylediği iğrenç yalanlar ve yapmak zorunda kaldığı küçük hırsızlıklar.</p>
				<p>Bir defasında Ernest, “Babam iyi bir insandı,” diye anlattı bana. “Kalbi temizdi, ama yaşamındaki acımasız koşullar onu yoldan çıkarmış, sakatlayıp köreltmişti. Efendileri, baş canavarlar tarafından düşkün bir canavara dönüştürülmüştü. Senin baban gibi o da bugün hayatta olmalıydı. Güçlü bir bünyesi vardı. Fakat makinenin çarklarına yakalanmış ve kâr elde etmek için ölümüne çalıştırılmıştı. Bir düşün. Kâr için. Onun akıttığı kanlar, şaraplı bir yemeğe, bir ziynet eşyasına ya da asalak ve aylak zenginlerin, efendilerinin, baş canavarların benzer bir sefasına dönüştü.”</p>
				
				</div>
    <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f50"><a class="si-backref" href="#ref_f50">50</a><span class="si-footnote-text">. Afrikalı köleleri ve ayrıca suçluları pranga kullanarak kelepçeye vuruyorlardı. İnsanoğlu Kardeşliği’nin gelmesiyle birlikte pranga kullanımına son verildi. </span></div>

						<div class="si-footnote html5_aside epub-type_footnote" id="f51"><a class="si-backref" href="#ref_f51">51</a><span class="si-footnote-text">. Everhard doğmadan önce yaşamış ve Everhard gibi, bu gelişmelerin yapısını hayal etmemiş olsalar da, düşürdüğü gölgenin görüntüleri bir an için gözlerine ilişen insanlar vardı. John C. Calhoun şöyle diyordu: “Hükümetin içinde bizzat halkın kendisinden daha büyük bir güç doğdu. Bu güç, çok çeşitli ve güçlü çıkar dengelerine sahip, yekvücut halinde ve bankalardaki muazzam miktarda ihtiyaç fazlası paranın bütünleştirici gücüyle bir arada durmaktadır.” Ve o büyük hümanist Abraham Lincoln, kendisine yapılan suikastın hemen öncesinde şöyle demişti: “Cesaretimi kıran ve ülkemin güvenliğini düşündükçe beni ürperten bir krizin yakın bir gelecekte yaklaştığını görüyorum... Şirketler tahtlarından indirildi, bunu yüksek mevkilerde bir yozlaşma takip edecek ve ülkenin para gücü, insanların önyargılarını istismar ederek hükümranlığını sürdürmeye gayret edecek; sonunda servet birkaç kişinin elinde toplanacak ve Cumhuriyet yıkılacak.”</span></div>

						<div class="si-footnote html5_aside epub-type_footnote" id="f52"><a class="si-backref" href="#ref_f52">52</a><span class="si-footnote-text">. <em>Ekonomi ve Eğitim</em> başlıklı bu kitap o yıl basıldı. Kitabın günümüze üç kopyası ulaşmıştır; bunlardan ikisi Ardis’te ve bir tanesi de Asgard’dadır. Kitap, üniversitelerdeki ve diğer okullardaki yerleşik düzenin/zihniyetin yani kapitalizm yanlılığının ısrarla sürdürülmesiyle ilgili etmenlerden biri üzerinde ayrıntılı olarak durur. Kitapta ortaya atılan tez, öğrencilerin zihinlerinde sadece kapitalist rejimin çıkarlarına uygun fikirleri geliştiren, karşıt ve tahrip edici tüm fikirlerin dışlanmasına dayalı eğitim sistemini mantıklı ve ezici bir şekilde topyekun itham ediyordu. Kitap büyük bir sansasyon yarattı ve Oligarşi tarafından satışı derhal yasaklandı. </span></div>

						<div class="si-footnote html5_aside epub-type_footnote" id="f53"><a class="si-backref" href="#ref_f53">53</a><span class="si-footnote-text">. Hz. İsa’nın çarmıha gerilmeden önce tutuklandığı gece dua ettiği, Kudüs’ün doğusunda, Zeytinlik Dağı’nın yamacındaki bahçe. (Ç.N.)</span></div>
    </div>
  </body>
</html>