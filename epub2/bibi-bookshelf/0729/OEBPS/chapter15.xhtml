<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter15">
<div class="html5_section">
				<h1 class="chapter-num">15</h1>
				<h1>Son günler</h1>
				<p>Oligarşi gözde sendikalara karşı değiştirdiği tutumunu 1913 yılı Ocak ayının sonuna doğru açığa vurdu. Gazeteler, demiryolları işçilerinin, demir ve çelik işçilerinin, mühendisler ve teknisyenlerin ücretlerinde benzeri görülmemiş bir artışa ve mesai saatlerinde bir kısıtlamaya gidildiğinden bahseden haberler yayınlıyorlardı. Fakat gerçekler tüm çıplaklığıyla yansıtılmıyordu. Oligarşi gerçeklerin tümüyle yansıtılmasına izin vermemişti. Aslında ücretler çok daha fazla artırılmıştı ve buna bağlı olarak ayrıcalıklar da daha fazlaydı. Tüm bunlar sırdı, fakat sırlar açığa çıkacaktı. Gözde sendikaların üyeleri karılarına anlattılar, karıları dedikodu yaptı ve çok geçmeden neler olduğunu tüm işçiler öğrendi. </p>
				<p>Bu, XIX. yüzyılda yağmayı paylaşma olarak bilinen kavramın doğal bir gelişiminden başka bir şey değildi. O dönemin sanayi savaşlarında kâr paylaşımı denenmişti. Yani kapitalistler, işçileri, yaptıkları işten mali çıkar sağladıklarına inandıracak tavizler vererek memnun etme çabasındaydılar. Fakat kâr paylaşımı bir sistem olarak saçma ve olanaksızdı. Kâr paylaşımı sadece bir sistemin ya da sanayi mücadelesinin ortasında yaşanan istisnai durumlarda başarılı olabilirdi; çünkü eğer tüm işçiler ve tüm sermayedarlar kâr paylaşırsa, kâr paylaşımı olmadığı durumlarda da aynı koşullar geçerli olacaktı. </p>
				<p>Dolayısıyla, pratik olmayan kâr paylaşımı fikrinden, yağmayı paylaşma gibi pratik bir fikir doğdu. Güçlü sendikaların sloganı, “Bize daha fazla ücret verin ve bedelini halka yükleyin” idi. Bu bencil politika bazı yerlerde işe yaradı ve başarıyla yürütüldü. Bu bedel halka yüklenirken aslında örgütlenmemiş ya da örgütlenmesi zayıf olan büyük işçi kitleleri okkanın altına giriyordu. Gerçekten de bu işçiler, işçi tekelleri haline gelen sendikaların üyelerinin, yani kendilerinden daha güçlü kardeşlerinin artan ücretlerinin bedelini ödüyorlardı. Dediğim gibi bu fikir, Oligarşi ile gözde sendikaların işbirliği sonucu daha büyük bir ölçekte doğal gelişimini tamamladı.<a class="si-noteref epub-type_noteref" href="#f94" id="ref_f94">94</a></p>
				<p>Gözde sendikaların ihaneti açığa çıkar çıkmaz işçi dünyasında öfkeli homurtular yükselmeye başladı. Ardından gözde sendikalar uluslararası örgütlerden çekildiler ve tüm bağlarını kopardılar. Ortaya çıkan sorunlarla birlikte şiddet baş gösterdi. Gözde sendikaların üyelerine hain damgası vuruldu ve barlarda, genelevlerde, sokaklarda ve işyerlerinde, aslına bakarsanız her yerde, bu üyeler büyük bir ihanetle yüzüstü bıraktıkları yoldaşları tarafından saldırıya uğradılar. </p>
				<p>Sayısız kafalar kırıldı ve birçok insan öldürüldü. Gözde sendikaların hiçbir üyesi güvencede değildi. Bunlar gruplar halinde bir araya toplanarak işe gidip gelmeye başladılar. Her zaman yolun ortasından yürüyorlardı. Yolun kenarından yürüdükleri takdirde pencerelerden ve evlerin çatılarından atılacak tuğlalar ve taşlarla kafalarının kırılıp, ezilmesi işten değildi. Silah taşımalarına izin verilmişti ve yetkililerden her türlü yardımı gördüler. Kendilerine saldıranlar uzun süreli hapis cezalarına çarptırılıyor ve buralarda kötü muameleye maruz kalıyorlardı; öte yandan kimseye, gözde sendikaların hiçbir üyesine silah taşıma izni verilmiyordu. Bu kanunun ihlali büyük bir suç sayılıyor ve ağır cezalar veriliyordu. </p>
				<p>Öfkeyle ayaklanan işçiler, hainlerden intikam almaya devam ettiler. Kastlar arasında kendiliğinden saflaşmalar oluştu. Hainlerin çocukları, ihanete uğrayan işçilerin çocuklarının gazabına uğradılar. Öyle ki, sokaklarda oynayamayacak ya da okula devam edemeyecek hale geldiler. Ayrıca hainlerin karıları ve aileleri toplum dışına itildi ve kendilerine yiyecek içecek satan bakkallar boykot edildi.</p>
				<p>Sonuçta dört bir yandan gelen baskılarla kendi kabuklarına çekilen hainler ve aileleri kendi klanlarını oluşturdular. İhanete uğramış proletaryanın arasında güvenli bir şekilde yaşamaları olanaksız hale gelince, sadece kendilerinin ikamet ettiği yeni muhitlere taşındılar. Oligarşi burada da onları kayırıp desteğini verdi. Etrafları geniş avlularla çevrili, modern ve sıhhi yaşam koşullarına sahip konutlar inşa edildi ve buraları parklar ve oyun alanlarıyla diğer muhitlerden ayırdılar. Çocukları, kendileri için özel olarak inşa edilmiş okullara devam ettiler ve bu okullarda elişi eğitimi ve uygulamalı fen derslerine yoğunlaştılar. Böylece daha en başından bu tecrit ve ayrımcılığın kaçınılmaz bir sonucu olarak kastlar doğdu. Gözde sendikaların üyeleri işçi sınıfının aristokratları oldular. Geri kalan işçilerden ayrı tutuldular. Daha iyi konutlarda barınmaları, daha iyi giyinmeleri, daha iyi beslenmeleri ve daha iyi muamele görmeleri sağlandı. İntikam alırcasına yağmadan paylaşıyorlardı.</p>
				<p>Bu sırada işçi sınıfının geri kalanı daha da kötü muamelelere maruz kaldı. Sahip oldukları ufak tefek hak ve ayrıcalıkların birçoğu ellerinden alındı, ücretleri ve yaşam standartları giderek dibe vurdu. Bu arada çocuklarının devam ettiği devlet okullarının eğitim kalitesi düştü ve yavaş yavaş eğitim zorunlu olmaktan çıktı. Daha genç nesillere mensup çocukların arasında okuryazar olmayanların oranı vahim boyutlarda arttı.</p>
				<p>Dünya pazarının Birleşik Devletler tarafından ele geçirilmesi dünyanın geri kalanını altüst etti. Her yerde kurumlar ve hükümetler ya yerle bir oluyor ya da dönüşüm geçiriyorlardı. Almanya, İtalya, Fransa, Avustralya ve Yeni Zelanda, işbirlikçi uluslar toplulukları oluşturmakla meşguldü. İngiliz İmparatorluğu çöküyordu. İngiltere nereye el atacağını şaşırmıştı. Hindistan’daki ayaklanma tüm hızıyla sürüyordu. Tüm Asya’da, “Asya, Asyalılarındır!” haykırışları yükseliyordu. Bu haykırışların arkasında, sarı ve esmer ırklara yardım eden ve onları beyazlara karşı sürekli kışkırtan Japonya vardı. Japonya bir yandan kıta imparatorluğu hayalleri kurarken ve bu hayali gerçekleştirmek için çaba sarf ederken, öte yandan da kendi içindeki proleter ayaklanmasını bastırıyordu. Bu, <em>coolie</em> diye adlandırılan vasıfsız işçilerle Samuraylar arasında süren basit bir kast savaşıydı ve on binlerce sosyalist <em>coolie</em> idam edilmişti. Tokyo’daki sokak savaşında ve imparator Mikado’nun sarayına yapılan başarısız bir saldırı sırasında kırk bin kişi ölmüştü. Kobe bir harabeye ve mezbahaya dönmüştü; pamuk işçilerinin makineli tüfeklerle katledilmesi, modern savaş makineleri ile yapılan en korkunç infaz olarak tarihe geçti. En kötüsü de yükselen Japon Oligarşisi’ydi. Japonya doğuyu hâkimiyeti altına aldı ve Hindistan dışında dünya pazarının Asya’daki kısmını ele geçirdi.</p>
				<p>İngiltere kendi proleter devrimini bastırmayı ve tükenme noktasına gelse de, Hindistan’ı elinde tutmayı başardı. Ayrıca büyük kolonilerinin de elinden kayıp gitmesine göz yummak zorunda kalmıştı İngiliz İmparatorluğu. Böylece Avustralya ve Yeni Zelanda’yı işbirlikçi uluslar topluluğuna dönüştürmeyi de sosyalistler başardı. Kanada’nın anavatanından, yani İngiltere’den kopması da aynı nedene dayanıyordu. Fakat Kanada, Demir Ökçe’nin yardımıyla kendi içindeki sosyalist devrimi bastırdı. Demir Ökçe aynı zamanda Meksika ve Küba’ya da devrimleri bastırması için yardım etti. Sonuç olarak Demir Ökçe, Yeni Dünya’daki egemenliğini pekiştirdi. Demir Ökçe, Panama Kanalı’ndan Kuzey Buz Denizi’ne kadar kaynaşmış, yekvücut bir politik kitleye dönüştü. </p>
				<p>Ve büyük kolonilerini feda eden İngiltere sadece Hindistan’ı elinde tutabildi. Fakat bunlar geçiciydi. Hindistan için Japonya ve Asya’nın geri kalanına karşı verilen mücadele sadece ertelenmişti. İngiltere kısa zaman içerisinde Hindistan’ı kaybetmeye mahkûmdu. Öte yandan bu olayın ardında birleşik bir Asya ile dünyanın geri kalanı arasındaki mücadele bir karaltı gibi uzakta belirmişti. </p>
				<p>Bir yandan tüm dünya yaşanan çatışmalarla parçalanırken, Birleşik Devletlerde bizler de sakin ve huzurlu bir yaşam sürmüyorduk. Büyük sendikaların ihaneti proleter ayaklanmasını engellemişti fakat şiddet her yere yayılmıştı. İşçi sorunlarının ve çiftçilerle orta sınıfın geri kalanının yaşadığı hoşnutsuzluklarının yanı sıra, dinî bir uyanış alevlenmişti. İsa’nın tekrar yeryüzüne geleceğine inanan Seventh Day Adventists<a class="si-noteref epub-type_noteref" href="#f95" id="ref_f95">95</a> adlı dinî grubun içinden çıkan bir topluluk birden sivrilerek dünyanın sonunun geldiğini ilan etti. </p>
				<p>“Kahrolası kargaşa!” diye haykırdı Ernest. “Tüm bu aykırılıklar ve birbiriyle çatışan hedefler içerisinde nasıl dayanışma yaratmayı umabiliriz?”</p>
				<p>Gerçekten de dinî uyanış ürkütücü boyutlara varmıştı. İnsanlar yaşadıkları sefalet ve dünyevi hayal kırıklıkları nedeniyle, devenin iğne deliğinden geçmesi ne kadar mümkünse despot sanayicinin de girmesinin o kadar mümkün olduğu bir cennet fikrine inanmaya hevesli ve hazırdılar. Çılgın bakışlı, gezgin din adamları ülkenin dört bir yanında cirit atıyorlardı; sivil makamların yasaklamasına ve itaatsizliğe karşı verilen ağır cezalara rağmen, sayısız açık hava toplantısında dinî çılgınlıklar körükleniyordu.</p>
				<p>Bunlar, dünyanın sonunun yaklaştığını ve son günlerimizi yaşadığımızı iddia ediyorlardı. Kıyamet rüzgârları esiyordu. Tanrı ulusları birbirlerine düşürmüştü. Zaman, sezgi ve mucizelere inanma zamanıydı ve bir yandan da etrafta bir alay falcı, kâhin ve kadın peygamberler türemişti. Yüz binlerce insan işini gücünü bırakmış ve dağlara kaçarak, her an yeryüzüne inecek Tanrı’yı ve yüz kırk dört binlerin Cennet’e yükselişini beklemeye başladılar. Fakat Tanrı gelmedi ve çok sayıda insan açlıktan öldü. İnsanlar çaresizlik içinde yiyecek bulmak için çiftlikleri yağmaladılar ve taşra bölgelerinde buna bağlı olarak meydana gelen kargaşa ve anarşi, toprakları gasp edilmiş yoksul çiftçilerin acılarına tuz biber ekti. </p>
				<p>Çiftlikler ve ardiye depoları da Demir Ökçe’nin elindeydi. Ordu birlikleri araziye çıkarıldı ve fanatikler süngü zoruyla, sürüler halinde şehirlere, işlerinin başına döndürüldü. Burada da sürekli yeni çeteler oluşturarak isyan çıkarıp ayaklandılar. Liderleri fitne ve isyana teşvikten dolayı idam edildi ya da tımarhanelere tıkıldı. İdam edilenler şehitlik mertebesine ermenin mutluluğu içinde ölüme gittiler. Tam bir cinnet hali hâkimdi her yere. Huzursuzluk ve kargaşa yayıldı. Florida’dan Alaska’ya, hayatta kalan küçük Kızılderili grupları, bataklıklarda, çöllerde ve ıssız arazilerde hayalet dansları yapıyor, kendi Mesihlerinin gelişini bekliyorlardı. </p>
				<p>Bütün bu olaylar olup biterken o ürkütücü sükûneti ve kendinden emin haliyle, çağların canavarı Oligarşi yükselişini sürdürdü. Demir yumruğu ve demir ökçesiyle galeyana gelip ayaklanan milyonlara boyun eğdirdi ve kargaşadan düzen elde ederek yaşanan kaosla kendi temellerini ve yapısını biçimlendirip güçlendirdi. </p>
				<p>Pell Caddesi’ndeki evimizde Calvin bize, “Hele bir Granger Partisi iktidara gelsin bekleyin,” diyordu. “Ele geçirdiğimiz eyaletlere bir bakın. Siz sosyalistlerin de desteğiyle koltuğa oturduğumuzda başka bir şarkı söyleteceğiz onlara.”</p>
				<p>Sosyalistler, “Halinden memnun olmayan milyonlarca yoksul insan bizimdir,” diyorlardı. “Granger’lar, çiftçiler, orta sınıf ve işçiler bize geldiler. Kapitalist sistem parçalanacak. Bir ay içerisinde Kongre’ye elli adam gönderiyoruz. İki yıl sonra başkanlıktan tutun da belediyedeki köpek yakalama ekibine kadar bütün makamları ele geçireceğiz.”</p>
				<p>Ernest tüm bunlara olmaz gibilerden kafasını salladı ve şöyle dedi:</p>
				<p>“Kaç tane tüfeğiniz var? Çok sayıda kurşunu nereden sağlayacağınızı biliyor musunuz? İş baruta gelince, kimyasal karışımlar mekanik karışımlardan daha iyidir, sözüme güvenin.”</p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f94"><a class="si-backref" href="#ref_f94">94</a><span class="si-footnote-text">. Tüm demiryolu sendikaları Oligarşi ile birlikte bu işbirliğinin içine girdiler. Yağmayı paylaşma politikasının ilk kez, MS XIX. yüzyılda Lokomotif Mühendisleri Kardeşliği adında bir demiryolu sendikası tarafından açıkça uygulandığını kaydetmek gerekir. P.M. Arthur yirmi yıl boyunca bu sendikanın başkanlığını yürüttü. 1877 yılında Pennsylvania Demiryolu’ndaki grevin ardından Arthur, Lokomotif Mühendisleri’nin diğer işçi sendikaları adına da hareket ederek, demiryolları ile “tek başına” uzlaşmaya varacağı bir tasarı ileri sürdü. Bu tasarı büyük başarı sağladı. Bencil olduğu kadar başarılı bir plandı bu ve işçi sendikaları adına yağmayı paylaşmayı ifade eden “arthurizasyon” teriminin doğmasına yol açtı. “Arthurizasyon” kelimesi öteden beri etimologların kafasını karıştırıyordu fakat umarım artık kelimenin nereden türediği açıklığa kavuşmuştur.</span></div>

						<div class="si-footnote html5_aside epub-type_footnote" id="f95"><a class="si-backref" href="#ref_f95">95</a><span class="si-footnote-text">. (Yedinci Gün Aventistleri) XIX. yüzyılda ABD’de ortaya çıkan binyıl inancına bağlı Protestan akımı Adventizmin en büyük kolu. Haftanın ilk günü olan pazar yerine yedinci günü olan cumartesiyi şabat günü kabul ederler. (Y.N.)</span></div>
			  </div>
  </body>
</html>