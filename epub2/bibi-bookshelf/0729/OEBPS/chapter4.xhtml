<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="html5_section">
				<h1 class="chapter-num">4</h1>
				<h1>Makinenin köleleri</h1>
				<p>Jackson’ın kolunu düşündükçe üzülüyordum. Somut bir gerçekle karşı karşıyaydım. İlk kez hayatın yalın gerçeklerini görüyordum. Üniversite hayatımın, çalışmalarımın ve kültürümün yaşamın bu çıplak gerçekliğiyle alakası yoktu. Hayatla ve toplumla ilgili, kâğıt üzerinde gayet güzel görünen kuramlardan başka hiçbir şey öğrenmemiştim, oysa şimdi hayatın ta kendisini görmüştüm. Jackson’ın kolu hayatın bir gerçeğiydi. Ernest’in, “Gerçekler bayım, inkâr edilemez gerçekler!” sözleri zihnimde yankılanıyordu. </p>
				<p>Tüm toplumumuzun temelinde kan olması insana canavarca ve imkânsız geliyordu. Ama Jackson örneği karşımda duruyordu. Zihnimi ondan uzaklaştıramıyordum. Bir pusulanın ibresinin sürekli kutupları göstermesi gibi, aklım hep ona gidiyordu. Jackson canavarca muamele görmüştü. Hissedarlar daha çok kâr payı kazansın diye akan kanının bedeli ödenmemişti. O kâr paylarını alarak Jackson’ın kanından kazanç sağlayan, halinden memnun ve mutlu birçok aile tanıyordum. Şayet bir adam böylesine canavarca muamele görmesine rağmen toplum aldırış etmeden yaşamını sürdürebiliyorsa, o halde birçok adam aynı şekilde muamele görüyor olabilirdi. Ernest’in sözünü ettiği, haftada doksan sent kazanmak için çalışıp didinen kadınlar ve Güney’deki pamuk fabrikalarında çalışan çocuk köleler aklıma geldi. Giydiğim elbisenin dokunduğu kumaş üzerinde çalışan yorgun beyaz ellerden akan kan gözlerimin önüne geliyordu. Sonra Sierra Fabrikaları ve ödenen kâr payları geldi aklıma ve Jackson’ın kanının da elbiseme bulaştığını gördüm. Jackson’ı düşünmekten kendimi alıkoyamıyordum. Ne zaman derin düşüncelere dalsam dönüp dolaşıp aklıma düşüyordu. </p>
				<p>Yüreğimin derinliklerinde, derin bir uçurumun kenarında durduğum hissine kapılıyordum. Sanki yaşamın henüz açığa çıkmış korkunç bir boyutuna tanık olmak üzereydim. Sadece ben değil, tüm dünyam altüst olmuştu. Mesela babam. Ernest’in etkisi altına girdiğini görebiliyordum. Ve sonra Piskopos. Onu son gördüğümde hasta bir adama benziyordu. Sinirleri had safhada gerilmişti ve gözlerinde tarifsiz bir dehşet duygusu okunuyordu. Öğrenebildiğim kadarıyla Ernest sözünde durmuş ve kendisini cehennemde bir gezintiye çıkarmıştı. Fakat Piskopos’un gözleri hangi cehennem manzaralarını görmüştü orasını bilemiyordum, zira bunlardan söz edemeyecek kadar afallamış bir hali vardı.</p>
				<p>Bir defasında, küçük dünyamın altüst olmasının sebebinin Ernest olduğuna dair güçlü bir hisse kapıldım ve “o hayatımıza girmeden önce ne kadar mutlu ve huzurluyduk!” diye düşündüm. Hemen ardından bu düşüncenin gerçeğe ihanet olduğunu fark ettim ve Ernest’in hayali başkalaşmış bir biçimde, gerçeğin havarisi olarak zihnimde canlandı. Pırıl pırıl kaşlar, Tanrı’nın bir meleği gibi korkusuz, gerçek ve adalet için, yoksul, kimsesiz ve ezilmişler için mücadele ediyor. Sonra zihnimde bir başka suret canlandı. İsa! O da boynu büküklerin, ezilmişlerin yanında yer almış, rahiplerin ve iki yüzlü, sahtekâr sofuların karşısına dikilmişti. Bir çarmıhın üzerinde yaşamının son bulduğunu düşününce aklıma yine Ernest geldi ve yüreğime bir sancı saplandı. Acaba Ernest’in, savaş ilan etmiş gibi kararlı sesiyle insanı eyleme çağıran, o güçlü ve zinde adamın yazgısında da bir çarmıha gerilmek mi vardı? </p>
				<p>İşte o anda ona âşık olduğumu ve onun yanında olup, ona yardım etme arzusuyla yanıp tutuştuğumu fark ettim. Nasıl da sefil ve ağır şartlarda, kıt kanaat bir hayatı olmuştur diye düşündüm. Babasını düşündüm. Çocukları uğruna yalan söyleyen, çalan ve ölümüne çalıştırılan babasını. Bizzat Ernest henüz on yaşındayken fabrikalarda çalışmaya başlamıştı! Kollarımı boynuna dolayıp bir yığın düşünceyle bitkin düşen başını göğsüme yaslamak ve ona birazcık olsun kaygısızca dinlenme ve rahatlık verecek, şefkatli bir yer sağlamak arzusuyla kalbim dolup taşıyordu. </p>
				<p>Albay Ingram’la kilisedeki bir resepsiyonda karşılaştım. Onu uzun yıllardan beri gayet iyi tanıyordum. Büyük palmiyelerin ve kauçuk ağaçlarının arkasında kıstırdım onu, ama o tuzağa düşürüldüğünün farkında değildi. Her zamanki neşeli ve kibar haliyle karşıladı beni. Albay hep zarif, ince düşünceli ve anlayışlı bir insandı. Dış görünüşüne gelince, bizim cemiyetimiz içerisindeki en şık, en seçkin adamdı. Onun yanında üniversitenin saygıdeğer rektörü bile sıradan ve önemsiz biri gibi görünürdü.</p>
				<p>Fakat buna karşın Albay Ingram’ın cahil bir makine işçisinden farkı yoktu benim gözümde. Hür iradeye sahip bir adam değildi. O da çarka kaptırmıştı kendini. Jackson’ın davasından söz açtığımda suratının nasıl değiştiği asla gözümün önünden gitmeyecek. O neşeli ve sevimli hali bir hayalet gibi aniden kayboldu. Asil yüzü birden çarpılarak, dehşetli bir ifadeye büründü. Ustabaşı Smith öfkeyle parladığı anda hissettiğim tedirginliği hissettim yine. Fakat Albay Ingram küfretmedi. Bir işçiyle arasında geriye kalan tek fark buydu işte. Kıvrak zekâlı biri olarak nam salmıştı, ama şu anda o zekâsından eser yoktu. Şuursuzca kaçacak bir delik aradı, fakat palmiyelerin ve kauçuk ağaçlarının arasına sıkışmıştı. </p>
				<p>Jackson’ın ismini duymaktan gına gelmişti. Neden bu konuyu açmıştım sanki? Bu şakamdan hiç hoşlanmamıştı. Çok yersiz ve düşüncesizce bulmuştu söylediklerimi. Kendisinin mesleğinde kişisel hislere yer olmadığını bilmiyor muydum? O, ofisine giderken kişisel duygularını evinde bırakıyormuş.</p>
				<p>“Jackson’a tazminat ödenmesi gerekmiyor muydu?” diye sordum. </p>
				<p>“Elbette,” dedi. “Yani şahsen ben ödenmesi gerektiğini düşünüyorum. Fakat davanın hukuki yanıyla bunun hiçbir ilgisi yok.”</p>
				<p>Dağılmış düşüncelerini biraz toparlayıp, kontrol altına almaya başlamıştı.</p>
				<p>“Söyler misiniz bana, hak ve adaletin, hukukla bir ilgisi var mı?”</p>
				<p>Ingram tebessüm ederek, “Adaletin değil ama adalenin ilgisi var,” dedi.</p>
				<p>“Gücün mü yani?” diye sordum kuşkuyla; Ingram başını salladı. “Ama buna karşın hukuk vasıtasıyla adaleti sağlamamız lazım öyle mi?” dedim.</p>
				<p>“İşin içindeki paradoks da o,” diye karşılık verdi. “Aslında adaleti sağlıyoruz.”</p>
				<p>“Mesleğiniz icabı böyle konuşuyorsunuz şu anda değil mi? diye sordum. </p>
				<p>Albay Ingram kızardı, bozardı ve yine endişeli gözlerle etrafına bakıp, sıvışmak için bir yer aradı. Fakat yolunu tıkadım.</p>
				<p>“Söyler misiniz,” dedim, “insan mesleki hisleri uğruna kişisel hislerinden feragat ederse bu eylemi bir tür manevi kargaşa olarak tanımlanabilir mi?”</p>
				<p>Soruma cevap alamadım. Albay Ingram, onursuzca sıvışmış ve kaçarken de palmiyelerden birini devirmişti. </p>
				<p>Sonra şansımı gazetelerde denedim. Jackson’ın davasıyla ilgili ihtiyatlı, ölçülü ve tarafsız bir yazı yazdım. Konuştuğum adamları suçlamak bir yana, onlardan bahsetmedim bile. Jackson’ın fabrikalarda uzun yıllar boyunca verdiği emeklerden, makinenin hasar görmesini engelleme çabalarından ve bunun sonucunda yaşadığı kazadan, içinde bulunduğu acınası durumdan ve açlıkla boğuştuğundan söz ederek davayla ilgili somut gerçekleri ortaya koydum. Yerel üç gazete haber yazımı reddetti. Haftalık yayınlanan iki dergi de aynı tavrı sergiledi. </p>
				<p>Percy Layton’la bağlantı kurdum. Layton üniversite mezunuydu, gazeteciliği meslek olarak seçmişti ve görüştüğüm üç gazetenin arasında en etkili olan gazetede muhabir olarak stajını yapıyordu. Gazetelerin Jackson ve davasıyla ilgili haberlere neden yer vermediklerini sorunca güldü.</p>
				<p>“Yayın politikası,” dedi. “Bizim o işle hiçbir alakamız yok. Tamamen yayın yönetmenine kalmış.”</p>
				<p>“Ama neden böyle bir politika güdülüyor?” diye sordum.</p>
				<p>“Bütün gazeteler, şirketlerle ittifak içerisindeyiz,” diye cevap verdi. “Eğer reklam gelirleri elde ediyorsanız, öyle bir meseleye gazetede yer vermezsiniz. Bunu haber yapmaya kalkan biri işinden olur. Normal reklam ücret tarifesinin on katını da ödesen yine de haber olarak yer vermezler buna gazetede.”</p>
				<p>“Peki senin politikan nedir?”diye sordum. “Anlaşılan o ki, senin görevin işverenlerinden aldığın talimatla gerçeği çarpıtmak; işverenlerin de şirketlerin buyruğuna itaat ediyorlar.”</p>
				<p>“Benim bir ilgim yok bu işle.” Layton ilk anda tedirgin bir havaya girdi ve sonra bir çıkış yolu bulunca yüzü aydınlandı. “Ben şahsen asılsız şeyler yazmam. Vicdanım rahat. Fakat günlük iş akışı içerisinde hoşa gitmeyen, tatsız şeyler de oluyor, ama anlayacağın tüm bunlar günlük işlerin bir parçası,” diye çocukça bir şeyler geveledi.</p>
				<p>“Gelgelelim bir gün sen bir yayın yönetmeni koltuğuna oturup bir yayın politikası yürütmeyi umuyorsun.”</p>
				<p>“O zamana kadar pişeceğim,” diye cevap verdi.</p>
				<p>“O halde henüz pişmediğine göre, şu andaki genel yayın politikası hakkında ne düşünüyorsun.”</p>
				<p>“Ben düşünmem,” diye cevabı yapıştırdı hemen. “Eğer gazetecilikte başarılı olmak istiyorsan otoriteye baş kaldırmazsın. Ben her halükârda o kadarını öğrendim.”</p>
				<p>Ve bilgece salladı genç başını. </p>
				<p>“Fakat adalet?” diye üsteledim.</p>
				<p>“Sen bu oyunu anlamıyorsun. Elbette her şey yolunda, çünkü sonuçta her şey yoluna giriyor, farkında değil misin?”</p>
				<p>“İçinden çıkılması zor bir durum,” diye mırıldandım; fakat genç olmasına yanıyordum, ya çığlık atmam ya da gözyaşına boğulmam gerektiği hissine kapıldım. </p>
				<p>Doğduğumdan bu yana içinde yaşadığım toplumun ne mal olduğunu anlamaya başlayıp, dış görünüşlerinin altında yatan ürkütücü gerçekleri fark ediyordum. Jackson’a karşı üstü kapalı bir komplo tezgâhlanıyordu; Jackson’ın davasını başarısızlıkla savunan ve sızlanıp duran avukata karşı büyük bir sempati duymaya başlamıştım. Fakat bu üstü kapalı komplo giderek büyüdü. Sadece Jackson değildi hedef alınan. Fabrikalarda sakatlanmış her işçi hedefteydi. Ve eğer fabrikalardaki her işçiye karşı aynı tezgâh kuruluyorsa, o halde diğer tüm fabrika ve atölyelerdeki işçiler de hedefteydi. Aslına bakılırsa bu tüm sanayi kolları için geçerli değil miydi?</p>
				<p>Ve eğer durum buysa, o zaman toplum bir yalan üzerine kuruluydu. Vardığım bu sonuçları kabullenemiyordum. Bunlar gerçek olamayacak kadar berbat ve korkunç şeylerdi. Fakat Jackson, Jackson’ın kolu ve elbisemi lekeleyen kan, evimizin çatı kirişlerinden akan kan birer hakikatti. Ve bizzat Jackson’ın dediği gibi, birçok Jackson – sadece fabrikalarda yüzlercesi – vardı. Jackson’dan kaçış yoktu. </p>
				<p>Sierra Fabrikaları’ndaki çoğunluk hisselerini ellerinde bulunduran Mr.Wickson ve Mr. Pertonwaithe’le görüştüm. Fakat istihdam ettikleri makine işçileri kadar sarsamamıştım onları. Toplumun geri kalan kesimlerine kıyasla daha üstün bir ahlaki yaklaşımları olduğunu fark ettim. Bunu aristokratik ahlak ya da egemen ahlakı<a class="si-noteref epub-type_noteref" href="#f32" id="ref_f32">32</a> olarak niteleyebilirdim. Önemli ilkelerden söz ederek politik bir ağızla konuşuyorlardı ve bu ilkeleri ve adaleti saptayıp tanımlıyorlardı. Bana, babacan tavırlarla yaklaşarak gençliğimi ve deneyimsizliğimi öne sürüp büyüklük tasladılar. Yaptığım soruşturma sırasında karşılaştığım en umutsuz vaka bunlardı. Benimsedikleri prensip ve tutumlarının doğruluğuna dair mutlak bir inanç besliyorlardı. Bu konuda şüphe ve tartışmaya yer yoktu. Toplumun kurtarıcısı olduklarına ve birçok insana mutluluk dağıttıklarına kanaat getirmişlerdi. Ve kendi akıl ve becerileri sayesinde, sadece ve sadece kendilerinin sağladığı iş ve aş olmasaydı emekçi sınıfın ne büyük çileler çekeceğinden dem vurup, acınası tablolar çiziyorlardı. </p>
				<p>Egemen gücün bu iki temsilcisiyle yaptığım görüşmenin hemen ardından Ernest’le buluştum ve olanları aktardım ona. Hoşnut bir ifadeyle yüzüme baktı ve şöyle dedi:</p>
				<p>“Gayet güzel. Gerçeği kendi kendine keşfetmeye başlıyorsun. Bu senin deneyimlerine dayalı bir genelleştirme ve aynı zamanda doğru da. Büyük kapitalist dışında sanayi makinesine bağlı hiçbir insan, büyük kapitalist bile hür iradeye sahip değildir. İrlanda dilimi mazur gör.<a class="si-noteref epub-type_noteref" href="#f33" id="ref_f33">33</a> Anlayacağın, bu egemenler yaptıklarının doğruluğundan gayet emindirler. İçinde bulunduğumuz durumun en saçma tarafı da budur. Bu adamlar insani doğalarının o kadar esiri olmuşlardır ki, doğru saymadıkları hiçbir şeyi yapmazlar. Her eylemlerinin mutlaka doğrulanıp, onanmasını isterler. </p>
				<p>Bir şeyler yapmak istediklerinde, iş hayatında elbette, her nasılsa eylemlerinin doğruluğunu onaylayan dinî ya da ahlaki ya da bilimsel ya da felsefi bir kavramın kafalarında oluşmasını beklerler. Ve sonra işe koyulup, insan zihninin arzunun düşünceyi doğurması gibi bir zaafından habersiz, yapacaklarını yaparlar. Ne yapmak isterlerse istesinler, mutlaka doğrularlar. Bu gibiler, ahlaki sorunları kendi kafalarına göre yorumlayan sığ safsatacılardır. Cizvit<a class="si-noteref epub-type_noteref" href="#f34" id="ref_f34">34</a> tarikatına mensupturlar. Yanlış bir şey yaparken bile bundan doğru bir sonuç elde edebileceklerini düşünürler. Ürettikleri sevimli ve bariz yalanlardan biri de, akıl ve verimlilik yönünden, geri kalan insanların tümünden daha üstün olduklarıdır. İnsanlığın geri kalanının kendileri sayesinde geçindiği yönündeki inançlarını da bu şekilde doğrularlar. Hatta bu insanlar, kralların –bu durumda ticari kralların– ilahî hakları kuramını da hortlatmışlardır.<a class="si-noteref epub-type_noteref" href="#f35" id="ref_f35">35</a></p>
				<p>Zayıf noktaları sadece işadamı olmalarıdır. Felsefeci değildirler. Biyolog ya da sosyolog da değildirler. Şayet olsalardı, kuşkusuz her şey yolunda gidecekti. Aynı zamanda bir biyolog ya da sosyolog olan bir işadamı, insanlık için yapması gereken doğru şeyleri kabaca bilebilirdi. Fakat iş dünyası dışında, bu adamların kafası boştur. Salt ticaretten anlarlar. İnsanoğlundan, toplumdan bihaberdirler, buna rağmen milyonlarca aç insanın ve her geçen gün onlara eklenen başka milyonların yazgılarını tayin etmekte söz sahibi olduklarını düşünürler. Bir gün gelecek, tarih bunların içine düştüğü sefalet karşısında acı kahkahalarla gülecek.”</p>
				<p>Mrs. Wickson ve Mrs. Pertonwaithe ile konuştuğumda da hiç şaşırmadım. Bunlar sosyete kadınlarıydı.<a class="si-noteref epub-type_noteref" href="#f36" id="ref_f36">36</a> Evleri birer saray gibiydi. Ülkenin dört bir yanına dağılmış, dağlarda, göl kıyılarında ve deniz kenarlarında evlere sahiptiler. Bir hizmetkâr ordusu ilgileniyordu bu insanlarla ve şaşırtıcı boyutta bir sosyal etkinlik ve faaliyet içerisindeydiler. Üniversite ve kiliseler bunların himayeleri altındaydı ve özellikle papazlar ezik bir yaranma ve bağımlılık içerisinde, önlerinde diz çöküyordu.<a class="si-noteref epub-type_noteref" href="#f37" id="ref_f37">37</a> Bu iki kadının gücü paralarından kaynaklanıyordu. Çok geçmeden Ernest’in bana öğreteceği üzere, para zoruyla düşünce satın alma güçleri olağanüstü boyutlardaydı. </p>
				<p>Bu kadınlar kocalarına öykünüyorlar ve zenginlerin ilkeleri, görev ve sorumluluklarıyla ilgili aynı azametli ve politik ağızla konuşuyorlardı. Kocalarının zihniyetine hâkim olan ahlak anlayışının aynısını benimsemişlerdi, sınıflarının ahlak sistemini; kendilerinin bile anlamadığı üstünkörü ve samimiyetsiz laflar ediyorlardı. </p>
				<p>Jackson’ın ailesinin içler acısı durumundan bahsettiğimde ve adamcağıza hiçbir erzak yardımında bulunmamalarına şaştığımı söylediğimde canları sıkıldı. Kimsenin kendilerine talimat verir gibi toplumsal görevlerini öğretmesine ihtiyaç duymadıklarını söylediler bana. Lafı hiç dolandırmadan Jackson’a yardımda bulunmalarını istediğimde, lafı hiç dolandırmadan önerimi reddettiler. İşin şaşırtıcı yanı, bu iki kadınla ayrı ayrı görüşmeme ve birinin diğeriyle görüşüp konuştuğumu ya da konuşacağımı bilmemesine rağmen, neredeyse birebir aynı ifadeleri kullanarak beni reddetmiş olmalarıydı. Her ikisi de, dikkatsizliğe prim vermeyeceklerini açıkça belirtme fırsat bulmuş olmaktan ötürü memnun olduklarını ve ayrıca kazazedeye para vererek, diğer yoksulları da para için kendilerini makineye atmaya özendirmek istemediklerini söylüyorlardı bana verdikleri ortak yanıtta.<a class="si-noteref epub-type_noteref" href="#f38" id="ref_f38">38</a></p>
				<p>Ve bu iki kadın söylediklerinde samimiydiler. Mensubu oldukları sınıfın ve bizzat kendilerinin üstünlüğüne kesin kanaat getirmiş olmanın sarhoşluğu içerisindeydiler. Yaptıkları her eylemin, kendi sınıfsal ahlakları çerçevesinde bir onayı ve gerekçesi vardı. Mrs. Pertonwaithe’in büyük evinden ayrılırken dönüp eve şöyle bir baktım ve Ernest’in sözleri geldi aklıma: Onlar makineye bağlıdırlar ama o kadar göbekten bağlıdırlar ki, makinenin en tepesinde otururlar. </p>
				</div>
    <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text">. Avis Everhard doğmadan önce, John Stuart Mill, <em>Özgürlük Üstüne</em> başlıklı denemesinde şöyle yazıyordu: “Egemen bir sınıfın var olduğu yerde, ahlak ve maneviyatın büyük bir kısmı bu egemenlerin sınıfsal çıkarlarından ve üstünlük hislerinden meydana gelir.”</span></div>

						<div class="si-footnote html5_aside epub-type_footnote" id="f33"><a class="si-backref" href="#ref_f33">33</a><span class="si-footnote-text">. <em>Bulls</em> (gaf, saçmalama) diye tabir edilen, konuşma dilindeki bu tezatlar, eski İrlandalıların öteden beri sahip oldukları samimi bir zaafları idi. </span></div>

						<div class="si-footnote html5_aside epub-type_footnote" id="f34"><a class="si-backref" href="#ref_f34">34</a><span class="si-footnote-text">. Romen Katolik mezhebine bağlı ve İsa Topluluğu olarak da anılan tarikat. Cizvit kelimesi çoğunlukla küçük harfle yazıldığında, entrikacı, düzenbaz anlamına da sahiptir. (Ç.N.)</span></div>

						<div class="si-footnote html5_aside epub-type_footnote" id="f35"><a class="si-backref" href="#ref_f35">35</a><span class="si-footnote-text">. O çağın 1902 yılında çıkan gazeteleri aşağıdaki ilkeyi Antrasit Kömür Tröstü Başkanı George F. Baer’in dile getirdiğini ileri sürmüşlerdi: “Emekçilerin hak ve çıkarları, sınırsız bilgeliğe sahip Tanrı’nın ülkenin mülkiyetini teslim ettiği Hıristiyanlar tarafından kurulacaktır.”  </span></div>

						<div class="si-footnote html5_aside epub-type_footnote" id="f36"><a class="si-backref" href="#ref_f36">36</a><span class="si-footnote-text">. Sosyete burada dar anlamda kullanılmıştır. Bu, çalışmayan ve işçilerin ürettikleri balla tıka basa midelerini doyuran erkek arıları/asalakları ifade etmek için dönemin yaygın kullanılan bir terimiydi. Ne işadamlarının, ne de işçilerin sosyete yapmaya zamanları ya da fırsatları yoktu. Sosyete, çalışmayan ve salt eğlenip keyif çatan aylak zenginlerin ürettiği bir kavramdı.</span></div>

						<div class="si-footnote html5_aside epub-type_footnote" id="f37"><a class="si-backref" href="#ref_f37">37</a><span class="si-footnote-text">. O dönemde Kilise’nin “Kirli paralarınızı bize getirin” şeklinde ifade ettiği bir düşüncesi vardı.</span></div>

						<div class="si-footnote html5_aside epub-type_footnote" id="f38"><a class="si-backref" href="#ref_f38">38</a><span class="si-footnote-text">. O dönemin haftalık eleştiri dergilerinden <em>Outlook</em>’un 18 Ağustos, 1906 tarihli sayısında, kolunu kaybeden bir işçinin içinde bulunduğu koşullar anlatılıyordu; bu olayın ayrıntıları, Avis Everhard’ın Jackson ile ilgili olarak aktardıklarıyla büyük benzerlikler taşır. </span></div>
    </div>
  </body>
</html>