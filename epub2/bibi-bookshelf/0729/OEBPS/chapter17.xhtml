<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter17">
<div class="html5_section">
				<h1 class="chapter-num">17</h1>
				<h1>Kan kırmızı üniforma</h1>
				<p>Granger eyaletlerinin yıkıma uğramasının ardından, Kongre’deki Granger’lar ortadan kayboldular. Vatana ihanetten yargılanıyorlardı ve yerlerini Demir Ökçe’nin kuklaları dolduruyordu. Sosyalistler acınacak kadar azınlıktaydılar ve sonlarının geldiğinin farkındaydılar. Kongre ve Senato saçma ve boş bir oyundan, bir güldürüden ibaretti. Halkın sorunları ciddiyetle tartışılıyor ve eski yöntemlere göre geçiştiriliyordu. Aslına bakılırsa her şey Oligarşi’nin fermanlarına anayasal usule uygunluk damgası vurmak için yapılıyordu. </p>
				<p>İşin sonuna gelindiğinde Ernest mücadelenin en şiddetli dönemindeydi. Bu mücadele işsizlere yardım edilmesini öngören yasa tasarısı üzerine bir tartışmayla yaşanıyordu. Geçmiş yılın zor günleri büyük kitleleri açlık sınırının altına itmiş, süregelen ve dört bir yana yayılan kargaşa, daha da batmalarına yol açmıştı. Milyonlarca insan açlıktan kırılırken, Oligarşi’nin yöneticileri ve onların destekçileri ihtiyaç fazlasıyla tıka basa dolmuş vaziyetteydiler.<a class="si-noteref epub-type_noteref" href="#f98" id="ref_f98">98</a> Acınacak haldeki bu perişan, dibe vurmuş insanlara uçurum insanları<a class="si-noteref epub-type_noteref" href="#f99" id="ref_f99">99</a> diyorduk ve yaşadıkları korkunç ıstırabı dindirmek için sosyalistler, işsizler yasa tasarısını sunmuşlardı. Fakat Demir Ökçe’nin pek hoşuna gitmiyordu bu. Demir Ökçe, bu milyonları kendi yöntemleriyle çalıştırıyordu, ama bu bizim yöntemimiz değildi ve yasa tasarımızın oylamada reddedilmesi için emir vermişlerdi. Ernest ve arkadaşları çabalarının boşuna olduğunu biliyorlardı, fakat her şeyin askıda kalmasından bıkıp usanmışlardı, bir şeylerin olmasını istiyorlardı. Ellerinden hiçbir şey gelmiyordu ve tek umutları, isteksizce içine sürüklendikleri yasama komedisine bir son vermekti. Bu işin sonunun neye varacağını bilmiyorlardı, ama elde edilen sonuçtan daha beterini de ummuyorlardı. </p>
				<p>O gün Kongre’de izleyicilerin arasında ben de vardım. Çok yakında korkunç gelişmelerin yaşanacağını biliyorduk. Havada bunun kokusunu almak mümkündü, koridorlarda sıraya dizilen silahlı askerlere ve Kongre’nin girişinde kümelenmiş subaylara bakılınca bu tehlikenin varlığı göze çarpıyordu. Oligarşi darbeyi vurmak üzereydi. Ernest kürsüde konuşma yapıyordu. Sanki Kongre üyelerinin acıma duygusuna ve vicdanlarına hitap ediyormuş gibi çılgın bir fikre kapılmışçasına işsizlerin çektiği ıstıraplardan bahsediyordu; fakat Cumhuriyetçi ve Demokrat üyeler Ernest’e dudak büküp alaycı alaycı gülümsüyorlardı, bir yandan da gürültü ve kargaşa vardı salonda. Birden Ernest konuşmasının gidişatını değiştirdi.</p>
				<p>“Söyleyeceğim hiçbir şeyin sizi etkilemeyi başaracağını sanmıyorum,” dedi. “Etkilenecek bir ruha sahip değilsiniz. Hepiniz omurgasız, gevşek yaratıklarsınız. Gurur ve azametle kendinizi Cumhuriyetçiler ve Demokratlar olarak adlandırıyorsunuz. Cumhuriyetçi Parti yok. Demokrat Parti yok. Bu Kongre’nin çatısı altında Cumhuriyetçi ya da Demokrat yok. Sizler tükürük yalayıcı ve ahlaksız asalaklarsınız, Plütokrasi’nin kuklalarısınız. Köhnemiş sözlerinizle özgürlük aşkınızdan bahsederken sırtınızda Demir Ökçe’nin kan kırmızı üniformasını taşıyorsunuz.”</p>
				<p>Konuşmasının burasında, “Sessiz olun! Sessiz olun!” haykırışları Ernest’in sesini bastırdı, Ernest mağrur ve küçümseyici bir ifadeyle, velvele yatışana kadar durup bekledi. Eliyle kalabalığa işaret ederek yoldaşlarına dönüp şöyle dedi:</p>
				<p>“Şu besili canavarların böğürtüsüne kulak verin hele.”</p>
				<p>Korkunç bir şamata koptu yeniden. Meclis başkanı düzeni sağlamak için bir yandan eliyle oturduğu masaya vururken, diğer yandan beklenti içinde kapıda duran subaylara bakıyordu. “İsyana teşvik!” haykırışları yükseliyordu ve New York’tan iriyarı, şişman bir Kongre üyesi Ernest’e, “Anarşist!” diye bağırmaya başladı. Ernest’in görüntüsü hiç de hoş değildi. Vücudundaki her bir savaşçı zerre sinirle titriyordu, serinkanlı ve kendine hâkim olsa da yüzü saldırgan bir hayvanın yüz ifadesine bürünmüştü. Şamatayı bastıracak kadar gür bir sesle, “Unutmayın,” dedi, “siz şimdi proletaryaya merhamet gösterirseniz, bir gün gelecek aynı proletarya da size merhamet gösterecek.”</p>
				<p>“İsyana teşvik!” ve “Anarşist!” haykırışları daha da arttı. </p>
				<p>“Bu yasa tasarısı için olumlu oy vermeyeceğinizi biliyorum,” diye devam etti Ernest. “Efendilerinizden bu yasaya karşı oy vermek için emir aldınız. Ve buna rağmen bana anarşist diyorsunuz. Halkın hükümetini yıktınız ve halkın karşısına geçip kan kırmızı üniformanızla utanmadan caka satarken bana anarşist diyorsunuz. Cehennem ateşine ve cehennem azabına inanan biri değilim; fakat bu gibi anlarda inançsızlığım yüzünden hayıflanıyorum. Hayır, aslında bu gibi anlarda cehenneme inanmak geliyor içimden. Kuşkusuz bir cehennem olmalı, zira işlediğiniz suçların karşılığında cezanızı çekmeniz için cehennemden aşağısı paklamaz sizi. Sizler var oldukça kainatta cehennem ateşine büyük bir ihtiyaç duyulacak.”</p>
				<p>Kapı aralığında bir hareketlenme oldu. Ernest, Başkan ve tüm üyeler dönüp baktılar. “Neden askerlerinizi çağırıp görevlerini yapmalarını emretmiyorsunuz Bay Başkan?” diye sordu Ernest. “Planlarınızı derhal yerine getirmeleri gerekir.”</p>
				<p>“Başka planlar hazırlanıyor,” diye karşılık geldi. “Askerler o yüzden buradalar.”</p>
				<p>“Bizim planlarımız gibi sanırım,” diyerek alayla gülümsedi Ernest. “Suikast ya da ona benzer bir şey.”</p>
				<p>“Suikast” kelimesiyle birlikte salondan gürültüler yükseldi yine. Ernest sesini duyuramıyordu, fakat ayakta, patırtının yatışmasını bekliyordu. Ve sonra olanlar oldu. Oturduğum yerden sadece patlamanın ışığını görebildim. Kulaklarımı sağır edercesine bir gümbürtü koptu ve Ernest’i bir duman girdabı içerisinde yalpalayıp düşerken, askerleri ise sıraların arasına doğru hızla koşarken gördüm. </p>
				<p>“Bu bir komplo!” diye çınladı Ernest’in yoldaşlarını uyaran sesi. “Hiçbir şey yapmayın yoksa mahvolursunuz.”</p>
				<p>Ardından Ernest olduğu yere çöktü ve askerler yanına geldiler. Hemen sonra askerler salonu boşaltmaya başladılar ve daha sonrasını göremedim. Ernest kocam olmasına karşın yanına gitmeme izin vermediler. Kim olduğumu söyleyince de beni tutukladılar. Aynı zamanda Washington’daki tüm sosyalist Kongre üyeleri de tutuklandı. Oteldeki yatağında tifo ateşiyle yatan talihsiz Simpson da tutuklananlar arasındaydı. </p>
				<p>Duruşma hızlı ve kısaydı. Yoldaşlarımızın mahkûmiyetine peşinen karar verilmişti. Şaşırtıcı olan şey Ernest’in idam edilmemesiydi. Oligarşi hesabına bu bir hataydı. Hem de bedeli yüksek bir hata. Fakat Oligarşi o günlerde kendinden çok emindi. Başarı sarhoşluğu yaşıyordu ve bir avuç kahramanın kendisini temellerinden sarsacağı aklından dahi geçmiyordu. Yarın Büyük Ayaklanma çıktığında ve tüm dünya milyonların ayak sesleriyle inlediğinde, Oligarşi bu bir avuç kahramanın nasıl büyüyüp güçlendiğini fark edecek. Ama çok geç olacak.<a class="si-noteref epub-type_noteref" href="#f100" id="ref_f100">100</a> Bir devrimci olarak, devrimcilerin umutlarını, korkularını ve gizli planlarını bilen, içlerinden biri olarak, Kongre’de bomba patlatmakla suçlanmalarına cevap vermeye yetkin pek az insandan biriyim. </p>
				<p>Ve herhangi bir kuşkuya yer bırakmayacak kadar açıkça ve kesinlikle söyleyebilirim ki, Kongre’nin içindeki ve de dışındaki sosyalistlerin olayda parmağı yoktu. Bombayı kimin attığını bilemiyoruz, fakat kesinlikle emin olduğumuz bir şey varsa o da bizim atmadığımızdır. Öte yandan, olaydan Demir Ökçe’nin sorumlu olduğunu gösteren kanıtlar vardır. Elbette bunu ispatlayamayız. Sadece varsayıma dayalı bir sonuca varabiliriz. Yine de bildiğimiz bazı gerçekler şöyledir. Hükümetin gizli servis ajanları, Sosyalist Kongre üyelerinin terörist taktiklere sığınmak üzere olduklarını ve bu taktikleri uygulamaya geçirecekleri gün üzerinde karara vardıklarını Meclis Başkanına raporlamışlardı. Patlama bugün meydana gelecekti. Bu nedenle Kongre binasına asker yığılmıştı. Bizim bombadan haberimiz olmadığı için ve gerçekten de bir bomba patlatıldığından ve yetkililer patlama için önceden hazırlık yaptıklarından, Demir Ökçe’nin bu tezgâhtan haberi olduğu sonucuna kolayca varabiliriz. Dahası bu şiddet eyleminin suçlusunun Demir Ökçe olduğunu ve suçu bizim üzerimize atarak sonumuzu getirmek için bu eylemi planlayıp uyguladığını iddia ediyoruz. Meclis Başkanı, Kongre’de kan kırmızısı üniforma giyen tüm kuklalara bilgiyi sızdırıp uyarıda bulundu. Bunlar, Ernest konuşurken şiddetli bir eylemin meydana geleceğinden haberdardılar. Ayrıca eylemi sosyalistlerin yaptığına da gerçekten inandırılmıştı bu kuklalar. Duruşma sırasında bunlardan bazıları Ernest’in bombayı atmaya hazırlandığına ve bombanın vaktinden önce patladığına yürekten inanarak tanıklık ettiler. Elbette öyle bir şey görmüş değildiler. Ancak olayın hararet ve heyecanı içerisinde bunları gördüklerini sanıyorlardı, hepsi bu. </p>
				<p>Ernest’in duruşmada şöyle dedi: “Şayet bomba atacak olsaydım, öylesine cılız, kestanefişeği gibi bir bomba mı seçerdim? Akla yatkın mı bu? O bombanın içinde yeterince barut bile yoktu. Bomba epey bir duman çıkardı, ama benim dışımda kimseye bir zararı dokunmadı. Tam ayağımın dibinde patlamasına rağmen beni öldürmedi. İnanın bana, bomba atacak olsam hasar verirdim ve attığım bombadan dumandan fazlası çıkardı.”</p>
				<p>Bunun üzerine iddia makamı da bombanın zayıf olmasını, tıpkı Ernest’in heyecanlanıp bombayı zamanından önce elinden düşürmesi gibi, sosyalistlerin acemiliğine bağladı. Bu iddiayı perçinlemek için birkaç Kongre üyesi de Ernest’in beceriksizce bombayı elinden düşürdüğünü gördüklerine tanıklık ettiler. Bize gelince, hiçbirimiz bombanın nasıl atıldığını bilmiyoruz. Ernest, bomba patlamadan hemen önce bombanın ayağına çarptığını hem duyup hem gördüğünü söylemişti bana. Duruşmada da bu şekilde ifade verdi fakat kimse ona inanmadı. Ayrıca tüm bu olanlar, popüler bir argo tabirle “tezgâhlanmıştı.” Demir Ökçe bizi yok etmeyi kafasına koymuştu ve ona karşı koymak mümkün değildi. Gerçekler er ya da geç açığa çıkar diye bir deyiş vardır. Bu deyişten şüphe duymaya başladım. Aradan on dokuz yıl geçti ve tüm çabalarımıza rağmen bombayı gerçekten kimin attığını bulamadık. Kuşkusuz Demir Ökçe’nin gizli ajanlarından biriydi bu, fakat kim olduğu tespit edilemedi ve yakayı sıyırdı. Kimliğiyle ilgili elimizde en ufak bir ipucu dahi yok. Şimdi, aradan bunca zaman geçtikten sonra bu olay tarihin gizemleri arasında yerini aldı.<a class="si-noteref epub-type_noteref" href="#f101" id="ref_f101">101</a></p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f98"><a class="si-backref" href="#ref_f98">98</a><span class="si-footnote-text">. MS XIX. yüzyılda İngiliz idaresi altındaki Hindistan’da da aynı koşullar yaşanıyordu. Milyonlarca yerli açlıktan kırılıp ölürken, onları yönetenler de halkın emeklerinin semeresini kendi ceplerine indiriyor ve yağmaladıklarını ipe sapa gelmez bir şatafat ve sefahat uğruna harcıyorlardı. Bu aydınlanma çağında, atalarımızın yaptıklarından ötürü ister istemez yüzümüz kızarıyor. Ancak felsefi ve akıllıca düşünerek teselli bulabiliriz. Toplumsal evrimin kapitalist aşamasının, ilkel primat evremizle neredeyse aynı düzeyde olduğunu kabul etmeliyiz. İnsanoğlu aşağı düzeyde bir organik yaşamın çamur ve balçığından çıkıp kurtulmak için o aşamalardan geçmek zorundaydı. Bu çamur ve balçığın büyük bölümünün insanlığın üzerine yapışıp kalması ve kolay kolay silkelenip atılamaması kaçınılmazdı.</span></div>

						<div class="si-footnote html5_aside epub-type_footnote" id="f99"><a class="si-backref" href="#ref_f99">99</a><span class="si-footnote-text">. Bu tabir MS XIX. yüzyılın sonlarında, H.G. Wells’in dehasının bir ürünü olarak ortaya çıktı. Wells toplumsal konularda geleceği gören, aklı başında, sıcakkanlı bir insandı. Eserlerinden birçok bölüm günümüze ulaşmıştır, ama “Öngörüler” ve “İnsanlığın Oluşumu” adlı en büyük iki eseri eksiksiz olarak günümüze kadar gelmiştir. Wells, Oligarşi yöneticilerinin ve Everhard’ın yaşadığı dönemden önce bile harika şehirlerin inşa edilmesiyle ilgili tahminlerde bulunmuş, ama yazılarında bu yerlerden “haz şehirleri” olarak bahsetmiştir. </span></div>

						<div class="si-footnote html5_aside epub-type_footnote" id="f100"><a class="si-backref" href="#ref_f100">100</a><span class="si-footnote-text">. Avis Everhard hikâyesinin kendi döneminde okunacağını varsayarak, vatana ihanet yargılamasının sonucunu hikâyeye dahil etmez. Elyazmasında buna benzer birçok şaşırtıcı eksiklikler olduğu fark edilecektir. Elli iki sosyalist Kongre üyesi yargılandı ve hepsi de suçlu bulundu. Ne tuhaftır ki hiçbiri de idam cezası almadı. Everhard ve aralarında Theodore Donnelson ve Matthew Kent’in de bulunduğu on bir yoldaşı ömür boyu hapis cezasına çarptırıldılar. Geri kalan kırk kişi otuz ile kırk beş yıl arası değişen hapis cezaları aldılar; öte yandan Elyazması’nda, patlama sırasında tifo ateşiyle hasta yattığından bahsedilen Arthur Simpson sadece on beş yıl hapis cezası aldı. Anlatılanlara göre tek kişilik bir hücrede açlıktan ölmüş ve bu merhametsizce muameleye, katı inatçılığı ve despotizme hizmet edenlere karşı duyduğu ateşli ve asla gizlemediği nefreti nedeniyle maruz kalmıştı. Simpson, üç yoldaşının hapis tutulduğu Küba’daki Cabanas Kalesi’nde öldü. Elli iki sosyalist Kongre üyesi, Birleşik Devletler’in dört bir yanına dağılmış askerî kalelerde hapisti. Du Bois ve Woods, Porto Rico’da hapis yatarken, Everhard ve Merryweather ise, öteden beri askerî hapishane olarak hizmet veren, San Francisco Körfezi’ndeki Alcatraz Adası’nda hapis tutuluyorlardı. </span></div>

						<div class="si-footnote html5_aside epub-type_footnote" id="f101"><a class="si-backref" href="#ref_f101">101</a><span class="si-footnote-text">. Avis Everhard’ın, bu gizemli olayın aydınlığa kavuştuğunu görebilmesi için daha nesiller boyu yaşaması gerekirdi. Yaklaşık yüz yıl önce ve Avis’in ölümünden yaklaşık altı yüz yıl sonra, Vatikan’ın gizli arşivlerinde, Pervaise adında birinin itirafları bulundu. Aslında sadece tarihçilerin ilgisini çekebilecek bu karanlıkta kalmış, bilinmeyen belgeyle ilgili bir şeyler aktarmak yerinde olabilir. Pervaise, Fransız asıllı bir Amerikalıydı ve cinayetten yargılanmak üzere New York City’deki Tombs Hapishanesi’nde yatıyordu. Pervaise’in itirafnamesinden anladığımız kadarıyla suçlu değildi. Sıcakkanlı, tutkulu ve duygulu biriydi. Bir cinnet ya da kıskançlık nöbeti geçirdiği sırada karısını öldürmüştü (o çağlarda sık rastlanan bir eylem). Pervaise ölüm korkusuna kapılmıştı. Tüm bunlar itirafnamesinde ayrıntılarıyla aktarılmaktadır. Pervaise ölümden kurtulmak için her şey yapacak noktaya gelmişti, polisler de duruşma sırasında birinci derece cinayetten hüküm giymekten kurtulmasının mümkün olmadığına inanmasını sağlayarak onu ölüm fikrine hazırlamaya çalışıyorlardı. O günlerde birinci dereceden cinayet işleyenler ölüm cezasıyla yargılanıyordu. Suçlu erkek ya da kadınlar, özel olarak imal edilmiş bir koltuğa oturtuluyor ve işinin ehli doktorların gözetiminde elektrik akımı verilerek ölüme yollanıyorlardı. Buna elektrikli sandalyede idam deniliyordu ve o dönemde bu, gözde bir idam şekliydi. Anestezi yoluyla idam etme yöntemi daha sonraki yıllarda uygulanmaya başlandı. İyi kalpli fakat benliğinde her an ortaya çıkmaya hazır vahşi ve hayvani bir doğayı da barındıran ve ölümü bekleyerek hapishanede yatan bu adam, Temsilciler Meclisi’ne bombayı atmak için Demir Ökçe’nin ajanları tarafından ikna edilmişti. Pervais, bombanın zayıf olacağı ve can kaybı yaşanmayacağına dair kendisine bilgi verildiğini itirafnamesinde açıkça belirtir. Bu ifade, bombanın infilak gücünün zayıf olması ve Everhard’ın ayağının dibinde meydana gelen patlamanın ölümcül olmaması gerçeğiyle bağdaşmaktadır. Pervaise, görünürde tadilat maksadıyla kapatılmış meclis koridorlarından birine ajanlar tarafından gizlice sokuldu. Bombanın atılma ânına o karar verecekti. Pervaise, Everhard’ın nutkuna ve bu yüzden Kongre’de çıkan şamataya kendini kaptırmasından ötürü görevin neredeyse aklından çıktığını safça itiraf eder. Pervaise, yaptığı işe karşılık sadece serbest bırakılmakla kalmadı fakat yaşamı boyunca aylık bir gelir bile bağlandı kendisine. Fakat Pervaise bunun keyfini uzun zaman süremedi. MS 1914 yılının Eylül ayında kalp romatizmasına yakalandı ve üç gün yaşadı. Pervaise bu son günlerinde günah çıkarması için Katolik rahip Peder Peter Durbin’i çağırttı. Bu günah çıkarma rahibe o kadar önemli geldi ki, itirafı bir kâğıda aktardı ve Pervais’in yeminli ifadesi olarak altına imzasını aldı. Bundan sonra yaşananlarla ilgili ancak tahmin yürütebiliriz. Kuşkusuz, söz konusu belge Roma’ya gönderilecek kadar önemliydi. İtirafname, güçlü bir etki yaratacağı düşünülerek saklı tutulmaya başlandı. Çağlar boyunca belgenin varlığıyla ilgili en ufak bir ipucu yakalanmadı, Ancak geçen yüzyıl, parlak bir bilimadamı olan İtalyan Lorbia, Vatikan’daki araştırmaları sırasında itirafnameye tesadüfen denk geldi. MS 1913 yılında Temsilciler Meclisi’nde patlatılan bombadan Demir Ökçe’nin sorumlu olduğuna bugün şüphe yoktur. Pervaise’in itirafnamesi geçmişte asla gün ışığına çıkmasaydı da, şüpheye yer bırakmayacak deliller ortadadır; zira elli iki Kongre üyesini hapse gönderen eylem, Oligarşi’nin ileri gelenlerinin ve onlardan önce de kapitalistlerin yaptığı diğer sayısız eylemle benzerlik taşır. Örneğin MS XIX. yüzyılın son çeyreğinde Chicago’da meydana gelen olayda, Haymarket Anarşistleri olarak bilinen masum insanların vahşice ve sebepsiz yere katledildiği klasik bir örnek vardır. Kapitalistlerin mülklerinin, bizzat kapitalistlerce kasten yakılıp yıkılması başlı başına kategoridir. Bunun gibi mülkün tahrip edilmesi olaylarında sık sık masum insanlar cezalandırıldı. Dönemin ifadesiyle, sahte suçlamalarla ve yetersiz kanıtlarla alelacele kodese tıkıldılar. MS XX. yüzyılın ilk on yılı içersinde, kapitalistlerle, Madencilerin Batı Federasyonu Sendikası arasında yaşanan işçi sorunları sırasında, benzer fakat daha kanlı taktiklere başvuruldu. Independence İstasyonu kapitalistlerin ajanları tarafından havaya uçurulmuştu. On üç kişi ölmüş ve çok daha fazlası yaralanmıştı. Ve ardından, Colorado eyaletinin yasama ve yargı mekanizmasını elinde tutan kapitalistler, suçu madencilere atıp, cinayetle suçladılar ve işçileri mahkûm etmeye çok yaklaştılar. Pervaise gibi, bu olayda maşa olan Romaines adında bir şahıs, bir başka eyalette, Kansas’ta, duruşmasının yapılacağı günü bekleyerek hapis yattığı sırada kapitalistlerin ajanları kendisine yanaştı. Fakat Pervaise’in aksine, Romaines’in itirafları kendi yaşadığı dönemde kamuoyuna açıklanmıştı. Yine aynı dönemde, Moyer ve Haywood adında iki güçlü ve korkusuz işçi lideri vakası vardı. Bu iki işçiden biri Batı Federasyonu Madencileri’nin başkanı ve diğeri ise sekreteriydi. Idaho’nun eski valisi esrarengiz bir biçimde öldürülmüştü. O dönemde bu cinayetin suçunu sosyalist maden sahiplerine ve madencilere yüklediler. Buna karşın, ulusal ve eyalet anayasaları ihlal edilerek ve Idaho ve Colorado valilerinin komplosuyla, Moyer ve Haywood kaçırıldı ve hapse atılarak cinayetle suçlandılar. Bu olay üzerine, o dönemde Amerikan sosyalistlerinin lideri Eugene V. Debs şunları söylemişti: “Rüşvetle satın alınamayan ve gözdağı verilemeyen işçi liderleri tuzağa düşürülüp öldürülüyorlar. Moyer ve Haywood’un tek suçları işçi sınıfına sarsılmaz bir biçimde sadık olmalarıdır. Kapitalistler ülkemizi çaldılar, siyasetimizi yozlaştırdılar, yargımızı bozdular ve bize aman vermeyerek kaba davrandılar; şimdi ise zalim egemenliklerine boyun eğmeyenleri öldürmeyi çözüm olarak sunuyorlar. Idaho ve Colorado valileri efendilerinin, yani Plütokrasi’nin buyruklarını yerine getiriyorlar. Mesele işçilerin Plütokrasi’yle karşı karşıya gelmeleridir. Şayet ilk şiddetli yumruğu onlar atarlarsa, bizler de son yumruğu atan taraf olacağız.”</span></div>
			  </div>
  </body>
</html>