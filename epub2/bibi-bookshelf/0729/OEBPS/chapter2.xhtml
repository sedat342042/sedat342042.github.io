<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2">
<div class="html5_section">
				<h1 class="chapter-num">2</h1>
				<h1>Meydan okuma</h1>
				<p>Konuklar gittikten sonra babam kendini bir koltuğa attı ve kahkahaları koyuverdi. Annemin ölümünden bu yana bu kadar içtenlikle kahkaha attığına tanık olmamıştım.</p>
				<p>“Bahse girerim ki Dr. Hammerfield daha önce hayatında böyle bir kayaya çarpmamıştır,” diyerek gülmeye devam etti. “‘Dinî konularda tartışmaya girmek!’ Nasıl da bir kuzu gibi uysalca başladı konuşmaya fark ettin mi? Everhard’ı kastediyorum; ve nasıl da hemen kükreyen bir aslana dönüştü! Olağanüstü disiplinli bir kafa yapısına sahip. Eğer o yönde enerji ve çaba sarf etseydi iyi bir bilimadamı olabilirdi.”</p>
				<p>Ernest Everhard’a derin bir ilgi duyduğumu söylememe pek gerek yok sanırım. Salt söyledikleri ya da bunları nasıl ifade ettiği değil, bizzat kendisi de ilgimi çekmişti. Daha önce onun gibi bir adamla karşılaşmamıştım. Yirmi dört yaşında olmama rağmen hâlâ bekar olmamın nedeni de buydu sanırım. Ondan hoşlanmıştım; bunu kabullenmek durumundaydım. Ona karşı hissettiğim beğeni, zekâ ya da tartışma gücünün ötesindeki kavramlara dayanıyordu. Şişkin adaleleri ve dövüşçüler gibi kalın bir ensesi olmasına aldırmasam da, doğallığı ve samimiyeti beni etkilemişti. Entelektüel kabadayı kisvesinin altında, narin ve duyarlı bir ruha sahip olduğunu hissettim. Bilinçli bir düşünceyle değil, salt kadınlık içgüdülerim sayesinde bu hisse kapılmıştım. </p>
				<p>Yaptığı o eylem çağrısında yüreğimin içine işleyen bir şeyler vardı. Sözleri hâlâ kulaklarımda çınlıyor ve sesini tekrar duymak, güldüğü zaman gözlerine yansıyan ve yüzündeki derin ciddiyeti maskeleyen o ışıltıyı yeniden görmek arzusu içimde kabarıyordu. Ayrıca beni heyecanlandırıp yüreğimi allak bullak eden, anlaşılması güç ve karmaşık daha başka hisler de vardı. Daha o zamandan ona neredeyse âşık olmuştum gerçi, ama eğer onu bir daha görmeseydim, eminim ki o muğlak duygular geçip gidecek ve ben de onu kolayca unutacaktım.</p>
				<p>Fakat onu bir daha görememek diye bir şey yoktu yazgımda. Babamın sosyolojiye yeni yeni duymaya başladığı ilgi ve akşam yemeği davetleri buna olanak tanımıyordu. Babam sosyolog değildi. Annemle çok mutlu bir evlilikleri vardı ve kendi alanındaki, yani fizik dalındaki araştırmaları da onu çok tatmin ediyordu. Fakat annem ölünce, çalışmaları hayatındaki boşluğu dolduramadı. İlk başlarda, felsefeyle amatörce ilgilendi; ardından ilgisi ekonomi ve sosyolojiye kaydı. Babam güçlü bir adalet duygusuna sahipti ve çok geçmeden kötülük ve haksızlığa uğrayanların ateşli bir savunucusu oldu. Onun bu yeni konulara ilgi duymaya başlamasını memnuniyetle karşılasam da bu işin sonunun neye varacağına pek kafa yormamıştım. Babam bir çocuğun hevesiyle, nereye sürüklendiğine aldırmadan bu uğraşların içine heyecanla daldı. </p>
				<p>O hep laboratuarlarda çalışmaya alışmıştı. Yemek odasını bir sosyoloji laboratuvarına dönüştürmesi de bu yüzdendi. Akşam yemeklerine her türden ve her zümreden adamlar geliyordu; bilimadamları, politikacılar, bankacılar, tüccarlar, profesörler, işçi sendikası liderleri, sosyalistler ve anarşistler. Babam konuklarını tartışmaya sevk ediyor ve onların yaşam ve toplum üzerine düşüncelerini tahlil ediyordu.</p>
				<p>Babam, Ernest’le, “vaizler gecesi”nden kısa bir süre önce tanışmıştı. Konuklar gittikten sonra, babamın bir gece yolda yürürken, bir sokak kürsüsünden bir grup işçiye konuşma yapan adamı dinlemek için durduğunda tanıştıklarını öğrendim. Kürsüdeki adam Ernest’di. Ernest’i sadece kürsüye çıkıp nutuklar atan bir adam olarak görmemek gerekirdi. Sosyalist parti kurultaylarında önemli bir konuma sahipti, liderlerden biriydi ve sosyalizm felsefesinin lideri olarak kabul ediliyordu. Fakat anlaşılması zor ve karmaşık kavramları basit bir dille anlatma konusunda becerikliydi. Doğuştan bir yorumcu ve öğretmendi ve işçilere ekonomi yorumu yapmak için çıkmamıştı o kürsüye.</p>
				<p>Babam durdu ve Ernest’i dinledi. Ernest ilgisini uyandırdı, ikisi daha sonra bir araya geldiler ve samimiyeti ilerlettikten sonra babam onu din adamlarının da katıldığı akşam yemeğine davet etti. Babam, Ernest hakkında ne kadar az şey bildiğini bana yemekten sonra söyledi. Ernest işçi sınıfı bir ailede doğmuş olsa da, soyu Amerika’da iki yüz yıldan fazla bir zaman boyunca yaşamakta olan Everhard ailesine dayanıyordu.<a class="si-noteref epub-type_noteref" href="#f15" id="ref_f15">15</a> On yaşında iken fabrikalarda çalışmaya başlamış ve daha sonra çıraklıktan yetişip nalbant olmuştu. Kendi kendini yetiştirmiş; Almanca ve Fransızca öğrenmişti. Ernest o dönemde Chicago’da, ayakta kalma mücadelesi veren sosyalist bir yayınevi için bilimsel ve felsefi eserlerin tercümesini yaparak kıt kanaat geçimini sağlıyordu. Ayrıca kendi yazdığı ekonomi ve felsefe kitaplarının ufak tefek satışlarından gelen telif ücretleri de kazancına katkıda bulunuyordu.</p>
				<p>Yatağa girmeden önce Ernest hakkında öğrendiklerim bunlardı. Uzun süre gözüme uyku girmeden öylece yatıp, hafızamda yer etmiş sesinin kulaklarımda yankılanmasını dinledim. Düşüncelerim beni ürkütüyordu. Ernest benim sınıfımdaki erkeklerden o kadar farklı, o denli yabancı ve o denli güçlüydü ki. Onun bu hükmedici yanı beni hem keyiflendiriyor hem de korkutuyordu, zira ona bir âşık ve bir eş gözüyle bakmaya başlayana dek, amaçsızca hayal kurmuştum. Kadınların, erkeklerin gücünü karşı konulmaz ölçüde çekici bulduklarını duyardım hep; fakat Ernest çok güçlüydü. “Hayır! Hayır!” diye haykırıyordum. “Bu imkânsız, saçma bir şey!” Ama ertesi sabah onu tekrar görme özlemiyle uyanıyordum. Tartışma sırasında karşısındakilere baskın çıkmasını görmek, sesindeki mücadele hırsını duymak istiyordum; onun o kendinden emin hali ve tüm kudretiyle, karşısındakilerin kayıtsızlıklarını ve kendini beğenmişliklerini paramparça ederek, tekdüze ve sıkıcı düşüncelerini kafalarından söküp attığını görmek istiyordum. Varsayalım gerçekten de kabadayılık taslıyordu. Kendi deyişiyle bu “işe yarıyor”, etki yaratıyordu. Yanı sıra, kabadayılık taslamasını seyretmek de keyifliydi. İnsanı bir savaşın eşiğindeymiş gibi heyecanlandırıyordu.</p>
				<p>Ardından geçen birkaç gün içerisinde Ernest’in babamdan ödünç aldığım kitaplarını okudum. Yazıları da konuşmaları gibi açık ve ikna ediciydi. İnsanın, kuşku içindeyken bile ikna olmasına neden olan da bu mutlak yalınlıktı. Kolay anlaşılabilir ve aydınlatıcı olma konusunda doğuştan yetenekliydi. Mükemmel bir yorumcuydu. Ama bu tarzına karşın, sevmediğim pek çok şey de yazmıştı. Sınıf mücadelesi dediği ve iş gücü ile sermaye arasındaki düşmanlığı, çıkar çatışmasını ifade eden kavramın üzerinde çok fazla duruyordu. </p>
				<p>Babam, Dr. Hammerfield’in Ernest ile ilgili yargılarından neşeyle söz etti bana. Dediğine göre Ernest, “aldığı son derece yetersiz eğitime güvenip bilgiçlik taslayan, kibirli ve küstah bir köpek yavrusu,” imiş. Ayrıca Dr. Hammerfield bir daha Ernest’le karşılaşmak istemediğini de söylemiş.</p>
				<p>Öte yandan Piskopos Morehouse, Ernest’i ilginç bulmuş ve tekrar görüşmek için can atıyormuş. “Güçlü bir delikanlı o. Ve yaşam dolu. Fakat kendine çok güveniyor, hem de çok,” demiş.</p>
				<p>Bir öğleden sonra Ernest babamla geldi. Piskopos zaten önceden gelmişti ve birlikte taraçada çay içiyorduk. Bu arada Ernest’in Berkeley’de sürekli bulunmasının nedeni, üniversitede biyoloji derslerine katılıyor olması ve “Felsefe ve Devrim”<a class="si-noteref epub-type_noteref" href="#f16" id="ref_f16">16</a> başlıklı yeni bir kitap üzerinde yoğun çalışmasıydı.</p>
				<p>Ernest gelince taraça sanki birden küçülmüş gibi geldi. O kadar da iri yarı olduğundan değil, boyu ancak bir yetmiş beş civarındaydı; fakat yine de Ernest iri yarıymışçasına bir hava yaratıyordu. Benimle selamlaşmak için durduğunda, cüretkâr bakan gözleri ve tokalaşırken sımsıkı kavrayan elleriyle tuhaf bir biçimde çelişen biraz sakarca, ne yapacağını bilmez bir hali vardı. O anda gözlerindeki o sabit ve kendinden emin bakışları gördüm. Fakat sanki bu defa soran bakışlarla bakıyordu gözleri ve geçen seferki gibi bakışlarını uzun süre üzerimden ayırmadı. </p>
				<p>“‘İşçi sınıfı Felsefesi’ kitabınızı okuyorum,” deyince, gözleri keyifle parladı.</p>
				<p>“Elbette” diye karşılık verdi, “kitabın hitap ettiği okur kitlesini de göz önünde bulunduruyorsunuz sanırım.”</p>
				<p>“Evet ve bu yüzden de sizinle tartışmak istediğim ihtilaflı bir konu var,” diye meydan okudum.</p>
				<p>Piskopos Morehouse da, “Benim de sizinle tartışmak istediğim bir konu var Mr. Everhard,” dedi.</p>
				<p>Ernest kapris yapar gibi omuzlarını silkti ve kendisine uzattığım bir fincan çayı aldı. </p>
				<p>Piskopos hafifçe başını eğip bana öncelik verdi.</p>
				<p>“Siz sınıflar arası nefreti körüklüyorsunuz,” dedim. “Ben işçi sınıfının içinde bulunduğu güç koşullardan medet ummayı hata ve kabahat olarak görüyorum. Sınıf kini topluma zararlıdır ve bana öyle geliyor ki antisosyalisttir.”</p>
				<p>“Suçsuzum,” diye cevap verdi Ernest. “Bugüne dek yazdığım hiçbir yazının ne içeriğinde ne de özünde sınıflar arası nefret yoktur.”</p>
				<p>“Öyle mi?” dedim sitemkâr bir biçimde ve uzanıp kitabı elime alarak açtım.</p>
				<p>Ben sayfaları karıştırırken çayını yudumladı ve tebessümle bana baktı.</p>
				<p>“Yüz otuz ikinci sayfa,” dedim ve yüksek sesle okumaya başladım: ‘Dolayısıyla, toplumsal gelişmenin bu aşamasında ücret ödeyen ve ücret elde eden sınıflar arasında sınıf mücadelesi meydana gelir.’”</p>
				<p>Muzaffer bir ifadeyle yüzüne baktım.</p>
				<p>“O satırlarda sınıflar arası nefretten bahsedilmiyor ama,” dedi gülümseyerek.</p>
				<p>“Ama ‘sınıf mücadelesi’ diyorsunuz.”</p>
				<p>“Sınıflar arası nefretten farklı bir şey o,” diye cevap verdi. “Ve inanın bana, biz nefret körüklemeyiz. Sınıf mücadelesinin toplumsal gelişmenin bir yasası olduğunu söylüyoruz. Bunun sorumlusu biz değiliz. Sınıf mücadelesini biz yaratmıyoruz. Tıpkı Newton’un yerçekimini açıkladığı gibi sadece açıklıyoruz. Biz sınıf mücadelesini meydana getiren çıkar çatışmasının doğasını açıklıyoruz.”</p>
				<p>“Ama bir çıkar çatışması olmaması lazım!” diye haykırdım.</p>
				<p>Ernest, “Size gönülden katılıyorum,” diye cevap verdi. “Biz sosyalistlerin gerçekleştirmeye çalıştığı da budur; çıkar çatışmasını ortadan kaldırmak. İzin verirseniz size bir bölüm okuyayım.” Kitabını eline aldı ve birkaç sayfa geriye çevirdi. “Sayfa yüz yirmi altı: ‘ilkel, kabile komünizminin sona ermesi ve özel mülkiyetin doğuşuyla başlayan sınıf mücadeleleri döngüsü, özel mülkiyetin toplumsal varlık kaynaklarına geçişiyle sona erecektir.’”</p>
				<p>“Fakat ben size katılmıyorum,” diye araya girdi Piskopos. Solgun, çileci suratındaki belli belirsiz pırıltı duygularının yoğunluğunu ele veriyordu. “Temel dayanağınız yanlış. Emek ve sermaye arasında çıkar çatışması yoktur, ya da aslında olmamalıdır.”</p>
				<p>“Teşekkür ederim,” dedi Ernest ciddi bir ifadeyle. “Bu son söylediğiniz cümleyle benim dayanağıma arka çıktınız.”</p>
				<p>“Fakat neden bir çatışma olsun ki?” diye sordu Piskopos samimiyetle.</p>
				<p>“Ernest omuzlarını silkti. “Sanırım yaratılışımız böyle.”</p>
				<p>Piskopos, “Fakat yaratılışımız öyle değil ki!” diye haykırdı.</p>
				<p>“Siz ideal insandan mı söz ediyorsunuz?” diye sordu Ernest. “Özverili ve tanrısal ve neredeyse bulunmayacak kadar az sayıda insanlardan mı, yoksa sıradan, vasat insanlardan mı bahsediyorsunuz?”</p>
				<p>“Sıradan, vasat insan,” diye cevap verdi Piskopos.</p>
				<p>“Zayıf, yanılgıya düşebilen, hata yapmaya eğilimli insandan yani.”</p>
				<p>Piskopos Morehouse, evet anlamında kafasını salladı.</p>
				<p>“Ve aşağılık ve bencil?”</p>
				<p>Piskopos yine kafasını salladı.</p>
				<p>“Dikkat edin!” diye uyardı Ernest. “‘Bencil’ ifadesini kullandım.”</p>
				<p>“Vasat insan <em>bencildir,</em>” diye yüreklilikle onayladı Piskopos.</p>
				<p>“Erişebildiği her şeyi isteyen?”</p>
				<p>“Erişebildiği her şeyi isteyen, acı ama gerçek.”</p>
				<p>“O zaman elimdesiniz.” Ernest’in çenesi bir kapan gibi aniden kapandı. “İzin verirseniz size anlatayım. Tramvay hattında çalışan bir işçiyi ele alalım.”</p>
				<p>“Sermaye olmasaydı çalışacak iş bulamazdı değil mi?” diye lafını böldü Piskopos.</p>
				<p>“Doğru ve kabul edersiniz kâr elde etmek için emek olmasa, sermaye de yok olacaktı değil mi?”</p>
				<p>Piskopos sessiz kaldı.</p>
				<p>“Öyle değil mi?” diye üsteledi Ernest.</p>
				<p>Piskopos kafasını salladı.</p>
				<p>“O halde söylediklerimiz birbirini götürür,” dedi Ernest bir muammadan bahseder gibi. “Ve başladığımız yere dönmüş oluruz. Şimdi yeniden başlayacak olursak. Tramvay hattındaki işçiler emek sağlar. Hissedarlar sermayeyi koyar. İşçilerin ve sermayenin müşterek çabasıyla para kazanılır.<a class="si-noteref epub-type_noteref" href="#f17" id="ref_f17">17</a> Bu kazanılan parayı aralarında bölüşürler. Sermayenin payına düşene ‘kâr hissesi’ denir. Emeğin payına düşene ise ‘ücret’.”</p>
				<p>Piskopos, “Çok iyi,” diyerek araya girdi. “Ve bu bölüşümün dostça olmaması için bir neden yoktur.”</p>
				<p>Ernest, “Üzerinde hemfikir kaldığımız şeyi unuttunuz bile,” diye karşılık verdi. “Sıradan insanın bencil olduğu konusunda anlaşmıştık. İnsan neyse odur. Siz havalara çıkmış ve olması gerektiği gibi, ama gerçekte var olmayan insanlar arasında bir bölüşüm yapıyorsunuz. Fakat dünyaya dönecek olursanız, bencil işçi bu bölüşümden elde edebileceğinin en fazlasını ister. Bencil kapitalist de aynı şekilde elde edebileceği en yüksek payı ister. Bölüşülecek şeyin miktarı sınırlı olduğundan ve iki adam da aynı şeyden elde edebileceklerinin en fazlasını istediklerinden bir çıkar çatışması doğar. Emek ve sermaye arasındaki çıkar çatışması budur. Ve bu uzlaşılmaz bir çatışmadır. İşçiler ve kapitalistler var oldukça, paylaşım kavgası sürecektir. Eğer bugün öğleden sonra San Francisco’da olsaydınız yürümek zorunda kalırdınız. Tek bir tramvay bile çalışmıyor.”</p>
				<p>“Yine mi grev?<a class="si-noteref epub-type_noteref" href="#f18" id="ref_f18">18</a> diye sordu Piskopos telaşla.</p>
				<p>“Evet, tramvay hatlarından elde edilen kazançların paylaşımı üzerine bir anlaşmazlık yaşanıyor.”</p>
				<p>Piskopos Morehouse heyecanlandı.</p>
				<p>“Bu yanlış!” diye haykırdı. “İşçiler basiretsizce bir davranış içinde. Nasıl kendilerine anlayış göstermemizi bekleyebilirler ki...”</p>
				<p>“...bizi yürümek zorunda bırakırlarsa,” diye lafı tamamladı Ernest kurnazca.</p>
				<p>Fakat Piskopos Morehouse ona kulak asmadan sürdürdü konuşmasını:</p>
				<p>“Bakış açıları çok dar. İnsanlar insan gibi davranmalıdır, vahşiler gibi değil. Şimdi şiddet ve kıyım olacak, kederli dullar ve yetimler olacak yine. Sermaye ve emek dost olmalılar. El ele ortak fayda için çalışmalılar.”</p>
				<p>“Ah, ah, işte şimdi yine havalandınız,” dedi Ernest alaycı bir ifadeyle. “Yeryüzüne geri dönün. Vasat insanın bencil olduğuna dair hemfikir olduğumuzu unutmayın.”</p>
				<p>“Fakat öyle olmamalı,” diye haykırdı Piskopos.</p>
				<p>“Ben de o konuda size katılıyorum,” diye karşılık verdi Ernest de. “Bencil olmamalı, fakat açgözlülüğe dayanan bir toplumsal sistemde yaşamayı sürdürdükçe bencil olmaya devam edecek.”</p>
				<p>Piskopos donakalmıştı, babam ise kıkır kıkır gülüyordu.</p>
				<p>“Evet, açgözlülük,” diye devam etti Ernest amansızca. “Kapitalist sistemin anlamı budur. Kiliseniz de buna göz yumar ve savunur. Kürsüye her çıktığınızda vazettiğiniz budur. Açgözlülük! Bunun başka bir adı yok.”</p>
				<p>Piskopos Morehouse yakaran gözlerle babama baktı, fakat o gülüyor ve kafasını sallıyordu.</p>
				<p>“Korkarım Mr. Everhard haklı,” dedi babam. “‘<em>Bırakınız yapsınlar’</em> mantığına dayalı, her koyunun kendi bacağından asıldığı ve altta kalanın canı çıksın politikasının güdüldüğü bir sistem. Geçen akşam Mr. Everhard’ın dediği gibi, siz din adamlarının işlevi, toplumun kurulu düzenini muhafaza etmektir ve toplum bu temel üzerine kurulmuştur.”</p>
				<p>“Fakat İsa’nın öğretileri bu değil!” diye haykırdı Piskopos.</p>
				<p>“Kilise bugünlerde İsa’nın öğretilerini vazetmiyor,” diye lafı yetiştirdi Ernest. “Bu yüzden işçilerin Kilise ile alakaları yok. Kilise, kapitalist sınıfın işçi sınıfına reva gördüğü ürkütücü zulüm ve vahşete göz yumuyor.”</p>
				<p>“Kilise buna göz yummaz,” diye itiraz etti Piskopos. </p>
				<p>“Kilise buna karşı da çıkmaz,” diye cevap verdi Ernest. “Ve Kilise buna itiraz etmediğinden dolayı da göz yumar. Unutmayın ki Kilise, kapitalist sınıf tarafından desteklenmektedir.”</p>
				<p>“Bu açıdan bakmamıştım meseleye,” dedi Piskopos safça. “Yanılıyor olmalısınız. Keder ve kötülükle dolu bir dünyada yaşadığımızın farkındayım. Kilise’nin emekçileri, sizin deyiminizle proleter<a class="si-noteref epub-type_noteref" href="#f19" id="ref_f19">19</a> sınıfı kaybettiğini biliyorum.”</p>
				<p>“Emekçiler asla yanınızda yer almadı,” diye haykırdı Ernest. Proleter sınıf Kilise’nin dışında ve Kilise’ye ihtiyaç duymadan gelişti.”</p>
				<p>“Anlayamadım söylediklerinizi,” dedi Piskopos belli belirsiz bir sesle.</p>
				<p>“O zaman izin verin açıklayayım. XVIII. yüzyılın ikinci yarısında makine ve fabrika sistemlerinin gelişmesiyle birlikte büyük halk kitleleri topraklarından ayrıldılar. Eski emek ve çalışma sistemi çöktü. Çalışan insanlar köylerinden sürülüp fabrikaların etrafında kurulan kasabalara doluşturuldular. Anneler ve çocukları bu yeni makinelerin başında işe koşuldular. Aile hayatı yok oldu. Korkunç koşullar hüküm sürüyordu. Kanla yazılmış bir hikâyedir bu.” </p>
				<p>Piskopos acı çekermiş gibi bir surat ifadesiyle, “Biliyorum, biliyorum,” diye böldü lafı. “Korkunçtu. Fakat bu yüz elli yıl önce yaşandı.”</p>
				<p>“İşte orada, yüz elli yıl önce çağdaş proletarya sınıfı doğdu,” diye devam etti Ernest. “Ve Kilise bunu görmezden geldi. Kapitalistler ülkeyi mezbahaya çevirirken Kilise duyarsız kaldı. Tıpkı bugün olduğu gibi o dönemde de buna karşı durmadı. O dönemlerden bahseden Austin Lewis’in<a class="si-noteref epub-type_noteref" href="#f20" id="ref_f20">20</a> dediği gibi, ‘Kuzularımı besleyin’ emrinin verildiği insanlar, o kuzuların köle olarak satılmalarını ve ölümüne çalıştırılmalarına tanık oldular ve karşı çıkmadılar.<a class="si-noteref epub-type_noteref" href="#f21" id="ref_f21">21</a> Kilise o dönemde duyarsızdı ve sözlerime devam etmeden önce ya benimle açıkça hemfikir olmanızı ya da açıkça karşı çıkmanızı istiyorum. Kilise o dönemde duyarsız mıydı?”</p>
				<p>Piskopos Morehouse tereddüt etti. Dr. <span xml:lang="en-US">Hammerfield </span>gibi o da, Ernest’in tabiriyle bu vahşi “yakın dövüşe” alışkın değildi.</p>
				<p>“XVIII. yüzyılın tarihçesi yazılmıştır,” dedi Ernest. “Şayet Kilise duyarsız kalmadıysa, kitaplar bunu böyle yazmıştır.”</p>
				<p>“Korkarım Kilise olanlara kayıtsız kaldı,” diye itirafta bulundu Piskopos.</p>
				<p>“Ve Kilise bugün de kayıtsız.”</p>
				<p>“Bakın işte ona katılmıyorum,” dedi Piskopos.</p>
				<p>Ernest durdu, nüfuz eden keskin bakışlarla Piskopos’a baktı ve bu meydan okumayı kabul etti.</p>
				<p>“Pekâlâ,” dedi. “Bir bakalım o zaman. Chicago’da doksan sent karşılığında tüm bir hafta boyunca ırgat gibi çalışan kadınlar var. Kilise buna karşı çıkıyor mu?”</p>
				<p>“Bundan hiç haberdar değilim,” diye karşılık geldi. “Haftada doksan sent ha! Bu korkunç!”</p>
				<p>“Kilise karşı çıktı mı?” diye üsteledi Ernest.</p>
				<p>“Kilise’nin bundan haberi yok ki.” Piskopos çırpınıyordu.</p>
				<p>“Gelgelelim, Kilise’nin ‘Kuzularımı besleyin,’ diye buyruğu vardı,” dedi Ernest alaycı bir tavırla. Ve sonra sözünü sürdürdü; “Alaycılığımı mazur görün Piskopos. Fakat kiliseye karşı sabrımızı yitirmiş olmamızı şaşkınlıkla karşılayabilir misiniz? Güneydeki pamuk dokuma fabrikalarında çocukların çalıştırılmasına karşı kapitalist cemaatlerinizi protesto ettiniz mi?<a class="si-noteref epub-type_noteref" href="#f22" id="ref_f22">22</a> Altı yedi yaşlarında çocuklar, her gece on iki saatlik vardiyalarla çalışıyorlar. Güneş yüzü görmüyorlar. Sinekler gibi ölüyorlar. Kâr payları onların kanlarıyla ödeniyor. Ve New England’da, bu kâr paylarını cebine koyan gösterişli ve göbeği şişkin insanlara sizin gibilerin hoş ve basmakalıp sözlerle vaazlar verdiği görkemli kiliseler de işte o kâr paylarıyla inşa edildi.”</p>
				<p>“Bilmiyordum,” diye mırıldandı Piskopos. Suratı solgundu ve sanki mide bulantısı geçiriyor gibiydi.</p>
				<p>“O halde karşı da çıkmadınız?”</p>
				<p>Piskopos kafasını salladı. </p>
				<p>“O halde Kilise, XVIII. yüzyılda olduğu gibi bugün de kayıtsızdır?”</p>
				<p>Piskopostan çıt çıkmıyordu; Ernest de bu defalık üstelemekten kaçındı. </p>
				<p>“Ve unutmayın ki, bir din adamı geçekten de karşı çıkarsa kiliseden atılır.”</p>
				<p>“Bu hiç de adil değil” diye itiraz geldi Piskopos’tan.</p>
				<p>“Protesto edecek misiniz?” diye sordu Ernest merakla.</p>
				<p>“Bizim camiamız içerisinde bu bahsettiğiniz gibi kötülükleri gösterin bana ve ben de protesto edeyim.” </p>
				<p>“Göstereceğim,” dedi Ernest, sakince. “Emrinize amadeyim. Sizi cehennemde bir gezintiye çıkaracağım.”</p>
				<p>“Ve ben de protesto edeceğim,” dedi Piskopos, koltuğunda doğrularak. Halim selim yüzüne, bir savaşçının haşin ifadesi yayılmıştı. “Kilise kayıtsız kalmayacak!”</p>
				<p>“Kilise’den kovulacaksınız ama,” diye uyardı Ernest.</p>
				<p>“Bunun aksini kanıtlayacağım,” diye karşılık verdi Piskopos. “Şayet söyledikleriniz doğruysa, Kilise’nin bilmeden yanlış yaptığını kanıtlayacağım. Ve dahası, inanıyorum ki, sanayi toplumunda yaşanan dehşet verici olayların da kapitalist sınıfın bunlardan haberdar olmamasından kaynaklandığını düşünüyorum. Mesajı alır almaz yanlışları düzelteceklerdir. Ve bu mesajı iletmek de Kilise’nin görevi olacak.”</p>
				<p>Ernest kahkahayı koyuverdi. Katıla katıla gülüyordu; ben de Piskopos’u savunmak zorunda hissettim kendimi. </p>
				<p>“Unutmayın ki,” dedim; “siz madalyonun bir yüzünü görüyorsunuz. Siz sadece kötü taraflarımızı görseniz de, çok iyi taraflarımız da var. Piskopos Morehouse haklı. Sanayi toplumunun yanlışları, sizin dediğiniz gibi yaşanan dehşet, bilgi eksikliğinden kaynaklanıyor. Toplumdaki bölünmeler çok yaygınlaştı.”</p>
				<p>“Vahşi Kızılderililer bile kapitalist sınıf kadar zalim ve barbar değildir,” diye cevap verdi Ernest; ve o an ondan nefret ettim. </p>
				<p>“Bizi tanımıyorsunuz,” diye karşılık verdim. Bizler zalim ve barbar değiliz.”</p>
				<p>“Kanıtlayın,” diye meydan okudu.</p>
				<p>“Size bunu nasıl kanıtlayabilirim?” Öfkem kabarıyordu.</p>
				<p>Kafasını salladı. “Bana kanıtlamanızı istemiyorum. Kendinize kanıtlamanızı istiyorum.”</p>
				<p>“Biliyorum,” dedim.</p>
				<p>“Hiçbir şey bilmiyorsunuz,” diye kaba bir cevap verdi.</p>
				<p>“Sakin olun çocuklar,” dedi babam, teskin edici bir ses tonuyla.</p>
				<p>“Umurumda değil....” diye içerlemiş bir halde söze başladım fakat Ernest lafımı böldü.</p>
				<p>“Sanırım siz ya da babanız, ki bu aynı kapıya çıkar, Sierra Fabrikaları’na yatırım yapmışsınız.”</p>
				<p>“Bunun konuyla ne ilgisi var?” diye haykırdım. </p>
				<p>“Pek ilgisi var diyemem,” dedi Ernest sakin bir sesle. “Yalnız şu var ki, giydiğiniz elbiseye kan lekesi bulaşmış. Yediğiniz şey kanlı bir yahni. Küçük çocukların ve güçlü kuvvetli adamların kanı çatınızın kirişlerinden akıyor. Gözlerimi kapadığımda, o kanın her yanıma tıp, tıp, tıp, tıp diye damladığını duyabiliyorum.”</p>
				<p>Ve hareketlerini ağzından çıkan kelimelere uydurarak gözlerini kapadı ve koltuğuna yaslandı. Küçük düşmüş olmanın ve incinen gururumun verdiği öfkeyle birden ağlamaya başladım. Hayatımda hiç bu kadar nezaketsizce bir muameleye maruz kalmamıştım. Hem Piskopos hem de babam bozulmuş ve şaşkınlığa uğramışlardı. Sohbeti daha keyifli bir yöne çekmeye çalıştılar; fakat Ernest gözlerini açtı, bana baktı ve babamla Piskopos’a eliyle işaret etti. Ağzı gerilmişti ve bakışları sertti; gözlerinde en ufak bir tebessüm pırıltısı yoktu. Acaba ne söylemeye hazırlanıyordu, beni daha nasıl rezilce paylamayı düşünüyordu, bunu asla öğrenemedim; zira tam o anda kaldırımın kenarından geçen bir adam durdu ve bize baktı. İri yarı, üstü başı dökülen bir adamdı ve koca bir yığın halinde sırtına yüklenmiş hintkamışı ve bambudan yapılma askılıklar, sandalyeler ve çerçeveler taşıyordu. Sanki mallarını satmak için içeri girip girmemekte tereddüt eden gözlerle içeriye, eve baktı. </p>
				<p>“O adamın adı Jackson,” dedi Ernest.</p>
				<p>“O güçlü kuvvetli bedeniyle seyyar satıcılık<a class="si-noteref epub-type_noteref" href="#f23" id="ref_f23">23</a> yapmaktansa gidip bir işte çalışsa ya,” dedim sert bir ifadeyle.</p>
				<p>Ernest kibarca, “Sol koluna dikkatli bakın” dedi.</p>
				<p>Baktım ve ceket kolunun boşlukta sallandığını fark ettim.</p>
				<p>“Çatıdaki kirişlerinizden damladığını duyduğum kanın bir kısmı bu koldan aktı,” dedi Ernest kibarlığını bozmadan. “Kolunu Sierra Fabrikaları’nda kaybetti ve siz onu yaralı bir at gibi yolun kenarına atıp ölüme terk ettiniz. ‘Siz’ derken aslında sizin ve diğer hissedarların fabrikayı sizin adınıza idare etmeleri için maaş verdiğiniz yönetici ve yetkilileri kastediyorum. Bu bir iş kazasıydı. Jackson şirketin birkaç dolar kaybetmesini engellemeye çalışırken kaza geçirdi. Pamuk atma makinesinin dişlisine sıkıştı kolu. Dişlilerin arasına sıkışmış küçük bir taşı görmezlikten gelebilirdi Çok çok çift sıra bir dişliyi kırıp geçerdi taş. Fakat taşı almak için uzandı ve dişli kolunu bir kıskaç gibi kapıp çevirerek parmak uçlarından omzuna kadar lime lime parçaladı. Geceydi. Fabrikalar ek mesai yapıyorlardı. Yılın o çeyreğinde epey dolgun bir kâr payı bırakmışlardı. Jackson saatlerdir çalışıyordu, kasları esnekliğini ve enerjisini yitirmişti. Bu da hareketlerini biraz yavaşlatmıştı. Makineye bu yüzden yakalandı. Karısı ve üç çocuğu var.”</p>
				<p>“Peki şirket onun için ne yaptı?” diye sordum.</p>
				<p>“Hiçbir şey. Hayır, aslına bakarsanız bir şey yaptılar. Jackson hastaneden çıkınca açtığı tazminat davasına karşı başarıyla mücadele ettiler. Sanırım şirketin çok etkili avukatları olduğunu biliyorsunuz.”</p>
				<p>“Tüm hikâyeyi anlatmadınız,” dedim kendimden emin bir havada. “Ya da belki de tüm hikâyeyi bilmiyorsunuz. Belki de adam haddini bilmezin biriydi.”</p>
				<p>“Haddini bilmez! Ha! ha!” Mefistofelesvari<a class="si-noteref epub-type_noteref" href="#f24" id="ref_f24">24</a> bir kahkaha atmıştı Ernest. “Ulu Tanrım! Haddini bilmez ha! Kolu öyle çiğnenmiş haldeyken hem de! O yumuşak başlı ve alçakgönüllü bir hizmetkârdı ve dosyasında haddini bilmez bir tavır sergilediğine dair hiçbir kayıt yoktur.”</p>
				<p>“Fakat mahkemeler,” diye sıkıştırdım. “Olay sizin anlattığınız kadarıyla kalsaydı, dava onun aleyhine sonuçlanmazdı.”</p>
				<p>“Albay Ingram şirketin baş hukuk danışmanıdır. Kurnaz bir avukattır.” Ernest bir an için dikkatle yüzüme baktı ve devam etti. “Size ne yapacağınızı söyleyeyim Miss Cunningham. Jackson’ın davasını bir araştırın.”</p>
				<p>“Zaten öyle yapmaya karar verdim,” dedim sakince. </p>
				<p>“Pekâlâ,” dedi babacan bir tavırla gülümseyerek. “Ben de size onu nerede bulacağınızı söyleyeceğim. Fakat Jackson’ın koluyla kanıtlayacaklarınızı düşündükçe sizin adınıza tir tir titriyorum.”</p>
				<p>Ve böylece hem Piskopos hem de ben, Ernest’in meydan okumalarını kabul ettik. Piskopos ve Ernest birlikte ayrıldılar; beni de bana ve mensup olduğum sınıfa karşı yapılmış incitici bir haksızlık duygusuyla baş başa bıraktılar. Bu adam tam bir hayvandı. Ondan o vakit nefret etmiştim ve davranışının işçi sınıfına ait bir adamdan beklenebileceği düşüncesiyle kendimi avutmuştum.</p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">. O günlerde, Amerika’da doğan yerli halkla, Amerika dışında doğan göçmenler arasında kesin ve haksız bir ayrım vardı.</span></div>

						<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. Bu kitabı, Demir Ökçe’nin hüküm sürdüğü üç yüz yıl boyunca gizlice basmaya devam ettiler. Ulusal Ardis Kütüphanesi’nde kitabın çeşitli baskılarının nüshaları bulunmaktadır.</span></div>

						<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. O günlerde, tüm taşıt araçları/ulaşım imkânları yağmacı bireylerden oluşan gruplar tarafından denetleniyordu ve bunları kullanan halktan geçiş ücreti alıyorlardı. </span></div>

						<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">. O akla sığmaz ve anarşik çağda bu çekişme ve ihtilaflar yaygındı. Bazen işçiler çalışmayı reddediyorlardı. Bazen kapitalistler işçilerin çalışmasına izin vermiyordu. Bu gibi sürtüşmelerin yarattığı şiddet ve çalkantılar sırasında birçok can ve mal kaybı yaşandı. Tüm bunları aklımızın alması mümkün değildir; tıpkı o devrin bir başka alışkanlığının, yani alt tabakaya mensup erkeklerin karılarıyla kavga ettiklerinde mobilyaları kırıp dökme alışkanlığını aklımızın almasının mümkün olmadığı gibi.</span></div>

						<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text">. Kökeni Latincedeki <em>proletarii</em> kelimesinden türemiştir ve Kral Servius Tullius’un dönemindeki nüfus sayımında, devletin sadece çocuk (<em>proles</em>) yetiştirdikleri için değer verdiği ve bir diğer deyişle zenginlik, mevki ya da sıradışı yetenekleri açısından hiçbir önemi olmayan insanlara verilen addır.</span></div>

						<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text">. Hıristiyan Çağı’ndaki 1906 sonbahar seçimlerinde Sosyalist Parti’nin seçim listesinden California vali adayı. İngiliz kökenli Lewis ekonomi ve felsefe üzerine birçok kitap kaleme almıştır ve döneminin Sosyalist liderlerinden biridir.</span></div>

						<div class="si-footnote html5_aside epub-type_footnote" id="f21"><a class="si-backref" href="#ref_f21">21</a><span class="si-footnote-text">. Hıristiyan Çağı’nda, XVIII. yüzyılın ikinci yarısında İngiltere’deki fabrikalarda köle gibi çalışan kadın ve çocuklara reva görülen muameleden daha korkunç bir tarih sayfası yoktur. O sanayi cehennemlerinden, dönemin en görkemli servetleri doğmuştur.</span></div>

						<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text">. Everhard, “Ayaklanma Savaşı” diye anılan olayların öncesinde Güney Kiliselerinin köleliği açıkça savunmasından söz ederek daha iyi bir örnek ortaya koymuş olabilirdi. O çağların belgelerinden derlenmiş buna benzer birkaç örnek buraya eklenmiştir. MS 1835 yılında Presbiteryen Kilisesi’nin Genel Kurulu’nda şu açıklama yapıldı: “Kölelik hem Eski hem de Yeni Ahit’te kabul edilir ve Tanrı katında lanetlenmemiştir.” Charleston Baptist Birliği, MS 1835 yılındaki bir söylev sırasında şu açıklamayı yaptı: “Köle sahiplerinin kölelerinin üzerinde tasarrufta bulunma hakkı, kainatın yaratıcısı tarafından açıkça tanınmıştır ve kuşkusuz Tanrı mülkiyet hakkını istediğine vermekte serbesttir.” Virginia’daki Randolph-Macon Metodist Üniversitesi’nde İlahiyat profesörü olan Rahip E.D. Simon şunları yazıyordu: “Kutsal Kitap’tan yapılan alıntılarda kölenin mal olarak satın alınabileceği hakkı, bu hakla birlikte gelen olağan durumlarla birlikte açıkça ileri sürülür. Satın alma ve satma hakkı açıkça belirtilir. O halde genel olarak ister bizzat Tanrı tarafından tayin edilen Yahudi politikalarına, ister çağlar boyu süregelen benzer fikir ve uygulamalara, isterse de Yeni Ahit’in emirlerine ve ahlak yasasına başvuralım, köleliğin ahlak dışı olmadığı sonucuna varırız. İlk Afrikalı kölelerin yasal olarak köleleştirildiğini saptadığımıza göre, çocuklarının da köle olarak tutulması bunun kaçınılmaz bir sonucudur. Dolayısıyla Amerika’da var olan köleliğin haklı bir dayanağı olduğunu anlarız.” Bu sözlerin yaklaşık bir nesil sonra Kilise tarafından kapitalist mülkiyetçiliği savunmak için kullanılmış olmasına asla şaşmamak lazım. Meşhur Asgard müzesinde, Henry Van Dyke tarafından yazılan “Uygulama Üzerine Denemeler” başlıklı bir kitap vardır. Kitap, Hıristiyan Çağı’nda; 1905 yılında yayınlanmıştır. Kitaptan anlayabildiğimiz kadarıyla Van Dyke bir din adamıdır. Kitap, Everhard’ın burjuva düşüncesi diye ifade edeceği olguya güzel bir örnek teşkil eder. Charleston Baptist Birliği’nin yukarıda alıntılanan beyanatıyla aradan yetmiş yıl geçtikten sonra Van Dyke’ın şu sözleri arasındaki benzerliğe dikkatinizi çekerim: “Kutsal Kitap, Tanrı’nın dünyaya sahip olduğunu öğretir. Tanrı genel yasalarla uyumlu bir biçimde, her insana kendi istediği ölçüde mülkünü paylaştırır.</span></div>

						<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text">. O devirde “seyyar satıcı” denen bu yoksul tacirlerden binlercesi vardı. Ellerindeki bütün malları, kapı kapı dolaşıp satmak için yanlarında taşıyorlardı. Son derece büyük bir enerji kaybından başka bir şey değildi bu. Dağıtım, toplumun genel sistemi gibi karışık ve akıldışıydı.</span></div>

						<div class="si-footnote html5_aside epub-type_footnote" id="f24"><a class="si-backref" href="#ref_f24">24</a><span class="si-footnote-text">. Mefistofeles: Alman halk hikâyelerinde geçen şeytani karakter. Literatürde esasen Faust hikâyesindeki şeytan olarak karşımıza çıkar. (Ç.N.)</span></div>
			  </div>
  </body>
</html>