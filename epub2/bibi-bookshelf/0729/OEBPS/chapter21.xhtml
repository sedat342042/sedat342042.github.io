<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter21">
<div class="html5_section">
				<h1 class="chapter-num">21</h1>
				<h1>Kükreyen korkunç canavar</h1>
				<p>Sığınakta kaldığımız uzun süre boyunca, dış dünyada olup bitenleri yakından takip ediyorduk ve savaştığımız Oligarşi’nin gücünü bütün ayrıntılarıyla öğreniyorduk. Yaşanan dönüşümlerle birlikte yeni kurumlar daha belirgin bir biçimde oluşuyor, istikrarlı ve kalıcı olacaklarının işaretlerini veriyorlardı. Oligarşi’nin yöneticileri karmaşık olduğu kadar muazzam çaplı ve iyi işleyen bir idari mekanizma kurmayı başarmışlardı, hem de tüm engelleme çabalarımıza rağmen.</p>
				<p>Birçok devrimci için bu bir sürpriz olmuştu. Bunun mümkün olabileceğini düşünmemişlerdi. Her şeye rağmen ülkedeki çalışma hayatı sürüyordu. İnsanlar madenlerde ve tarlalarda çalışıyorlardı; birer köleden farkları yoktu, ama buna mecburdular. Hayati önem taşıyan sanayi kollarında kalkınma yaşanıyordu. Büyük işçi kastlarının üyeleri hayatlarından memnundular ve mutlu mesut çalışıyorlardı. Hayatlarında ilk kez huzurlu bir iş ve çalışma ortamı bulmuşlardı. Artık boş geçen mesai saatleri, grev, lokavt ve sendika sınıflandırması gibi kaygıları yoktu. Daha konforlu evlerde ve güzel şehirlerde yaşıyorlardı; daha önce yaşadıkları kenar mahalleler ve gettolara kıyasla daha güzel şehirlerde. Daha iyi gıdalarla besleniyorlardı, mesai saatleri azalmıştı, daha fazla tatil yapıyorlardı; yeni ve çok çeşitli ilgi alanları ve eğlence olanaklarından yararlanıyorlardı. Talihsiz kardeşleri, ayrıcalıktan yoksun işçiler, dibe vurmuş, bir kenara itilmiş uçurum insanları ise umurlarında değildi. İnsanlık bir bencillik çağına giriyordu. Ama bunlar tümüyle doğru değildi. Ajanlarımız işçi kastlarını delik deşik edip içlerine nüfuz etmişlerdi; karın açlığının ötesinde, gözleri özgürlük ve kardeşliğin ışıltılı geleceğini gören adamlardı bu ajanlar. </p>
				<p>Oluşumunu tamamlayan ve sorunsuz işleyen bir başka büyük kurum da Paralı Askerler’di. Bu asker zümresi eski düzenli ordudan türemişti ve şimdi sömüre güçleri haricinde sayıları bir milyona ulaşmıştı. Paralı Askerler apayrı bir sınıfı teşkil ediyorlardı. Hemen hemen özerk ve kendilerine ait şehirlerde yaşıyorlardı ve birçok ayrıcalığa sahiptiler. Şaşırtıcı boyutlara varan ihtiyaç fazlası üretimin büyük bir bölümünü bu kesim tüketiyordu. Halktan kopuk ve diğer insanların sempatisinden yoksun bir yaşam sürüyorlardı; hatta kendi sınıfsal ahlak ve bilinçlerini geliştiriyorlardı. Bununla birlikte onların aralarında da binlerce ajanımız vardı.<a class="si-noteref epub-type_noteref" href="#f119" id="ref_f119">119</a></p>
				<p>Bizzat Oligarşi’nin yöneticileri olağanüstü ve kabul etmek gerekir ki beklenmedik bir gelişim gösteriyorlardı. Bu zümre kendi kendini disipline etmişti. Her üyenin bu dünyada yapacak işleri vardı ve bu zorunlu bir görevdi. Artık aylak aylak gezen genç ve zengin insanlar yoktu. Sahip oldukları güç, Oligarşi’ye güç katmak için kullanılıyordu. Bunlar birlik liderleri ve sanayinin teğmen ve yüzbaşıları olarak hizmet veriyorlardı. Uygulamalı bilim dallarında meslek hayatlarını geliştiriyorlardı ve birçoğu mühendis olmuştu. Hükümetin pek çok farklı bölümlerine girdiler, sömürgelerde görev aldılar ve on binlercesi çeşitli gizli servislerde çalışmaya başladı. Denilebilir ki, bu insanlar eğitime, sanata, kiliseye, bilime, edebiyata çırak verilmişlerdi ve bu alanlarda, Oligarşi’nin devamlılığı yönünde ulusun düşünce sürecini şekillendirmekte önemli bir işlev üstlenmişlerdi. </p>
				<p>Onlara yaptıklarının doğru olduğu öğretilmiş, sırası gelince onlar da bu doğruları başkalarına öğretmişti. Daha çocuk yaşlarda, dünyayı algılayıp izlemeye başladıkları andan itibaren aristokrasi fikrini özümsemişlerdi. Aristokrasi fikri, kemikleri, etleri haline gelene kadar yapılarına, dokularına işlemişti. Kendilerini vahşi hayvan terbiyecisi, canavarların idarecileri olarak görüyorlardı. Ayaklarının altından, yerin altından, sürekli başkaldırı ve isyanın gürültüleri yükseliyordu. Şiddet ve ölüm durmadan aralarında kol geziyordu; bombalar ve kamalar ve kurşunlar, insanlığın varlığını sürdürmesi adına egemenlikleri altına almak zorunda oldukları kükreyen korkunç canavarın uzun ve sivri dişleri olarak görülüyordu. Onlar insanlığın kurtarıcısıydılar ve kendilerini en iyiye erişmek için kahramanca ve özveriyle çalışan emekçiler olarak görüyorlardı. </p>
				<p>Onlar bir sınıf olarak, uygarlığı sadece kendilerinin sürdürdüğüne inandılar. Şayet zayıf düşerlerse, büyük canavarın, salyalar akan ve kocaman bir mağaraya benzeyen ağzıyla kendilerini ve tüm güzellikleri, mucizevi ve keyifli ve güzel her şeyi yutacağına inanıyorlardı. Onlar olmasaydı anarşi hüküm sürerdi ve insanlık, büyük acılarla içinden çıkıp ardında bıraktığı ilkel karanlığın içerisine gerisin geriye yuvarlanırdı. Korkunç anarşi tablosunu her zaman çocuklarının gözleri önünde tuttular, bu korku kültürünü saplantı haline getirenler de bu tabloyu kendilerinden sonra gelen çocuklarının gözlerinin önüne serdiler. Bu, ayaklar altına alınıp ezilmesi gereken bir canavardı ve aristokratın en yüce görevi bunun üzerine basıp geçmekti. Kısacası sadece onlar aralıksız bir uğraşı ve özveriyle, aciz insanlıkla her şeyi yutup yok eden canavarın arasında duruyorlardı; buna inandılar. Bütün kalpleriyle hem de.</p>
				<p>Tüm bir Oligarşi sınıfının özümsediği ahlaki doğruculuğu ne kadar vurgulasam azdır. Bu Demir Ökçe’nin gücüydü ve çok sayıda yoldaşımız bunu fark etmekte yavaş ya da isteksiz davranmıştı. Birçoğu Oligarşi’nin bu gücünü ödüllendirme ve cezalandırma sistemine bağlıyordu. Bu bir hatadır. Cennet ve cehennem, bir fanatiğin dinindeki heves ve gayretin ana unsurları olabilir; fakat dindarların büyük çoğunluğu için cennet ve cehennem, doğruların ve yanlışların beraberinde getirdiği kavramlardır. Dinin esas unsuru doğruyu sevmek, doğruyu arzulamak, doğrudan daha azıyla yetinip mutlu olmamak, kısacası doğru davranmaktır. Oligarşi için de bu böyledir. Hapishaneler, kovulup sürgün edilme ve yozlaşma, haysiyet, saraylar ve harika şehirler, bunların tümü önemsiz ayrıntılardır. Oligarşi’nin idarecilerinin ardındaki büyük itici güç, doğruyu yaptıklarına dair inançlarıdır. İstisnaları ve Demir Ökçe’yi ifade eden baskı ve adaletsizliği boş verin. Bunların hepsi bilinen şeyler. Esas mesele şu ki, bugün Oligarşi’nin gücü, kendi doğruculuğundan tatmin olmuş algı ve kavrayışında yatar.<a class="si-noteref epub-type_noteref" href="#f120" id="ref_f120">120</a></p>
				<p>Bu yüzden, bu korku dolu yirmi yıl boyunca Devrim’in gücü de bu doğruluk ve dürüstlük hissinde yatmıştır. Feda ettiklerimizin ve şehitlerimizin başka bir açıklaması olamaz. Rudolph Mendenhall’ın canını Dava uğruna vererek son şarkısını yaşamının son gecesinde söylemiş olmasının başka bir nedeni yoktur. Hurlbert’in sonuna kadar direnip yoldaşlarına ihanet etmeyerek işkence altında ölmesinin başka bir nedeni yoktur. Anna Roylston’un kutsal annelik duygusunu elinin tersiyle itmesinin başka bir nedeni yoktur. John Carlson’un, Glen Ellen’daki sığınağın sadık ve karşılık beklemeden hizmet eden koruyucusu olması bu yüzdendir. Genç ya da yaşlı, erkek ya da kadın, ast ya da üst, deha ya da ahmak olmaları fark etmez. Devrimin yoldaşları arasına girdiğinizde, itici gücün, doğruya ulaşmak için büyük ve bitmez tükenmez bir arzu olduğu görülecektir.</p>
				<p>Hikâyemden uzaklaştım. Ernest ve ben, sığınaktan ayrılmadan önce Demir Ökçe’nin gücünün nasıl geliştiğini iyice idrak etmiştik. İşçi kastları, Paralı Askerler, sürüyle gizli ajan ve çeşitli türde polislerin tümü Oligarşi’ ye hizmet etmeye ant içmişlerdi. Çoğunlukla özgürlüklerini kaybetmeyi önemsemiyorlardı ve eski yaşam koşullarına kıyasla daha iyi durumdaydılar. Öte yandan, çaresiz insan yığınları, dibe vurmuş uçurum insanları vahşice bir kayıtsızlığın ve sefaletin içine gömülüyorlardı. Ne zaman güçlü proleterler bu yığınlar içerisinde güçlerini kanıtlasalar, Oligarşi’nin idarecileri onları yığınlardan ayırıp işçi kastlarının üyesi ya da Paralı Asker yaparak onlara daha iyi koşullar sağlıyordu. Böylece memnuniyetsizlik yatıştırılıyor ve proleterya doğal liderlerinden yoksun bırakılıyordu. </p>
				<p>Uçurum insanlarının içinde bulunduğu koşullar çok acıklıydı. Yaygın okul eğitiminden yoksundular. Büyük ve sefil işçi gettolarında hayvanlar gibi yaşıyorlar, ıstırap içinde çürüyüp gidiyorlardı. Eskiden sahip oldukları tüm özgürlükleri kaybetmişlerdi. Bu insanlar emek köleleriydiler. Çalışacakları işi seçmekten yoksundular. Bir yerden bir yere gitme ya da silah taşıma veya sahip olma hakları da aynı şekilde ellerinden alınmıştı. Çiftçiler gibi toprağa bağımlı köleler değillerdi. Onlar makine ya da işçi köleleriydi. Örneğin büyük otoyollar, kanallar, tüneller, altgeçitler, takviye ve güçlendirme gibi inşaat işlerinde bu kölelere ihtiyaç duyulduğunda, işçi gettolarına seferler düzenlenip on binlerce köle, zoraki de olsa inşaat alanlarına sevk edilirlerdi. Halen bu köle orduları Ardis’in inşasında çalışmakta ve aile hayatının mevcut olamayacağı, kasvetli bir zalimliğin, anlayışın ve insanlık onurunun yerini aldığı sefil barakalarda barındırılmaktadırlar. Aslında, bu işçi gettolarında Oligarşi’nin idarecilerini dehşete düşüren, kükreyen korkunç canavarlar yaşar; fakat bu Oligarşi’nin yarattığı bir canavardır ve bu gettolardaki insansıların ve kaplanların ölmesine izin vermeyeceklerdir.</p>
				<p>Şimdilerde, tamamlandığı vakit Ardis’i çok gerilerde bırakacak, projesi tamamlanmış harika şehir Asgard’ın inşası için zorla işçi toplanacağı söylentileri dolaşıyor.<a class="si-noteref epub-type_noteref" href="#f121" id="ref_f121">121</a> Biz Devrimciler o büyük eserin yapımını sürdüreceğiz, ama sefil köleler haline getirilmiş insanları çalıştırarak yapmayacağız bu işi. O güzel şehrin duvarları, kuleleri ve sütunları şarkılar söylenerek yükselecek ve güzelliklerin içine iniltiler ve homurtular değil, müzik ve kahkaha dokunacak.</p>
				<p>Ernest dış dünyaya çıkarak bir şeyler yapmak için delicesine sabırsızlanıyordu zira Chicago Komünü ile başarısızlığa mahkûm olan ilk ayaklanmamız hızla olgunlaşıyordu. Buna karşın Ernest kendini zapt edip sabırlı davranıyordu ve cerrahi müdahale için Illinois’den getirilen Hadly, onu yeni bir adama dönüştürürken<a class="si-noteref epub-type_noteref" href="#f122" id="ref_f122">122</a> büyük ıstıraplar çektiği dönemde, eğitimli proletaryanın örgütlenmesi ve uçurum insanları arasında en azından temel bilgileri sağlayacak bir eğitimin sürdürülmesiyle ilgili büyük planlar tasarlıyordu; elbette tüm bunların, Birinci Ayaklanma başarısızlığa uğradığı takdirde yapılması planlanıyordu. </p>
				<p>Sığınağı 1917 yılının Ocak ayında terk ettik. Her şey ayarlanmıştı. Demir Ökçe’nin gizli düzeni içinde ajan provokatörler olarak yerimizi aldık. Ben Ernest’in kız kardeşi rolündeydim. Oligarşi’nin içindeki yetki sahibi yoldaşlarımız yerlerimizi hazırlamıştı. Gerekli tüm belgelere sahiptik ve geçmişimizle ilgili bilgiler doğrulanmıştı. İçerden yardım alındığında bu zor bir iş değildi, zira gizli servisin o karanlık dünyasında kimlik, belirsiz ve bulanık bir kavramdı. Ajanlar birer hayalet gibi gelip gidiyorlar, emirlere uyup görevlerini yerine getiriyorlar, ipuçlarını takip edip asla görmedikleri yetkililere raporlar hazırlıyorlar ya da daha önce asla görmedikleri ve bir daha da görmeyecekleri diğer ajanlarla işbirliği yapıyorlardı. </p>
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f119"><a class="si-backref" href="#ref_f119">119</a><span class="si-footnote-text">. Demir Ökçe’nin son günlerinde Paralı Askerler önemli bir rol oynadılar. İşçi kastları ile Oligarşi idarecileri arasındaki güç dengesini oluşturdular, entrika ve komplo oyununun kuralları gereğince güçlerinin ağırlığını bir o yana bir bu yana veriyorlardı.</span></div>

						<div class="si-footnote html5_aside epub-type_footnote" id="f120"><a class="si-backref" href="#ref_f120">120</a><span class="si-footnote-text">. Oligarşi’nin idarecileri, kapitalizmin ahlaki tutarsızlığı ve aykırılığından, herhangi bir despot sınıfın sahip olabileceği en tutarlı ve kesin, çelik gibi keskin ve sert, en saçma ve bilimdışı ve aynı zamanda en güçlü, yeni bir ahlak anlayışı çıkardılar. Bu idareciler, biyoloji ve evrimin çürütüp yalanlamasına rağmen kendi ahlak anlayışlarına inandılar; bu inançlarından dolayı, insan gelişimi ve ilerlemesinin güçlü eğilimlerini üç yüz yıl boyunca dizginlemeyi başardılar; bu, metafizik ahlakçıların kafasını karıştıran, derin ve muazzam, materyalistlere göre de birçok kuşku ve yeniden incelemenin sebebi olan gülünç bir durumdur. </span></div>
	
						<div class="si-footnote html5_aside epub-type_footnote" id="f121"><a class="si-backref" href="#ref_f121">121</a><span class="si-footnote-text">. Ardis MS 1942 yılında tamamlanmıştı. Öte yandan Asgard MS 1948 yılında tamamlandı. İnşa çalışmaları elli iki yıl sürdü ve bu zaman zarfında, yarım milyonluk daimi bir köle ordusu çalıştırıldı. Zaman zaman işçi sayısı bir milyona kadar çıktı; işçi kastlarına mensup işçiler ve sanatçılardan oluşan yüz binler bu hesabın dışındadır.</span></div>
		
						<div class="si-footnote html5_aside epub-type_footnote" id="f122"><a class="si-backref" href="#ref_f122">122</a><span class="si-footnote-text">. Devrimciler arasında birçok cerrah vardı ve rekonstrüktif ameliyatlar konusunda olağanüstü uzmanlık ve maharet sahibi olmuşlardı. Avis Everhard’ın ifadesiyle, bu cerrahlar bir adamı kelimenin tam anlamıyla yeniden yaratabiliyorlardı. Onlar için yara izlerinin ve şekil bozukluklarının giderilmesi önemsiz ayrıntılardı. Yüz hatlarını öylesine mikroskobik bir özen ve dikkatle değiştiriyorlardı ki, en ufak bir ameliyat izine bile rastlanmıyordu. Burun, üzerinde çok çalışılan gözde organlardandı. Deri aşılama ve saç ekme en sıradan hünerlerindendi. Yüz ifadelerinde elde ettikleri değişiklikler sihirbazlık mertebesindeydi. Gözler ve kaşlar, dudaklar, ağızlar ve kulaklar köklü bir biçimde değişikliğe uğratılıyordu. Dil, boğaz, gırtlak ve burun boşluklarında yapılan marifetli ameliyatlarla bir insanın telaffuzu ve konuşma biçimi tümüyle değiştirilebiliyordu. Olağandışı durumlarda, olağandışı çarelere başvuruluyordu ve Devrimin cerrahları ihtiyaca cevap veriyorlardı. Diğer müdahalelerin yanında, bu cerrahlar yetişkin bir insanın boyunu on, on iki santim uzatabiliyor ya da üç-beş santim kısaltabiliyorlardı. O dönemlerde yapılanlar bugün kaybolmuş bir sanattır. Bizler bu gibi müdahalelere ihtiyaç duymuyoruz. </span></div>
			  </div>
  </body>
</html>