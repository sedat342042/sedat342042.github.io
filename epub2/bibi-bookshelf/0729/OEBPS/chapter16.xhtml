<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter16">
<div class="html5_section">
				<h1 class="chapter-num">16</h1>
				<h1>Son</h1>
				<p>Ernest’le birlikte Washington’a gitme vaktimiz geldiğinde babam bize katılmadı. Proleter hayata hayran olmuştu. Sefalet içinde yüzen kenar mahallemize büyük bir sosyoloji laboratuvarı olarak bakıyordu ve sonu gelmez bir araştırma çılgınlığına kaptırmıştı kendini. İşçilerle yakın dostluk kurmuştu, birçok eve kendi eviymiş gibi girip çıkıyordu. Ayrıca ufak tefek, önemsiz işlerde çalışıyor, eğitici ve eğlenceli buluyordu bunları. Yaptıklarından zevk alıyor, eve her seferinde sayfalar dolusu notlar almış olarak dönüyor ve yeni maceraların heyecanıyla çocuklar gibi neşeyle dolup taşıyordu. O mükemmel bir bilimadamıydı.</p>
				<p>Babamın çalışmasına gerek yoktu, zira Ernest tercüme işlerinden üçümüze de bakacak kadar para kazanıyordu. Fakat babam hayalinin peşinden koşmakta ısrarcıydı ve girip çıktığı işlere bakılırsa bu çok yönlü ve değişken bir hayaldi. Ayakkabı bağcıkları ve pantolon askısı satmak için kullandığı işporta tezgâhını eve getirdiği akşamı ya da köşedeki küçük bakkala alışveriş yapmak için gittiğimde bana servis yapmasını asla unutmayacağım. Ondan sonra sokağın karşısındaki barda bir hafta boyunca barmenlik yaptığında da şaşırmamıştım. Babam ayrıca gece bekçisi olarak çalıştı, sokakta patates sattı, konserve fabrikasında etiket yapıştırdı, karton fabrikasında gündelikçilik yaptı ve tramvay hattı inşa eden işçilere su taşıdı. Hatta sendika dağılmadan önce Bulaşıkçılar Sendikası’na üye bile oldu.</p>
				<p>Sanırım Piskopos’un işçi tulumu giymesi babamı özendirmiş, ona cazip gelmişti, zira o da ucuz pamuklu bir işçi gömleği ve belinde dar bir kayışı olan işçi tulumu giyiyordu. Ama eski yaşamından kalan bir alışkanlığından vazgeçemedi babam; yemeğe, daha doğrusu akşam yemeklerine otururken her zaman şık giyiniyordu. </p>
				<p>Ernest’le nerede yaşasam mutlu olabilirdim; değişen yaşam koşullarımız içinde babamı da hoşnut görmek mutluluğumu pekiştiriyordu. </p>
				<p>“Çocukken,” diyordu babam, “çok meraklıydım. Olayların nedenini ve cisimlerin nasıl meydana geldiklerini bilmek isterdim. Bu yüzden fizikçi oldum. İçimde hâlâ yaşama merakla bakan o çocuk var, hayatı yaşamaya değer kılan da bu meraktır.”</p>
				<p>Babam zaman zaman, Market Caddesi’nin kuzeyinde mağazaların ve sinemaların olduğu bölgeye giderek gazete satar, ayak işlerine bakar ve insanlar inip binerken arabaların kapısını tutardı. Bir gün yine bir arabanın kapısında beklerken Mr. Wickson’la karşılaşmış. Babam o akşam olanları büyük bir keyifle anlattı bize. </p>
				<p>“Arabanın kapısını kapatırken Wickson bana keskin bir bakış fırlattı ve ‘Yok daha neler!’ diye mırıldandı. Aynen böyle dedi , ‘Yok daha neler!’ Yüzü kızardı ve o aklı o kadar karıştı ki bana bahşiş vermeyi unuttu. Fakat sanırım derhal kendine gelmiş olmalı ki henüz taksi on, on beş metre gitmemişken dönüp geri geldi. Camdan kafasını çıkardı. ‘Bakar mısınız profesör,’ dedi, ‘bu kadarı da fazla. Sizin için ne yapabilirim?’</p>
				<p>‘Sizin için taksinin kapısını kapattım,’ dedim, ‘âdetlere göre bana on sent verebilirdiniz.’</p>
				<p>‘Boş ver şimdi on senti. Gerçek bir yardımdan söz ediyorum ben.’ Şüphe yok ki ciddiydi, vicdan azabı mı çekiyordu artık bilemiyorum; bir an ciddi bir ifade takınarak düşündüm.</p>
				<p>Cevap vermeye başladığımda yüzünde beklenti dolu bir ifade vardı, ama cevabım bitince görmeliydiniz esas suratını. ‘Bana evimi geri verebilirsiniz,’ dedim; ‘ve Sierra Fabrikaları’ndaki hisselerimi.’” Babam duraksadı.</p>
				<p>“Ne dedi?” diye sordum merakla.</p>
				<p>“Ne diyebilir ki? Hiçbir şey demedi. Fakat ben, ‘Umarım mutlusunuzdur,’ dedim. Bana tuhaf tuhaf baktı. ‘Söyleyin mutlu musunuz?’ diye sordum. Wickson şoföre devam etmesini söyledi ve fena küfürler savurarak uzaklaştı. Bırakın evi ve hisse senetlerini bana on senti bile çok gördü; görüyorsun ya kızım, babanın sokak çocuğu kariyeri hayal kırıklıklarıyla kuşatılmış.”</p>
				<p>Böylece babam Pell Caddesi’ndeki evimizde yaşamaya devam etti, ben de Ernest’le Washington’a gittim. Son bir adım dışında, eski düzen sona ermişti ve bu son adım düşündüğümden de daha yakındı. Beklentilerimizin aksine, sosyalist Kongre üyelerinin görevlerine başlamaları engellenmedi. Hiçbir sorun çıkmadı ve Ernest her şeyin bu kadar pürüzsüz olmasını kötüye yorunca ona güldüm.</p>
				<p>Sosyalist yoldaşlarımızın kendilerinden emin, güçleri ve başaracakları şeyler konusunda iyimser olduklarını görüyorduk. Kongre’ye seçilen birkaç Granger gücümüzü artırdı ve ne yapılacağıyla ilgili ayrıntılı bir program birleşik güçlerce hazırlandı. Ernest bu hazırlıkların tümüne bağlılık ve gayret göstererek katıldı katılmasına, ama ikide bir amaçsızca, “İş baruta gelince, kimyasal karışımlar mekanik karışımlardan daha iyidir, sözüme güvenin,” demekten de kendini alamıyordu. </p>
				<p>İlk sorunlar, Granger’ların son seçimde kazandıkları çeşitli eyaletlerde baş gösterdi. On iki eyalet kazanılmıştı, fakat seçilen Granger’ların göreve başlamalarına izin verilmiyordu. Önceki yöneticiler koltuklarından ayrılmayı reddediyorlardı. Mesele gayet basitti. Seçimlerin yasal olmadığını öne sürerek, kanunun bitmez tükenmez bürokrasisine sığınıp, işin içinden çıkıyorlardı. Granger’lar güçsüzdü. Müracaat edecek son merci mahkemelerdi ve mahkemeler de düşmanların elindeydi</p>
				<p>Tehlike gelip çatmıştı. Şayet kandırılmış Granger’lar şiddete başvururlarsa elde ettiğimiz her şeyi yitirirdik. Biz sosyalistler nasıl da çabaladık çiftçileri zapt etmek için. Ernest’in gözüne uyku girmedi. Granger’ların büyük liderleri tehlikeyi gördüler ve hepsi de bizimle beraber hareket ettiler. Fakat bu hiçbir yarar sağlamadı. Oligarşi şiddet yanlısıydı ve ajan provokatörlerini devreye soktu. Köylü Ayaklanması’na neden olan da hiç kuşkusuz bu ajan provokatörlerdi. </p>
				<p>On iki eyalette birden ayaklanmalar baş gösterdi. Toprakları gasp edilmiş çiftçiler eyalet hükümetlerinin idaresini güç kullanarak ele geçirdiler. Elbette bu anayasaya aykırıydı ve elbette Birleşik Devletler askerlerini ayaklanmaların olduğu bölgelere sevk etti. Ajan provokatörler her yerde halkı kışkırtıyorlardı. Demir Ökçe’nin temsilcileri kendilerini esnaf, çiftçi ve tarım işçisi olarak tanıtıyorlardı. California’nın başkenti Sacramento’da, Granger’lar düzeni sağlamayı başarmışlardı. Çiftçi partisine sadık bu kente derhal binlerce gizli ajan gönderildi. Tamamen bu ajanlardan oluşan çeteler, binaları ve fabrikaları yağmalayıp kundakladılar. Halkı yağmalama eylemleri içerisine çekmek için kışkırttılar. İnsanları daha da coşturup tahrik etmek için varoşlarda yaşayanlara çok miktarda içki dağıttılar. Ve sonra her şey hazır olup kıvamına gelince, Birleşik Devletler askerleri sahneye çıktı. Aslında bunlar Demir Ökçe’nin askerleriydi. Sacramento sokaklarında on bir bin erkek, kadın ve çocuk vuruldu ya da evlerinde katledildi. Ulusal hükümet eyalet hükümetinin idaresine el koydu. California için her şey bitmişti. </p>
				<p>California’daki durum başka yerler için de söz konusuydu. Granger’ların seçimi kazandığı her eyalet şiddetle tahrip edilip yağmalandı ve kana boğuldu. İlk etapta gizli ajanlar ve Kara Yüzler kargaşaya zemin hazırladılar ve ardından askerî birlikler devreye sokuldu. Kırsal bölgelerde isyanlar çıkarıldı ve çete düzeni hüküm sürmeye başladı. Yanan çiftliklerden, ambarlardan, köylerden, şehirlerden yükselen dumanlar gece gündüz gökyüzünü dolduruyordu. Derken, dinamitler devreye sokuldu. Demiryolu köprüleri ve tüneller havaya uçuruldu, trenler tahrip edildi. Çok sayıda yoksul çiftçi vuruldu ve asıldı. Şiddetli misillemeler yapıldı, birçok Plütokrat ve subay öldürüldü. İnsanların kalbi kan ve intikam için atıyordu. Düzenli ordu, adeta Kızılderililerle savaşırmışçasına, vahşice çiftçilere saldırdı. Ordunun gerekçesi vardı. Oregon’da, muazzam boyutlarda bir dizi dinamit patlaması, iki bin sekiz yüz askerin ölümüne yol açmıştı ve birkaç trenin yükü de farklı yer ve zamanlarda aynı şekilde imha edilmişti. Böylece çiftçiler gibi askerler de kendi yaşamlarını korumak için savaşıyorlardı.</p>
				<p>Milislere gelince. 1903 yılında çıkarılan milis yasası yürürlüğe kondu ve bir eyaletin işçileri, ölüm tehdidi altında, başka eyaletlerin işçilerini vurup öldürmeye mecbur kaldılar. Elbette milis yasası ilk başta sorunsuz yürümedi. Birçok milis subayı öldürüldü, birçok milis askerî mahkemece idam edildi. Ernest’in Mr. Kowalt ve Mr. Asmunsen’le ilgili kehaneti çarpıcı bir biçimde gerçekleşti. Her ikisi de milis kuvvetlerine katılacak niteliklere sahiptiler ve her ikisi de California’dan, Missouri’deki çiftçilere müdahale etmek üzere sevk edilen cezalandırma seferinde hizmet vermek üzere milis kuvvetlerine çağrılmıştı. Mr. Kowalt ve Mr. Asmunsen milise katılmayı reddettiler. Çağrıyı ciddiye almamışlardı. Askerî mahkeme tarafından yargılandılar ve sonları da askerlerin elinden oldu. Sırtları bir idam mangasına dönük halde vurularak öldürüldüler. </p>
				<p>Birçok genç adam milis kuvvetlerine katılmamak için dağlara kaçtı. Kanun kaçağı durumuna düştüler. Bunlar, ancak ortalık biraz yatışınca cezalandırıldılar. Şiddet yine işbaşındaydı. Hükümet, yasalara saygılı tüm yurttaşların üç ay içinde dağlardan inmelerini emreden bir bildiri yayınladı. Üç aylık süre dolunca, yarım milyon asker bütün bölgelerdeki dağlık arazilere sevk edildi. Ne bir soruşturma ne de yargılama yapıldı. Askerler, kaçakları gördükleri yerde vurdular. Ordu, dağlarda tek bir kaçağın bile bırakılmaması esasına göre yürüttü bu operasyonu. Bazı güçlü gruplar orduya karşı yiğitçe savaştılar, fakat sonunda milisten kaçan tüm firariler ölümle kucaklaştı. </p>
				<p>Ancak, Kansas milislerine verilen ceza halkın belleğinde daha büyük bir iz bıraktı. Granger’lara karşı yürütülen askerî operasyonun hemen başında büyük Kansas isyanı meydana geldi. Milis kuvvetlerinden altın bin kişi isyan etti. Bu adamlar birkaç haftadan beri sessiz bir öfke içerisindeydiler ve bu nedenle bir kampta tutuluyorlardı. Fakat açıkça isyan etmelerine kuşkusuz ajan provokatörler zemin hazırlamıştı.</p>
				<p>22 Nisan akşamı ayaklanıp bağlı bulundukları subayları öldürdüler. Sadece birkaç subay kaçıp kurtulabildi. Bu olay Demir Ökçe’nin sinsi planlarının da ötesindeydi, zira ajan provokatörler işlerini haddinden fazla iyi yapmışlardı. Fakat ne olursa olsun bütün gelişmeler Demir Ökçe’nin yararınaydı. Demir Ökçe bu ayaklanma için hazırlıklıydı ve sonraki olaylar bu kadar çok subayın ölümünün nasıl bir gerekçeye dayandığını gösterdi. Adeta yerden biter gibi birdenbire ortaya çıkan kırk bin asker, isyancıların etrafını kuşattı. Bu bir tuzaktı. Berbat durumdaki milisler makineli tüfeklerinin mekanizmalarının kurcalandığını ve ele geçirdikleri şarjörlerin tüfeklerine uymadığını fark ettiler. Beyaz teslim bayrağını çektiler, ama dikkate alınmadı. Aralarından kurtulan olmadı. Altı bini de yok edildi. Uzak bir mesafeden üzerlerine bomba ve şarapnel yağdırıldı. Çaresizlik içerisinde, kendilerini kuşatan ateş hattına doğru hücum ettiklerinde ise makineli tüfek ateşiyle kurşun yağmuruna tutuldular. Görgü tanıklarından biriyle konuştum ve milislerin makineli tüfeklere en fazla yüz elli metre yaklaşabildiklerini söyledi. Cesetler toprağı bir halı gibi örtmüştü ve son olarak bir atlı birliğinin saldırısıyla hâlâ hayatta olan yaralılar, atların toynakları altında çiğnenerek ve kurşunlanıp kılıçtan geçirilerek parçalanıp toprağa gömüldüler.</p>
				<p>Kömür madencilerinin ayaklanması, Granger’ların yok edilmesiyle eş zamanlıydı. Örgütlü emekçi son bir gayret gösteriyordu. Yedi yüz elli bin madenci greve gitti. Fakat ülke çapında o kadar farklı bölgelere dağılmışlardı ki, güçlerini avantaja dönüştüremediler. Herkes kendi bölgesinde tecrit edildi ve boyun eğip teslim olmak zorunda kaldılar. Bu kitlesel köleleştirmenin ilk örneğiydi. Pocock<a class="si-noteref epub-type_noteref" href="#f96" id="ref_f96">96</a> bir köle denetçisi olarak nam salmıştı ve proletaryanın sonsuz nefretini kazandı. Pocock’a sayısız suikast düzenlendi, fakat hep dört ayağının üzerine düşen bu grev kırıcının ölüme karşı kendisini koruyan bir tılsımı vardı sanki. Rus pasaport sistemini getiren ve işçilerin ülkenin bir bölgesinden diğerine nakledilme haklarının ellerinden alınmasına önayak olan Pocock’tu. </p>
				<p>Bu arada sosyalistler de duruşlarını bozmuyorlardı. Bir yandan Granger’lar ateş ve kana boğulup tükenirken ve örgütlü emekçiler altüst olup dağılırken, sosyalistler sükûnetlerini korudular ve gizli örgütlerini geliştirdiler. Granger’lar boş yere bizi sıkıştırıyorlardı. Biz de haklı olarak ayaklanmamızın Devrim için bir intihar olacağını öne sürüyorduk. Bir zamanlar tüm proletarya ile hesaplaşmaya kararsızlık ve kuşkuyla bakan Demir Ökçe, bu işin umduğundan da kolay olduğunu görmüştü ve bizim ayaklanmamız ekmeğine yağ sürecekti. Fakat ajan provokatörler aramızda cirit atmasına rağmen biz bundan kaçındık. </p>
				<p>O ilk günlerde, Demir Ökçe’nin ajanları beceriksizce yöntemlerle çalışıyorlardı. Öğrenecek çok şeyleri vardı ve bu arada Savaşçı Gruplarımız, yabani ot gibi aramızda türeyen bu ajanları tırpanladı. Bu amansız ve kanlı bir işti, ama bizler yaşam ve Devrim için savaşıyorduk ve düşmanla kendi silahlarıyla savaşmalıydık. Buna karşın adildik. Demir Ökçe’nin hiçbir ajanı yargılanmadan infaz edilmedi. Hataya düşmüş olabilirdik. Ama nadiren. Yoldaşlarımızın en cesur, en savaşçı ve en özverilisi Savaşçı Grupları’na giriyordu. </p>
				<p>Ernest bir defasında, aradan on yıl geçtikten sonra Savaşçı Gruplar’ın liderlerinin verdiği rakamlarla bir hesap yaptı ve gruba üye olduktan sonra erkek ya da kadınların ortalama beş yıl hayatta kaldıklarını tespit etti. Savaşçı Gruplar’daki yoldaşların tümü birer kahramandı ve garip olanı bu insanların adam öldürmeye karşı olmalarıydı. Kendi doğalarına aykırı davranıyorlardı, ama özgürlüğe âşıktılar ve Dava<a class="si-noteref epub-type_noteref" href="#f97" id="ref_f97">97</a> için hiçbir fedakârlıktan kaçınılmayacağını biliyorlardı. Üstlendiğimiz görev üç kısımdan oluşuyordu. Öncelikle Oligarşi’nin aramıza sızmış gizli ajanlarını tırpanlamak. İkincisi, Savaşçı Gruplar’ı örgütlemek ve bunların dışında Devrim’in genel gizli örgütlenmesini yürütmek. Ve üçüncü olarak da, kendi gizli ajanlarımızı Oligarşi’nin bütün kollarına; işçi kastlarına ve özellikle de telgraf operatörleri, sekreterler, memurlar, ordu, ajan provokatörler ve köle denetçileri arasına yerleştirmekti. Bu yavaş ve tehlikeli bir işti, çoğu kez çabalarımız, bedeli yüksek hayal kırıklığı ve başarısızlıklarla sonuçlanıyordu.</p>
				<p>Demir Ökçe meydan savaşında zafer elde etmişti, ama başlattığımız bu tuhaf, korkunç ve gizliden gizliye süren yeni savaşta durumumuzu koruyor, direniyorduk. Her şey gizli ve karanlıktaydı ve çoğu şey tahmin edip öngörülemiyordu; tam bir körler savaşıydı bu; buna rağmen beraberinde düzen, kararlılık ve kontrol getiriyordu. Ajanlarımız Demir Ökçe’nin tüm örgütünün içerisine sızmıştı, ama öte yandan bizim kendi örgütümüzün içinde de Demir Ökçe’nin ajanları cirit atıyordu. Entrika ve kumpas, komplo ve karşı komplo üzerine kurulu, karanlık ve sinsi bir savaştı bu. Bunların tümünün arkasında şiddetli ve korkunç bir ölüm, hiç durmadan tehdit ediyordu. Erkekler ve kadınlar, en yakınımızdaki, en sevdiğimiz yoldaşlarımız yitip gitti. Bugün gördüklerimiz, ertesi gün yok oluverdi; onları asla bir daha göremedik ve öldüklerini biliyorduk.</p>
				<p>Hiçbir yerde güven ve gizlilik yoktu. Bizimle birlikte planlar yapan adam pekâlâ Demir Ökçe’nin bir ajanı olabilirdi. Biz kendi gizli ajanlarımızla Demir Ökçe örgütünün içerisini araştırırken, Demir Ökçe de kendi örgütü içerisinde, kendi gizli ajanlarına araştırma yaptırıyordu. Bizim örgütümüz için de aynısı geçerliydi. Güven ve emniyet olmamasına rağmen sarf ettiğimiz her çabayı güven ve gizlilik kavramlarına dayandırmalıydık. Çoğu kez ihanete uğruyorduk. İnsanların iradesi zayıftı. Demir Ökçe para, tatil, harika şehirlerin güven ve huzuru içerisinde keyifli, zevkli bir yaşam sunabiliyordu. Biz ise asil bir davaya sadık olmanın verdiği tatminden fazlasını sunamıyorduk. Diğerlerine gelince, sadakatlerinden ötürü paylarına bitmek bilmez tehlikeler, işkenceler ve ölüm düşüyordu.</p>
				<p>Dediğim gibi insanların iradeleri zayıftı ve bu zaaflarından ötürü, gücümüz dahilindeki tek ödülü vermek zorunda kalıyorduk. Bu ödül ölümdü. İster istemez aramızdaki hainleri cezalandırıyorduk. Bize ihanet eden her adamın peşine, bir düzineye varan sadık adamımızı intikam almaları için salıyorduk. Pocock gibi düşmanlarımız için verdiğimiz hükümleri infaz etmekte başarısızlığa uğrayabiliyorduk, fakat başarısızlığa uğramaya tahammül edemediğimiz bir şey varsa, o da aramızdaki hainleri cezalandırmaktı. Demir Ökçe’nin harika şehirlere gidebilmek için bizim iznimizle hain kisvesine bürünen yoldaşlarımız, oralara gidip gerçek hainlere kestiğimiz cezaları infaz ediyorlardı. Aslına bakılırsa o kadar korkunç insanlar olmuştuk ki, bize ihanet etmek, sadık bir yoldaş olarak bizimle omuz omuza savaşmaktan daha büyük bir tehlike haline gelmişti. </p>
				<p>Devrim büyük ölçüde dinî özelliklere büründü. Özgürlüğün mabedi olan Devrim’in tapınağında ibadet ediyorduk. Bu, bizim içimize doğan kutsal, ilahî ışıktı. Erkekler ve kadınlar yaşamlarını Dava’ya adamışlardı ve tıpkı geçmişte doğanların Tanrı’nın hizmetine adanması gibi, yeni doğan bebekler de Devrim’e adanıyordu. Bizler İnsanlığa tutkunduk. </p>
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f96"><a class="si-backref" href="#ref_f96">96</a><span class="si-footnote-text">. O ilk yıllarda kötü şöhret yapmış grev kırıcılardan biri de Albert Pocock’tu. Pocock öleceği güne dek ülkedeki tüm kömür madencilerini başarıyla görevlerinin başında tuttu. Pocock’un ardından yerine oğlu Lewis Pocock geçti ve beş nesil boyunca köle denetçiliği yapan bu sıradışı hanedan, kömür madencilerini idare etti. I. Pocock olarak bilinen Albert Pocock şöyle tarif ediliyordu: “Uzun, zayıf yüzüne kumral ve kırlaşmış kakülleri yarım daire şeklinde düşmüş. Elmacık kemikleri çıkık ve geniş çeneli, yüzü solgun, donuk gri gözler, madeni tınıya sahip bir ses ve hareketleri ağır, uyuşuk.” Pocock mütevazı koşullara sahip bir ailede dünyaya geldi ve barmenlik yaparak hayatını kazanmaya başladı. Daha sonra bir tramvay şirketi için özel dedektiflik yapmaya başladı ve adım adım yükselerek profesyonel bir grev kırıcı oldu. Hanedanın son üyesi V. Pocock, Kızılderili bölgesindeki küçük bir ayaklanma sırasında pompa istasyonunda patlayan bir bombayla havaya uçtu. Bu olay MS 2073’te meydana gelmişti. </span></div>

						<div class="si-footnote html5_aside epub-type_footnote" id="f97"><a class="si-backref" href="#ref_f97">97</a><span class="si-footnote-text">. Savaşçı Gruplar Rus Devrimi’nin Savaşçı Örgütleri’ne öykünerek oluşturuldular ve Demir Ökçe’nin sonu gelmek bilmez gayretlerine karşın, bu gruplar var oldukları üç yüz yıl boyunca direndiler. Yüce bir amaçla eyleme geçmiş ve ölümden korkmayan erkek ve kadınlardan oluşan Savaşçı Gruplar, muazzam bir etkinlik gösterdiler ve yöneticilerin vahşi zulmünü dizginlemeyi başardılar. Grubun tek görevi, Oligarşi’nin gizli ajanlarıyla görünmez bir savaşa girmek değildi. Bizzat Oligarşi’nin ileri gelenleri, Grupların verdiği hükümleri dinlemeye zorlanıyorlardı ve itaatsizlik ettiklerinde çoğu zaman ölümle cezalandırılıyorlardı, ayrıca Oligarşi yöneticilerinin astları, ordu subayları ve işçi kastlarının liderleri de aynı akıbete uğruyordu. Bu örgütlü intikamcıların katı bir adalet anlayışı vardı fakat en dikkat çekici yanları kendine hâkim ve tarafsız yargılama yöntemleriydi. Anlık ya da gıyabi hükümler verilmiyordu. Yakalananlar adil bir biçimde yargılanıyor ve kendilerini savunma fırsatı tanınıyordu. General Lampton vakasında olduğu gibi zorunlu hallerde birçok insan vekaleten ya da gıyaben yargılanıp hüküm giyiyordu. General Lampton da MS 2138’de hüküm giydi. Savaşçı Gruplar, Demir Ökçe’ye hizmet eden paralı askerlerin arasında belki de en kana susamışı ve kötü niyetlisi olan Lampton’a yargılandığını, suçlu bulunduğunu ve ölüm cezasına çarptırıldığını bildirdiler; proletaryaya karşı vahşice muamele etmemesi yönünde kendisini üç kez uyardıktan sonra bu noktaya geldiler. Lampton hüküm giymesinin ardından sayısız tedbire başvurdu ve etrafına bir koruma çemberi ördü. Yıllar geçmiş ve Savaşçı Gruplar vardıkları hükmü infaz etmek için boş yere çabalayıp durmuşlardı. Kadın ve erkek çok sayıda yoldaşın girişimleri başarısız oldu ve Oligarşi tarafından zalimce idam edildiler. General Lampton vakası, çarmıha germe cezasının yasal bir idam yöntemi olarak yeniden doğmasına yol açtı. Nihayet, ölüm cezasına çarptırılmış olan Lampton’ın celladı, karşısına on yedi yaşında, uzun ince bir kız olarak çıktı. Madelin Provence amacına ulaşmak için Lampton’ın konağında iki yıl boyunca kadın terzisi olarak görev yaptı. <em>Provence</em> uzun ve korkunç işkencelerin ardından tek kişilik bir hücrede can verdi; fakat Madelin bugün Serles şehrinde ölümsüz bir bronz heykel olarak Kardeşlik Kahramanlar Anıtı’nda dimdik durmaktadır. Kan dökme konusunda hiçbir kişisel deneyime sahip olmayan bizler, Savaşçı Gruplar’ın kahramanlarını katı bir tavırla yargılamamalıyız. Onlar insanlık için yaşamlarını ortaya koydular ve amaçlarına ulaşmak için hiçbir fedakârlıktan kaçınmadılar. Kana boğulan bir çağdaki kanlı eylemleri kaçınılmaz, insafsız bir zorunluluktu. Savaşçı Gruplar, Demir Ökçe’nin asla başından savuşturamadığı bir bela oldu. Bu daimi ordunun fikir babası Everhard’dı ve bu grupların başarı sağlayıp ve ayakta kaldıkları üç yüzyıl, Everhard’ın grubu örgütleme dehasına ve sonraki nesillerin üzerine inşa etmeleri için attığı sağlam temele tanıklık eder. Everhard’ın önemli ekonomik ve toplumsal katkılarına ve Devrim sırasında genel lider olarak yaptığı çalışmalara karşın, Savaşçı Gruplar bir anlamda onun en büyük başarısı olarak görülmelidir. </span></div>
			  </div>
  </body>
</html>