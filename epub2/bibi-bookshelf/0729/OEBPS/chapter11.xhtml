<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="html5_section">
				<h1 class="chapter-num">11</h1>
				<h1>Büyük serüven</h1>
				<p>Mr. Wickson babamı çağırtmadı. Tesadüfen San Francisco’ya giden feribotta karşılaştılar. Dolayısıyla Wickson babama yaptığı uyarıyı önceden kafasında tasarlamamıştı. Kazara karşılaşmasalardı, hiçbir uyarı da olmayacaktı. Gerçi sonuç farklı olmayacaktı ya. Babam azimli Mayflower<a class="si-noteref epub-type_noteref" href="#f79" id="ref_f79">79</a> soyundan geliyordu ve kaçınılmaz olarak o soyun kanını taşıyordu. </p>
				<p>Eve gelir gelmez, “Ernest haklıydı,” dedi bana. “Ernest olağanüstü bir delikanlı ve seni Rockefeller’ın ya da İngiltere Kralı’nın karısı olarak görmektense onun karısı olarak görmeyi tercih ederim.”</p>
				<p>“Sorun nedir?” diye sordum endişeyle.</p>
				<p>“Oligarşi suratlarımızın üzerine basıp bizi çiğnemek üzere, senin ve benim. Wickson açık açık söyledi bana. Oligarşi’nin bir yöneticisinden beklenmeyecek kadar nazikti. Üniversitedeki görevime geri dönmemi teklif etti. Bakar mısın şu işe? Wickson denen o alçak gaspçı, eyaletin üniversitesinde ders verip veremeyeceğime karar verme gücüne sahip. Bununla da bitmiyor teklifi. Doğa bilimleriyle ilgili kurulması planlanan büyük bir üniversitenin rektörlüğünü teklif etti bana. Oligarşi şu ya da bu şekilde elindeki ihtiyaç fazlasından kurtulmalı yani, anlıyorsun değil mi?” </p>
				<p>Bana, “Kızınızın o sosyalist âşığına ne söylediğimi hatırlıyor musunuz?” diye sordu. ‘Ona, işçi sınıfının suratları üzerinde yürüyeceğimizi söylemiştim. Ve öyle de yapacağız. Size gelince, bir bilimadamı olarak size büyük saygı duyuyorum; fakat şayet işçi sınıfıyla aynı safta duracaksanız, o zaman yüzünüzü koruyun derim ben, işte o kadar.’ Sonra arkasını dönüp yanımdan ayrıldı.”</p>
				<p>Gelişmeleri Ernest’e anlattığımızda, “Bu, planladığımızdan daha erken evleneceğimiz anlamına gelir,” diye yorumda bulundu. </p>
				<p>Ernest’in yürüttüğü mantığa bir anlam verememiştim, fakat yakında öğrenecektim. Sierra Fabrikaları’nın üç aylık dönemsel kâr payının dağıtılması da bu zamanlara denk geldi, gerçi babamın payına düşeni vermemişlerdi. Birkaç gün bekledikten sonra babam sekretere bir yazı yazdı. Akabinde gönderdikleri cevap mektubunda, muhasebe kayıtlarında babama ait herhangi bir hisse bulunmadığı belirtiliyor ve daha net ve ayrıntılı bilgi verilmesi için nazikçe talepte bulunuluyordu.</p>
				<p>Babam, “Kahrolası herifler, göstereceğim ben size net ve ayrıntılı bilgiyi,” diyerek söz konusu pay senedini, bankadaki kiralık kasasından almak üzere evden ayrıldı.</p>
				<p>Geri dönünce de, ceketini çıkarmasına yardım ederken, “Ernest olağanüstü bir delikanlı,” dedi. “Tekrar ediyorum kızım, senin o delikanlı, olağanüstü biri.”</p>
				<p>Babam ne zaman Ernest’i bu şekilde övse, bir felaket beklentisi içine giriyordum artık. </p>
				<p>“Benim suratımın üzerinde yürüdüler bile,” diye açıklamada bulundu babam. “Ortada hisse misse yok. Kiralık kasa boştu. Ernest’le çabucak evlenmeniz gerekecek.”</p>
				<p>Babam deneysel yöntemlerde ısrarcıydı. Fabrika hissesi meselesini mahkemeye taşıdı, fakat Sierra Fabrikası’nın muhasebe kayıtlarını mahkemeye götüremedi. Mahkemeler babamın değil fabrikanın kontrolündeydi. Bu her şeyi açıklıyordu. Babam kanuna adamakıllı mağlup olmuştu; arsız ve yüzsüz bir soygun düzeni yürürlükteydi. </p>
				<p>Geriye bakıp babamın nasıl alt edildiğini hatırladığımda şimdi neredeyse gülünç geliyor. Babam, Wickson’la tesadüfen San Francisco’da sokakta karşılaştı ve Wickson’a kahrolası, alçak bir herif olduğunu söyledi. Bunun üzerine babamı saldırı teşebbüsünde bulunmaktan tutuklayıp bir polis mahkemesinde para cezasına çarptırdılar ve huzuru bozmaktan dolayı göz hapsine aldılar. Yaşananlar o kadar saçmaydı ki babam eve geldiğinde kendi kendine gülmüştü. Fakat yerel gazeteler ne büyük bir sansasyon yaratmışlardı öyle! Sosyalizme sarılan her insana bulaşan şiddet mikrobuyla ilgili ciddi yazılar döşenmişlerdi; babam da, uzun ve huzurlu yaşamıyla, bu şiddet mikrobunun nasıl işbaşında olduğunun parlak bir timsali olarak gösteriliyordu. Ayrıca babamın bilimsel çalışmalardan dolayı zorlanan zihninin zayıfladığı birkaç gazetede birden öne sürülüyor ve eyalet akıl hastanesine yatırılması öneriliyordu. Bu salt lafta kalacak bir şey değil, yaklaşan bir tehlikeydi. Fakat babam bunu anlayacak kadar akıllıydı. Piskopos’un başına gelenlerden ders çıkarabilirdi ve o dersi gayet iyi çıkarmıştı. Kendisine yapılan bütün haksızlıklar karşısında sessiz kaldı ve sanırım düşmanlarını gerçekten de şaşırttı.</p>
				<p>Derken bir de ev meselesi çıktı ortaya, evimiz. Eve haciz gelmiş ve üzerine ipotek konmuştu. Kendi mülkümüzü terk etmek zorunda kaldık. Arazinin bedelini defaten ödemiş ve evi de kendimiz inşa ettirmiştik. Ev de, üzerinde durduğu arsası da asla borçlu ya da ipotekli olmamıştı. Yine de usule ve kanuna uygun olarak hazırlanıp imzalanmış bir ipotek belgesi çıkmıştı ortaya ve yıllar itibarıyla ödenen faizlerin kayıtları tutulmuştu bu evrakta. Babam hiç ses çıkarmadı. Parasından olduğu gibi, şimdi de evinden oluyordu. Başvurup yardım dileyeceği bir yer yoktu. Toplumun mekanizması babamın malına, canına kastedenlerin elindeydi. Babam bir filozof kadar yüce gönüllüydü ve artık öfkelenmiyordu bile.</p>
				<p>“Mahvolmaya mahkûmum,” dedi bana; “fakat bu süreci mümkün olduğunca az hasarla atlatmaya çaba göstermemem için bir neden yok. Bu yaşlı kemiklerim artık kırılgan ve dersimi aldım. Tanrı biliyor ya, son günlerimi bir tımarhanede geçirmeye niyetli değilim.”</p>
				<p>Tımarhane deyince, sayfalardır ihmal ettiğim Piskopos Morehouse aklıma geldi. Fakat önce evliliğimden söz edeyim. Bütün bu gelişmeler yaşanırken evliliğimin önemini yitirip geri plana düştüğünü biliyorum, dolayısıyla çok kısa değineceğim sadece.</p>
				<p>Evimizden çıkarılırken, “Şimdi gerçek birer proleter olacağız,” dedi babam. “Proleterlikle ilgili hakiki bilgilerinden dolayı şu senin delikanlıya çok imreniyordum. Şimdi bizzat kendim görüp öğreneceğim.”</p>
				<p>Babamın serüvenci yanı güçlü olmalıydı. Başımıza gelen felakete bir serüven gibi bakıyordu. Ne öfkeye ne de üzüntüye kapılmıştı. Kin gütmeyecek kadar kalender ve yalın bir insandı. Feragat ettiğimiz maddi refah ve konforu özlemeyecek kadar uzun bir süre zihinsel dünyasında yaşamıştı. Böylece, San Francisco’ya, Market Caddesi’nin güneyindeki kenar mahallede bulunan dört odalı sefil bir eve taşındığımızda, bir çocuğun neşe ve coşkusuyla –ve sıradışı bir entelektüelin açık görüşlülüğü ve zihinsel kavrayışıyla– bir serüvene atılmıştı babam. Kafasında asla sabit fikirler yoktu. Sahte, göstermelik bir değer anlayışına sahip değildi. Alışılagelmiş basmakalıp değerler ona hiçbir anlam ifade etmiyordu. Kabul ettiği tek değer matematiksel ya da bilimsel gerçeklerdi. Babam harika bir adamdı. Sadece büyük adamlara özgü bir akla ve ruha sahipti. Bazı yönleriyle Ernest’ten bile üstündü ve ben Ernest’ten daha büyük bir insan tanımamıştım. </p>
				<p>Değişen yaşam tarzımız bana bir rahatlık ve avuntu bile sağlamıştı. Dişlerini göstermeye başlayan Oligarşi’ nin nefret ve düşmanlığına maruz kalmaya başladığımızdan beri giderek artan bir biçimde hissettiğimiz örgütlü dışlamadan uzaktım hiç olmazsa. Ve bu değişiklik benim için de bir serüvendi ve bu serüvenlerin en büyüğü olan bir aşk serüveniydi. Yaşamımızdaki değişiklikler evliliğimi çabuklaştırmıştı ve San Francisco’nun kenar mahallesinde, Pell Caddesi’ndeki dört odalı eve Ernest’in karısı olarak geldim.</p>
				<p>Her şey bir yana Ernest’i mutlu ediyordum. Onun fırtınalı yaşamına huzursuzluk veren biri olarak değil, huzur ve rahat katan biri olarak girmiştim. Ona soluk aldırıyordum. Bu, ona karşı duyduğum aşkın mükâfatıydı. Bu başarısız olmadığımın şaşmaz bir göstergesiydi. Onun o zavallı, yorgun gözlerinde kayıtsız bir tebessüm ya da bir mutluluk pırıltısı görmekten daha büyük bir keyif olabilir miydi benim için?</p>
				<p>O güzelim, yorgun gözleri. Ernest çok az insanın çalıştığı kadar çalışmıştı ve tüm yaşamı boyunca başkaları için çalışmıştı. Onun insanlığının ölçüsü buydu. O bir hümanist ve âşıktı. Ve mücadele ruhunun insan şekline girmiş haliyle ve bir gladyatör gibi heybetli vücudu ve kartal ruhuyla Ernest, bir şair kadar nazik ve sevecendi bana karşı. O bir şairdi. Kahramanca mücadele veren bir ozandı ve tüm yaşamı boyunca insanlığın şarkısını söylemişti. Bunu salt insan sevgisiyle yapmış ve insanlık uğruna yaşamını feda edip çarmıha gerilmişti. </p>
				<p>Ernest tüm bunları gelecekte bir mükâfat elde etme beklentisiyle yapmamıştı. Onun anlayışında öte dünya, ahret diye bir kavram yoktu. Ölümsüzlükle alev alev yanan biri olarak kendi ölümsüzlüğünü yadsıyordu, onun içine düştüğü paradoks böyle bir şeydi. O denli sıcakkanlı biri olarak, o katı ve soğuk felsefenin, materyalist monizmin<a class="si-noteref epub-type_noteref" href="#f80" id="ref_f80">80</a> etkisi altındaydı. Onun ölümsüzlüğünü, ruhunun kanatlarıyla ölçtüğümü ve bu kanatların gerçek boyutunu idrak edebilmek için ebediyete kadar yaşamam gerektiğini söyleyerek onun felsefesini yalanlardım. Ernest de bunun üzerine gülüp beni kucaklayarak, benim tatlı metafizikçim diye sevgiyle takılırdı bana ve yorgunluk gözlerinden akıp gider, ölümsüzlüğünü tek başına ilan etmeye yetecek kadar mutlu ve pırıltılı bir aşk ışığı dolardı gözlerine. </p>
				<p>Bir de dualist<a class="si-noteref epub-type_noteref" href="#f81" id="ref_f81">81</a> diye takılırdı bana ve Kant’ın Tanrı’ya tapınmak adına, katıksız bir akılcılıkla, aklı nasıl hükümsüz kıldığını açıklardı. Ve karşılaştırma yaparak beni de benzer bir davranış sergilemekle suçlardı. Ben de suçumu kabullenip, bu davranışımın son derece akılcı olduğunu savunduğumda beni sımsıkı sarıp göğsüne bastırarak ancak Tanrı âşığı bir insanın gülebileceği kadar içtenlikle gülerdi. Bilimin o soğuk, deneme yanılma yoluyla hareket eden parmaklarıyla bizzat yaşamın, yaradılışın doğasında gizli ve ifade edilmesi güç cevheri yakalayıp, tahlil edip, sınıflandırabileceğini ne kadar kabullenmiyorsam, Ernest’in kendine özgülüğünü ve dehasını, kalıtım ve çevreyle açıklamayı da o kadar kabullenmemeyi âdet edinmiştim. </p>
				<p>Uzayın, Tanrı’nın görüntüsü, yansıması olduğuna inanıyordum ve ruh da Tanrı’nın özündeki yapının bir yansımasıydı. Ve Ernest ne zaman bana tatlı metafizikçim diye hitap etse ben de ona ölümsüz materyalist diye karşılık verirdim. Birbirimize âşıktık ve mutluyduk. Çıkar gözetmeden üstlendiği muazzam iş yükü ve sorumluluktan ötürü, mağrur davranmaktan ve ne kadar muhteşem bir insan olduğunun bilincine varmaktan onu alıkoyan olağanüstü alçakgönüllülüğünden ötürü, Ernest’in materyalist yaklaşımını bağışlıyordum. Fakat gururlu biriydi o. Nasıl hem bir kartal olup da, aynı zamanda gurur sahibi olmazdı ki. Ernest’in bakış açısına göre, ölümlü bir yaşam zerreciğinin, Tanrısal hissetmesi, bir tanrının tanrı gibi hissetmesinden daha iyiydi; dolayısıyla onun ölümsüzlük olarak addedip yücelttiği buydu. Bazı dizelerini aktarmaktan hoşlandığı bir şiir vardı. Asla şiirin tümünü görmüş değildi ve şiirin kaynağını öğrenmek için boş yere çabaladı durdu. Salt Ernest bu şiiri sevdiği için değil, fakat içindeki ruhla, onun bu ruhu kavrayışı arasındaki paradoksun somut bir örneği olduğundan, burada şiirin bir kısmını alıntılamak istiyorum. Zira bir insan coşku, heyecan ve hararetle bu şiiri okuyup da, aynı zamanda da nasıl geçici bir güç, bir fani olabilir ki? İşte o şiir:</p>
				
				<blockquote>
				<p>Neşe üzerine neşe, fayda üzerine fayda</p>
				<p>Benim doğuştan gelen hakkım,</p>
				<p>Ve sonsuz günlerimin övüncüyle haykırdım</p>
				<p>Dünyanın yankı yapan kıyısına.</p>
				<p>İnsanın tadabileceği tüm ölümlerin ıstırabını tatsam da</p>
				<p>Zamanın bitip tükendiği yere kadar,</p>
				<p>Mutluluk kadehimi döküp boşalttım son damlasına kadar,</p>
				<p>Her çağda ve her diyarda...</p>
				<p>Övüncün gelip geçiciliği, Zaferin keskin tadı</p>
				<p>Kadın olmanın tatlı yanı!</p>
				<p>Diz çöker içerim kadehteki tortuyu</p>
				<p>Ne keyiflidir çekmek o son yudumu;</p>
				<p>Yaşama içerim, içerim Ölüme</p>
				<p>Şarkı söyler gibi şapırdatırım dudaklarımı </p>
				<p>Zira ben ölüp gidince, bir başka ‘Ben’ kadehi teslim edecek başka birine.</p>
				
				<p class="margin">Cennet’in bahçesinden sürdüğün adam</p>
				<p>Bendim ey Tanrım, bendim,</p>
				<p>Yeryüzü ve hava, </p>
				<p>denizlerden göğe kadar yarılıp parçalandığında</p>
				<p>Bekle beni geri döneceğim;</p>
				<p>Çünkü o benim dünyam, benim muhteşem dünyam,</p>
				<p>Yeni doğmuş bebeğin dermansız ağlamasından,</p>
				<p>Kadının sancılarının azabına,</p>
				<p>En derin acılarımın dünyası.</p>
				
				<p class="margin">Doğmamış bir ırkın nabız atışlarıyla hıncahınç dolu,</p>
				<p>Dünyanın ihtirasıyla paralanmış,</p>
				<p>Kabarıp taşan vahşi, genç kanım</p>
				<p>Kıyamet ateşini söndürmüş.</p>
				<p>Ben bir İnsanım, İnsanım, İnsan</p>
				<p>Sızlayan etimden</p>
				<p>Toprağın altında toz olan kemiklerime kadar</p>
				<p>Ana rahminin barındırdığı karanlıktan</p>
				<p>Çıplak ruhumun pırıltısına kadar</p>
				<p>Tüm dünya benim irademe boyun eğecek</p>
				<p>Ve lanetlenmiş bir cennetin, dinmemiş susuzluğu</p>
				<p>Doyuma ulaşmak için, dünyayı yerle bir edecek</p>
				<p>Yüce Tanrı, yaşamın kadehinden o son damlayı da içtiğimde</p>
				<p>Gökkuşağının tüm renkleri parladığında, </p>
				<p>Sonsuz gecenin bahtsız, acı yüzü</p>
				<p>Artık rüyama bile girmeyecek.</p>
				
				<p class="margin">Cennetin bahçesinden sürdüğün adam</p>
				<p>Bendim ey Tanrım, bendim,</p>
				<p>Yeryüzü ve hava, </p>
				<p>denizlerden göğe kadar yarılıp parçalandığında</p>
				<p>Bekle beni geri döneceğim;</p>
				<p>Çünkü o benim dünyam, benim muhteşem dünyam</p>
				<p>Benim kıymetli hazzımın dünyası,</p>
				<p>Kutup akıntısının en ışıltılı parlaklığından</p>
				<p>Aşk tohumumun yeşerdiği gecenin ana rahmindeki alacakaranlığa.</p>
				</blockquote>

				<p class="margin">Ernest her zaman haddinden fazla çalıştı. Olağanüstü bünyesi onu ayakta tutuyordu; fakat o bünye bile gözlerindeki yorgunluğu gizleyemiyordu. O güzelim, yorgun gözleri! Geceleri asla dört buçuk saatten fazla uyumuyordu; yine de yapmak istediği bütün işler için vakit bulamıyordu. Propagandacılık faaliyetlerini asla durdurmuyor ve işçi örgütlerinde verdiği konferansları hep günler öncesinden planlıyordu. Sonra seçim kampanyasını başlattı. Sadece kampanya için tek başına sürüyle işi halletti. Sosyalist yayınevlerinin kapatılmasıyla birlikte kitaplarından aldığı cüzi telif ücretleri de kesildi ve hayatını kazanmak için kendini daha da zorladı; çünkü diğer tüm uğraşılarının yanı sıra, geçinmek için çalışmak zorundaydı. Bilimsel ve felsefi dergiler için çok miktarda çeviri yapıyordu; eve gece geç saatlerde dönüp seçim kampanyasının gerginliğinden yorgun ve bitap düşmüş halde çevirilere gömülerek sabah saatlerine kadar çalışıyordu. Bunlar da yetmezmiş gibi bir de üniversitedeki ders ve araştırmalar vardı. Öleceği güne kadar araştırmalarına devam etti ve olağanüstü bir gayretle çalıştı. </p>
				<p>Buna karşın beni sevmeye ve mutlu etmeye de vakit ayırabiliyordu. Ancak bunu yapabilmesi, hayatımı tamamen onun hayatıyla bütünleştirerek mümkündü. Stenografi ve daktilo kullanmayı öğrendim ve Ernest’in sekreteri oldum. İş yükünü yarı yarıya azalttığımı iddia ediyordu; böylece Ernest’in çalışmalarını anlamak için kendimi eğittim. İlgi alanlarımız ortak oldu ve birlikte çalışıp birlikte eğlendik.</p>
				<p>Sonra bir de çalışma saatlerimizden çaldığımız tatlı anlarımız vardı, tek bir sözcük, bir okşama ya da sevgi ışığıyla dolu bir bakış; işten kaçamak yaparak geçirdiğimiz bu anlar daha da tatlı ve değerliydi bizim için. Çünkü biz havanın daha keskin ve pırıltılı olduğu, insan için emek verilen ve alçaklık, çıkarcılık ve bencilliğin asla erişemediği yükseklerde yaşıyorduk. Biz aşka âşıktık ve bizim aşkımıza asla leke ve ayıp bulaşmadı. Tüm bunlardan geriye kalan şu: Başarısızlığa uğramadım. Başkaları için canla başla çalışan sevgilime, gözleri yorgun, ölümlü sevgilime huzur ve rahatlık verdim. </p>
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f79"><a class="si-backref" href="#ref_f79">79</a><span class="si-footnote-text">. Yeni Dünya’nın keşfedilmesinin ardından Amerika’ya kolonileri taşıyan ilk gemilerden biri. Bu ilk koloni halkının soyundan gelenler, bir süre soyluluklarıyla fazlaca övündüler; fakat zamanla o kan o kadar yayıldı ki, neredeyse tüm Amerikalıların damarlarında akmaya başladı.</span></div>

						<div class="si-footnote html5_aside epub-type_footnote" id="f80"><a class="si-backref" href="#ref_f80">80</a><span class="si-footnote-text">. Her şeyin bir tek zorunluluk, ilke, madde ve enerjiden oluştuğunu savunan materyalist felsefi yaklaşım (Ç.N.)</span></div>

						<div class="si-footnote html5_aside epub-type_footnote" id="f81"><a class="si-backref" href="#ref_f81">81</a><span class="si-footnote-text">. Dualizm başta felsefe ve teoloji olmak üzere, doktrinlerin kökeninde, iyi ve kötü, ruh ve beden ya da ruh ve madde, bu dünya ve öte dünya, dişil ve erkek gibi çoğunlukla zıt iki temel maddenin var olduğuna inanan felsefi yaklaşım. Çin düşüncesinde <em>Ying-Yang</em>, İran düşüncesinde <em>Ahura Mazda</em> olarak karşımıza çıkar (Ç.N.)</span></div>
			  </div>
  </body>
</html>