<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter20">
<div class="html5_section">
				<h1 class="chapter-num">20</h1>
				<h1>Oligarşi’nin kayıp üyesi</h1>
				<p>Eski yaşamımı hatırlarken, yeni yaşamımın hikâyesinde de bazı olayları atladım. Hapisten topluca firarlar da ancak 1915 yılının ortalarında gerçekleşti. Karmaşık olduğu kadar da pürüzsüz bir biçimde üstesinden gelinen firarlar, övgüye değer bir başarı olarak yaptığımız işlerde bizi teşvik edip yüreklendirdi. Küba’dan California’ya, çok sayıda cezaevinden, askerî hapishaneden ve kaleden, lider kadromuzdan üç yüzün üzerinde yoldaşın yanı sıra elli iki Kongre üyemizden de elli birini bir gecede kurtarmıştık. Tek bir başarısızlık bile yaşanmamıştı. Yoldaşlarımız kaçmakla kalmamış, her biri sığınaklara da planlandığı gibi varmıştı. Ulaşamadığımız tek Kongre üyesi yoldaşımız Arthur Simpson, zalimce işkencelerin ardından Cabanas’ta can vermişti zaten.</p>
				<p>Bunu izleyen on sekiz ay, belki de hayatımın Ernest’ le birlikte geçen en mutlu dönemiydi. Bu süre zarfında asla birbirimizden ayrılmadık. Daha sonra, dışarıdaki dünyaya geri dönünce sık sık ayrı düştük. O gece Ernest’ in gelişini, yarının ayaklanmasının alevinden daha büyük bir sabırsızlıkla beklemiştim. Onu çok uzun bir zamandan beri görmemiştim ve planlarımızdaki olası bir pürüz ya da yanlışlığın onu, o adadaki hapishanede tutabileceği düşüncesi beni neredeyse çıldırtıyordu. Saatler, yüzyıllar gibi geçmek bilmiyordu. Tek başımaydım. Biedenbach ve sığınakta yaşayan üç genç adam dışarıda, dağlardaydılar ve tepeden tırnağa silahlı vaziyette, her şeye hazırlıklı bekliyorlardı. O gece ülkenin dört bir yanındaki sığınaklarda sanırım tek bir yoldaş bile yoktu. </p>
				<p>Tan yeri henüz yeni yeni ağarmaya başladığı sırada, yukarıdan gelen işareti duydum ve yanıt verdim. Aşağıya ilk inen Biedenbach’ı neredeyse kucaklıyordum; fakat hemen ardından Ernest’in kollarında buldum kendimi. Geçirdiğim dönüşüm o denli eksiksiz ve mükemmeldi ki, o anda ancak gayret göstererek eski Avis Everhard gibi davranabileceğimi, eskisi gibi gülüp, eski ses tonuyla, eskisi gibi konuşabileceğimi fark ettim. Eski kimliğimi ancak büyük bir güç sarf ederek koruyabiliyordum; yarattığım bu yeni kişilik öylesine doğallaşmış ve kaçınılmaz olmuştu ki, bir an için olsun onu unutup eski kişiliğime dönmekte zorlanmıştım. </p>
				<p>Küçük sığınağın içine girdiğimize Ernest’in yüzünü ışıkta gördüm. Hapishanede yatmış olmanın verdiği solgunluk dışında değişmemişti, en azından fazla bir değişiklik yoktu. Her halükârda benim sevgili kocam ve kahramanımdı o. Yine de yüzünde çilekeş çizgiler belirmişti sanki. Fakat Ernest bu çizgileri iyi taşıyordu, zira yüz hatlarını her zaman belirginleştiren fırtınalı yaşamına belli bir asalet ve incelik katıyordu bunlar. Belki eski günlere kıyasla biraz daha ciddi olabilirdi, ama gözlerinde gülüşünün pırıltısını görmek mümkündü hâlâ. On kilo vermişti, ama sağlığı ve fiziği mükemmeldi. Hapiste kaldığı süre boyunca idman yapmıştı ve kasları demir gibiydi. Aslına bakılırsa, hapse girdiği döneme kıyasla daha iyi durumdaydı. Saatler sonra başını yastığa koyabildi ve uyuması için onu yatıştırdım. Fakat benim gözüme uyku girmiyordu. Çok mutluydum ve hapishaneden kaçıp at sırtında yolculuk yapmanın verdiği yorgunluk da benim üzerimde değildi. </p>
				<p>Ernest uyurken, elbisemi değiştirdim, saçımı farklı şekilde taradım ve yeni benliğime büründüm. Sonra, Biedenbach ve diğer yoldaşlar uyanınca onların da yardımıyla küçük bir oyun tezgâhladım. Her şey hazırdı ve mutfağa ve yemek odasına açılan odada durduğumuz sırada, Ernest kapıyı açıp içeri girdi. O anda Biedenbach bana Mary diye hitap etti ve ben de dönüp ona cevap verdim. Sonra bir anlığına, sanki herhangi bir genç yoldaşın, Devrim’in bu tanınmış kahramanını ilk defa gördüğünü belli eden meraklı bakışıyla Ernest’e şöyle bir göz attım. Ernest de beni süzdü ve tetkik eden bakışları sabırsızca odayı dolaştı. Hemen ardından Mary Holmes diye tanıtıldım Ernest’e. </p>
				<p>Aldatmacayı tamamlamak için masaya fazladan bir tabak daha konmuştu ve yemeğe oturduğumuzda, sandalyelerden biri boş kaldı. Ernest’in giderek artan tedirginliğini ve sabırsızlığını fark ettikçe sevinçten ağlayabilirdim. En sonunda daha fazla dayanamadı.</p>
				<p>“Karım nerede?” diye sordu.</p>
				<p>“Hâlâ uyuyor,” diye cevap verdim.</p>
				<p>Kritik an gelmişti. Fakat sesim tuhaf bir sesti ve Ernest bu seste kulağa tanıdık gelen bir tını duymuyordu. Yemek devam etti. Bir sürü şey konuştum ve bir kahramana taparcasına hayranlık duyan bir insanın şevk ve coşkusuyla konuştum; hiç kuşkusuz Ernest benim kahramanımdı. Coşkum ve hayranlığım doruk noktasına ulaşmıştı ve Ernest maksadımı daha kestiremeden, boynuna sarıldım ve dudaklarından öptüm. Beni kendinden uzaklaştırarak, kızgın ve şaşkın bir ifadeyle etrafına bakındı. Masadaki dört adam Ernest’in şaşkınlığına kahkahalarla güldüler ve açıklamada bulundular. Ernest ilk başta kuşkuya düştü. Beni dikkatle inceledi ve tam ikna olamadığından, inanmayarak başını salladı. Ancak karşısına yeniden Avis Everhard olarak çıkıp kulağına sadece ikimizin bildiği sırları fısıldayınca beni gerçek karısı olarak kabul etti. </p>
				<p>O gün daha sonra, büyük bir mahcubiyet duyduğunu belli ederek beni kollarına aldı ve çokeşliliği savunup sahip çıkarcasına, “Sen benim Avis’imsin,” dedi, “ve ayrıca bir başka birisin. Sen iki ayrı kadınsın ve dolayısıyla benim haremimsin. Ne olursa olsun, şimdi güvendeyiz. Şayet Birleşik Devletler bizim için iyice yaşanmaz bir yer olursa dert değil. Türkiye’de vatandaşlık hakkım var.”<a class="si-noteref epub-type_noteref" href="#f114" id="ref_f114">114</a></p>
				<p>Sığınakta çok mutlu bir hayat sürmeye başlamıştım. Uzun saatler boyunca çok çalıştığımız doğruydu; fakat birlikte çalışıyorduk. On sekiz değerli ay boyunca beraberdik, liderler ve yoldaşlar sürekli gelip gittiğinden yalnız kalmıyorduk, entrika ve devrimin yeraltı dünyasından gelen tuhaf sesler, savaştığımız tüm cephe hatlarından, daha da tuhaf çatışma ve savaş hikâyeleri taşıyordu bize. Ayrıca çok eğleniyorduk ve keyif alıyorduk. Yalnızca asık suratlı gizli örgüt üyeleri değildik. Çok çalışıyor, büyük kayıp ve acılar yaşıyor ve saflarımızdaki boşlukları doldurarak yolumuza devam edip yaşam ve ölüm arasındaki tüm o çalışma, eğlenme ve etkileşimle gülüp sevecek zamanı bulabiliyorduk. Aramızda sanatçılar, bilim insanları, müzisyenler ve şairler vardı; toprağın üzerindeki o oyukta, Oligarşi’nin sarayları ve harika şehirlerinden daha üstün ve incelikli bir kültür vardı. Aslında, yoldaşlarımızın birçoğu o sarayların ve harika şehirlerin yapımında çalışmışlardı.<a class="si-noteref epub-type_noteref" href="#f115" id="ref_f115">115</a></p>
				<p>Sığınağa tıkılıp kalmıyorduk ayrıca. Geceleri sık sık idman niyetine atla dağlarda geziniyor ve Wickson’ın atlarına biniyorduk. Atlarının kaç tane devrimciyi sırtında taşıdığını bir bilseydi! Bildiğimiz, ıssız yerlerde piknik bile yaptığımız oluyor, daha gün ışımadan gidip hava karardıktan sonra dönerek, buralarda bütün bir günü geçiriyorduk. Ayrıca Wickson’ın kaymağını ve tereyağını<a class="si-noteref epub-type_noteref" href="#f116" id="ref_f116">116</a> da kullanıyorduk; Ernest de Wickson’ın bıldırcınlarını, tavşanlarını ve zaman zaman da genç erkek geyiklerini vurup avlamaktan geri durmuyordu. </p>
				<p>Sığınağımız hakikaten de güvenliydi. Evvelce, bu sığınağın yerinin sadece bir kez keşfedildiğini söylemiştim ve şimdi söz açılmışken genç Wickson’ın ortadan kaybolmasının esrarını da aydınlığa kavuşturmanın zamanı geldi. O artık hayatta olmadığına göre, ben de konuşmakta özgürüm. Büyük oyuğun dibinde, güneşin birkaç saat boyunca vurduğu kuytu bir köşe vardı ve yukarıdan bakıldığında görünmüyordu. Buraya, ırmak yatağından çok miktarda çakıllı kum taşıyarak, zemini kuru, sıcak ve sevimli bir güneşlenme yeri yapmıştık; bir öğleden sonra burada, elimde Mendenhall’ın<a class="si-noteref epub-type_noteref" href="#f117" id="ref_f117">117</a> bir kitabı yarı uyur vaziyette pinekliyordum.</p>
				<p>O kadar rahat ve güvende hissediyordum ki, şairin ateşli dizeleri bile beni heyecanlandırmıyordu. </p>
				<p>Ayaklarımın dibine düşen bir toprak parçası irkilmeme neden oldu. Ardından yukarıdan gelen koşuşturma sesleri işittim. Sonra birden parçalanıp ufalanan toprak duvardan kayarak inen genç bir adam, ayaklarımın dibinde bitiverdi. Bu, o zamanlar henüz tanımadığım Philip Wickson’dı. Soğukkanlı bir ifadeyle bana baktı ve düşük perdeden bir hayret ıslığı çaldı. </p>
				<p>Şapkası elinde, “Özür dilerim,” dedi. “Burada kimseye rastlamayı ummuyordum.”</p>
				<p>Ben onun kadar serinkanlı değildim. Ümitsiz durumlarda nasıl davranacağım konusunda hâlâ acemiydim. Daha sonraları, uluslararası bir casus olduğumda daha becerikli biri olmuştum sanırım. Hemen ayağa fırlayıp bağırarak tehlike sinyali verdim.</p>
				<p>Meraklı gözlerle bana bakarak, “Bunu neden yaptın?” diye sordu.</p>
				<p>Belli ki yukarıdan kayıp inerken buralarda birilerinin olabileceğinden kuşkulanmamıştı. </p>
				<p>“Ne amaçla yapmış olabilirim sence?” diye karşılık verdim. O günlerde gerçekten de beceriksiz biriydim.</p>
				<p>“Bilmiyorum,” diye cevap verdi başını sallayarak. “Etrafta arkadaşların var herhalde. Her neyse, bana bir açıklama borçlusunuz. Pek hoşuma gitmedi bu manzara. Başkasının arazisine izinsiz girdiniz. Burası benim babamın arazisi ve...”</p>
				<p>Fakat tam o anda, kibarlığını asla bozmayan Biedenbach, arkadan yaklaşıp alçak bir sesle, “Eller yukarı genç bayım,” dedi.</p>
				<p>Genç Wickson önce ellerini havaya kaldırdı ve ardından arkasını dönerek elindeki otomatik tüfeği üzerine doğrultan Biedenbach ile yüz yüze geldi. Wickson istifini bozmadı.</p>
				<p>“Bak sen,” dedi, “bir devrimci yuvası, görüldüğü kadarıyla da büyük bir sorunumuz var. Burada uzun süre duramayacağınızı söyleyebilirim size.”</p>
				<p>“Belki de bu düşünceni gözden geçirmek için sen burada uzun süre duracaksın,” dedi Biedenbach sakin bir sesle. “Bu arada benimle içeri gelmeni istemek zorundayım.”</p>
				<p>“İçeriye mi?” Genç adam gerçekten afallamıştı. “Burada bir yer altı mezarlığınız mı var? O gibi şeylerden bahsedildiğini duymuştum.”</p>
				<p>Biedenbach hayranlık uyandıran aksanıyla, “Gel ve gör,” diye cevap verdi. </p>
				<p>“Fakat bu yasadışı,” diye itiraz geldi Wickson’dan.</p>
				<p>“Evet, sizin yasalarınıza göre öyle,” diye cevap verdi terörist, manalı bir ifadeyle. “Fakat inan ki, bizim yasalarımıza göre bu gayet yasal. İçinde yaşadığın baskı ve zulüm dünyasından farklı bir dünyada bulunduğun gerçeğine kendini alıştırmalısın.”</p>
				<p>“Bu tartışmaya açık bir konu,” diye mırıldandı Wickson. </p>
				<p>“O zaman bizimle kal ve tartış.”</p>
				<p>Genç adam güldü ve kendisini esir alan Biedenbach’ ın peşi sıra eve girdi. Wickson, iç kısımdaki mağara odaya getirildi ve genç yoldaşlardan birini başına nöbetçi diktik. Öte yandan biz de mutfakta durumu tartışıyorduk.</p>
				<p>Biedenbach yaşlı gözlerle Wickson’ın ölmesi gerektiğini savunuyordu ve bu korkunç önerisini kabul etmediğimizde çok rahatladı. Diğer taraftan, bu genç Oligarşi üyesinin ayrılmasına izin vermek de aklımızın ucundan dahi geçmiyordu.</p>
				<p>Ernest, “Ne yapacağımızı söyleyeyim,” dedi. “Onu burada tutup eğiteceğiz.”</p>
				<p>“O halde onu hukuk bilimiyle ilgili aydınlatma ayrıcalığına ben talibim,” dedi Biedenbach yüksek bir sesle.</p>
				<p>Ve böylece güle oynaya bir karara varıldı. Philip Wickson’ı bir tutsak olarak alıkoyacak, ahlak ve toplumbilimi konularında eğitecektik. Fakat bu arada halledilmesi gereken işler vardı. Wickson’ın bıraktığı tüm izler silinmeliydi. Oyuğun ufalanıp dağılan duvarından aşağı inerken bıraktığı izler vardı. Bu iş Biedenbach’a düştü ve bir iple yukardan sarkarak geride hiçbir iz kalmayana dek günün geri kalanı boyunca uğraştı. Vadinin yukarısında, oyuğun ağzındaki tüm izler de aynı şekilde silindi. Sonra, akşam karanlığı çökünce John Carlson gelip Wickson’dan ayakkabılarını istedi. </p>
				<p>Genç adam ayakkabılarını vermek istemiyordu ve bunun için kavga etmeye hazırdı, ama Ernest’in ellerinin nalbant kuvvetini hissedince vazgeçti. Carlson daha sonra ayakkabılar küçük geldiğinden, ayağında su toplamış kabarcıklar çıktığını ve daha da fecisi derisinin yüzüldüğünü, fakat ayakkabılarla büyük işler başardığını söylüyordu. Genç adamın ayak izlerinin sona erdiği oyuğun ağzından geri dönen Carlson, ayakkabıları giyerek sola doğru yürüdü. Tepecikler etrafında, sırtlarda ve vadilerde millerce yürümüş ve sonunda, bir ırmak yatağının akarsuyunda izleri örtmüştü. Carlson burada ayakkabıları çıkarmış ve belli bir mesafe boyunca izleri gizlemeye devam ederek nihayet kendi ayakkabılarını giymişti. Bir hafta sonra Wickson ayakkabılarına kavuştu. </p>
				<p>O gece bütün av köpekleri dışarıdaydı ve sığınakta gözümüze pek uyku girmedi. Ertesi gün, uzun uzun uluyan av köpekleri birbiri ardına vadiden inerek Carlson’ın kendileri için hazırladığı ayak izlerinin soluna daldılar ve dağların yükseklerindeki uzak vadilerde kayboldular. Ve tüm bu süre zarfında adamlarımız ellerinde otomatik tabanca ve tüfekleriyle (Biedenbach’ın imalatı olan yarım düzine suikast bombasından bahsetmiyorum bile) sığınakta beklediler. Kurtarma ekipleri saklanma yerimize inseydiler kim bilir ne kadar şaşırırlardı. </p>
				<p>Bir zamanlar Oligarşi’nin bir üyesi ve daha sonra Devrimde bir yoldaş olan Philip Wickson’ın aslında nasıl kaybolduğunu aktardım. Sonunda görüşünü değiştirerek onu kendi safımıza çekmeyi başarmıştık. Wickson’ın dimağı zinde ve esnekti, doğası gereği de epey ahlaklı biriydi. Birkaç ay sora Wickson’ı babasının atlarından birine bindirerek Sonoma Dağları’nı aşıp Petaluma Irmağı’na getirdik ve onu oradaki küçük bir balıkçı gemisine bindirdik. Kolay aşamalardan geçerek Wickson’ı, Carmel sığınağımıza giden yer altı demiryolunu kullanarak kaçırdık. </p>
				<p>Wickson orada sekiz ay kaldı ve bu sürenin sonunda iki nedenden ötürü aramızdan ayrılmaya isteksizdi. Bunlardan biri, Anna Roylston’a âşık olmasıydı, diğeri de bizden birine dönüşmüş olmasıydı. Nihayet aşk macerasının umutsuz olduğuna kanaat getirince isteklerimizi kabul etti ve babasına geri döndü. Görünürde ölene kadar bir Oligarşi üyesi olarak yaşayan genç Wickson, aslında en değerli ajanlarımızdan biriydi. Demir Ökçe, sık sık bize karşı yürüttüğü plan ve operasyonların başarısızlığa uğraması karşısında afallıyordu, ama kendi üyeleri arasına sızmış bizim ajanlarımızın sayısını bilseydi neler olup bittiğini de anlayacaktı. Genç Wickson, Dava’ya olan bağlılığı konusunda asla tereddüt etmedi. Aslında Wickson’ın ölümüne, görevine bağlılığı zemin hazırlamıştı. 1927 yılında çıkan büyük fırtınada, liderlerimizin bir toplantısına katıldığı sırada zatürreeye yakalandı ve öldü.<a class="si-noteref epub-type_noteref" href="#f118" id="ref_f118">118</a></p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f114"><a class="si-backref" href="#ref_f114">114</a><span class="si-footnote-text">. O dönemde Türkiye’de çokeşlilik hâlâ uygulanıyordu.</span></div>

						<div class="si-footnote html5_aside epub-type_footnote" id="f115"><a class="si-backref" href="#ref_f115">115</a><span class="si-footnote-text">. Avis Everhard boş yere böbürlenmiyordu. Devrimciler arasında sanat ve bilim dünyasının seçkinleri vardı. Birkaç müzisyen, şarkıcı ve Oligarşi mensubu dışında, isimleri günümüze dek ulaşmış olan, o devrin bütün büyük yaratıcıları devrimcilerdi.</span></div>

						<div class="si-footnote html5_aside epub-type_footnote" id="f116"><a class="si-backref" href="#ref_f116">116</a><span class="si-footnote-text">. O dönemde bile kaymak ve tereyağı ham olarak inek sütünden elde ediliyordu. Yiyeceklerin laboratuvarlarda üretilmesine başlanmamıştı.</span></div>

						<div class="si-footnote html5_aside epub-type_footnote" id="f117"><a class="si-backref" href="#ref_f117">117</a><span class="si-footnote-text">. O dönemden günümüze kadar gelen bilgi kaynakları ve belgelerde, <em>Randolph</em> Mendenhall’in şiirlerine devamlı olarak atıfta bulunulur. Mendenhall, yoldaşları tarafından “Alev” diye anılıyordu. Kuşkusuz o büyük bir dehaydı; fakat diğerlerinin yazılarında alıntılanan tuhaf ve akılda kalıcı birtakım dizeleri dışında, günümüze hiçbir eseri ulaşmamıştır. Mendenhall, MS 1928 yılında Demir Ökçe tarafından idam edilmiştir.</span></div>

						<div class="si-footnote html5_aside epub-type_footnote" id="f118"><a class="si-backref" href="#ref_f118">118</a><span class="si-footnote-text">. Bu genç adamın yaşadıkları sıradışı değildi. Oligarşi’ye mensup birçok genç adam, doğru/ahlaklı davranma düşüncesiyle ya da Devrim’in hayal güçlerini ateşlemesiyle eyleme geçerek, ahlaki ya da romantik anlamda yaşamlarını buna adadılar. Aynı şekilde Rus soylularının birçok evladı da, bu ülkede daha önce gerçekleşen sürüncemeli devrimde önemli roller üstlenmişlerdi.</span></div>
			  </div>
  </body>
</html>