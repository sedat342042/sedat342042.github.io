<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter22">
<div class="html5_section">
				<h1 class="chapter-num">22</h1>
				<h1>Chicago Komünü</h1>
				<p>Ajan provokatörler olarak sadece çok seyahat etmekle kalmayıp yaptığımız iş sayesinde proletarya ile, yoldaşlarımızla ve devrimcilerle karşılaşıyorduk. Dolayısıyla aynı anda her iki safta da yer alıp görünürde Demir Ökçe’ye hizmet ederken, tüm gücümüzle, gizlice Dava için çalışıyorduk. Oligarşi’nin gizli servisi içinde bizden çok sayıda insan vardı ve gizli servisler yeniden düzenlenip örgütlenmelerine rağmen, hepimizi ayıklamayı asla başaramadılar.</p>
				<p>Birinci Ayaklanma’yı büyük ölçüde Ernest planlamıştı ve tarih olarak da 1918 yılının bahar aylarının ilk günleri belirlenmişti. 1917 yılının sonbaharında hazırlıklarımızı tamamlamamıştık; daha yapacak çok şey vardı ve Ayaklanma başlatıldığında, kuşkusuz başarısız olmaya mahkûmdu. Hazırladığımız komplo ister istemez çok karmaşıktı ve zamansız bir girişimin planlarımızı mahvetmesi kaçınılmazdı. Demir Ökçe bunu öngörmüş ve kendi planlarını buna göre hazırlamıştı. </p>
				<p>İlk darbeyi Oligarşi’nin sinir sistemine indirmeyi planlamıştık. Oligarşi’nin aklına genel grev gelmişti ve Paralı Askerler’in denetiminde telsiz istasyonları kurarak, telgraf operatörlerinin dönekliklerine karşı önlem almıştı. Biz de bu hamleye karşılık vermiştik. İşaret verildiğinde, ülkenin dört bir yanındaki her bir sığınaktan ve şehirlerden, kasabalardan ve barakalardan çıkan sadık yoldaşlarımız gidip telsiz istasyonlarını havaya uçuracaklardı. Böylece ilk vuruşla Demir Ökçe yere serilecek ve neredeyse parçalanmış halde yerinden kıpırdayamayacaktı. </p>
				<p>Diğer yoldaşlar da eşzamanlı olarak köprüleri, tünelleri havaya uçuracaklar ve demiryolları şebekesini tümüyle tahrip edeceklerdi. Dahası, yoldaşlarımızdan oluşan başka gruplar da, işaret verilince Paralı Asker ve polis subaylarını, ayrıca idari mevkileri işgal eden, olağanüstü yetenekteki tüm Oligarşi yöneticilerini kaçıracaktı. Böylece düşmanın lider kadrosu, kaçınılmaz olarak tüm ülkeye yayılacak olan yerel savaşların sürdüğü alanlardan uzaklaştırılacaktı. </p>
				<p>İşaret verildiğinde eşzamanlı olarak birçok şey meydana gelecekti. Demir Ökçe’nin düşündüğünden çok daha güçlü olan Kanadalı ve Meksikalı yurtseverler bizim taktiklerimizin aynısını uygulayacaklardı. Yanı sıra, başka yoldaşlar da (bunlar kadınlardan oluşuyordu, zira erkekler başka yerlerde üstlendikleri görevlerle meşgul olacaktı) gizli matbaalarımızda basılan bildirileri gerekli yerlere ulaştıracaklardı. Demir Ökçe’nin yüksek mevkilerinde bulunan yoldaşlarımız, çalıştıkları bölümlerde kargaşa ve anarşi yaratmak için derhal harekete geçeceklerdi. Paralı Askerler içerisinde binlerce yoldaşımız vardı. Onların görevi cephanelikleri havaya uçurmak ve tüm savaş makinesinin hassas mekanizmalarını tahrip etmekti. Paralı Askerler’in ve işçi kastlarının şehirlerinde benzer şekilde karmaşa ve tahrip programları uygulanacaktı. </p>
				<p>Kısacası, ani, muazzam ve sersemletici bir darbe vurulacaktı düşmana. Felç olmuş Oligarşi kendine gelemeden, sonu gelecekti. Korkunç günler ve çok sayıda can kaybı yaşanacaktı, fakat hiçbir devrimci bu gibi şeyler için tereddüt etmez. Hazırladığımız planda, örgütlenmemiş uçurum insanlarına da epey bel bağlamıştık. Bu insanları, egemenlerin saraylarına ve şehirlerine salacaktık. Can ve mal kaybını boş verin. Korkunç canavar kükresin, polis ve Paralı Askerler kıyım yapsın. Zaten kükreyecekti bu korkunç canavar. Polis ve Paralı Askerler de katliama girişecekti nasıl olsa. Bu sadece bizim açımızdan tehlike yaratan çeşitli güçlerin zararsızca birbirlerini yok etmesi anlamına gelecekti. Bu arada önümüzdeki engeller büyük ölçüde kalkmış olacağından, biz de kendi işimize bakacak ve toplum mekanizmasının denetimini ele geçirecektik. </p>
				<p>Her ayrıntısı gizlilikle hesaplanması ve hareket günü yaklaştıkça, daha çok yoldaşımızla iletişime geçip aktarılması gereken planımız buydu. Tehlike yaratacak nokta da hazırladığımız komplonun yayılmasıydı. Fakat iş bu noktaya asla varmadı. Demir Ökçe, casus sistemi sayesinde Ayaklanma’nın kokusunu aldı ve bize kanlı derslerinden birini daha vermeye hazırlandı. Bu dersi vermek için Chicago şehri seçilmişti ve çok iyi bir ders verilmişti bize.</p>
				<p>Chicago<a class="si-noteref epub-type_noteref" href="#f123" id="ref_f123">123</a> bu iş için en uygun şehirdi; eski zamanların kanlı şehri Chicago, bu unvanını yeni baştan hak edecekti. Oradaki devrim ruhu güçlüydü. İşçilerin unutup bağışlayamayacağı kadar çok sayıda grev, kapitalizm döneminde şiddetle bastırılmıştı bu şehirde. Chicago’nun işçi kastları bile ayaklanmanın heyecanı ile doluydular. İlk grevler sırasında çok kafalar kırılmıştı. İşçilerin yaşam koşulları değişip iyileşmesine rağmen, egemen sınıfa karşı duydukları kin ve nefret hâlâ canlıydı. Bu ruh Paralı Askerler’e de bulaşmıştı ve özellikle üç birlik <em>toplu halde </em>bizim saflarımızda yer almaya hazırdı. </p>
				<p>Chicago her zaman emek ve sermaye arasındaki çatışmanın merkezi olmuştu. Burası sokak savaşlarının sıradan olaylar haline geldiği, şiddet ve ölümün kol gezdiği bir yerdi. Gerek kapitalist örgütlenmesinin, gerekse de işçi örgütlenmesinin sınıf bilinci yüksekti ve geçmişte öğretmenler, Amerikan İşçi Federasyonu’na üye ırgatlar ve tuğla döşeyicilerine bağlı işçi sendikaları oluşturmuşlardı. Ve Chicago zamansız, yeterince olgunlaşmamış İlk Ayaklanma’nın fırtınalı merkezi olmuştu.</p>
				<p>Belayı kışkırtan Demir Ökçe’ydi. Zekice uygulanmış bir plandı bu. Gözde işçi sendikaları dahil, tüm halk kötü muameleye maruz kaldı. Verilen sözlerden ve sözleşmelerden cayıldı ve en küçük suçlardan tutuklananlara bile en korkunç cezalar uygulandı. Hissizleşmiş uçurum insanlarına işkenceler yapıldı, büyük azaplar çektirildi. Esasen Demir Ökçe bu korkunç canavarı kükretmeye hazırlanıyordu. Ama bunun yanı sıra, Demir Ökçe Chicago’daki tüm ihtiyati önlemlerde anlaşılmaz bir biçimde dikkatsiz davranıyordu. Elinde kalan Paralı Askerler arasındaki disiplin gevşemiş, öte yandan birçok birlik geri çekilerek ülkenin çeşitli yerlerine yollanmıştı. </p>
				<p>Bu programın uygulanması sadece birkaç hafta sürdü. Biz Devrimciler gidişatla ilgili üstü kapalı söylentiler duyuyorduk, fakat neler olduğunu anlamaya yetecek kesin bilgilere sahip değildik. Aslına bakılırsa, bu kendiliğinden oluşan ayaklanma ruhunu özenle dizginlememiz gerektiğini düşünüyorduk ve bunun kasıtlı olarak üretilmiş bir yalan olduğu asla aklımızdan geçmiyordu; bu yalan, Demir Ökçe’nin beyin takımınca o kadar gizli olarak üretilmişti ki kokusunu dahi alamamıştık. Karşı komplo ustaca hazırlanmış ve başarıyla yürütülmüştü.</p>
				<p>Derhal Chicago’ya gitme emri aldığımda New York’ taydım. Bana emri veren adam Oligarşi’nin idarecilerinden biriydi. İsmini bilmiyordum ve yüzünü görmemiştim, ama konuşmasından bunu anlayabiliyordum. Verdiği talimatlar hataya düşmeyeceğim kadar açık ve netti. Söylediklerinin satır aralarını okuduğumda, komplo hazırlığımızın öğrenildiğini ve bir karşı komploya getirileceğimizi açıkça anlamıştım. Patlama için sadece barutu ateşlemek kalıyordu geriye ve ben dahil, Demir Ökçe’nin sayısız ajanı ya arazide ya da Chicago’ya gönderilerek barutun fitilini ateşleyecektik. Oligarşi’nin bu idarecisi karşısında soğukkanlılığımı koruyabildiğim için kendimle gurur duyuyordum, fakat kalbim deli gibi çarpıyordu. Karşımdakinin sözlerini tamamlayıp soğukkanlılıkla talimatlarını vermesine fırsat bırakmadan, neredeyse haykırıp üzerine saldırarak boğazına çökmeme ramak kalmıştı. </p>
				<p>Yanından ayrılınca zamanı hesapladım. Şansım yaver giderse, trene yetişmeden önce yerel liderlerden biriyle temas kurmaya ayıracak sayılı saniyelerim vardı. Takip edilmemeye özen göstererek, aceleyle İlkyardım Hastanesi’ne gittim. Şans benden yanaydı. Hastanenin baş cerrahı, yoldaş Galvin’e ulaştım hemen. Soluk soluğa bilgileri aktarmaya başlamıştım ki beni durdurdu.</p>
				<p>“Zaten biliyorum,” dedi usulca. İrlandalı gözleri parlıyordu bir yandan. “Neden geldiğini biliyordum. Haber bana on beş dakika önce ulaştı ve ben de aktardım. Yoldaşların sakin olması için burada gereken her şey yapılacak. Chicago feda edilmek zorunda. Ama yalnızca Chicago.”</p>
				<p>“Chicago’ya haber ulaştırmaya çalıştınız mı?” diye sordum.</p>
				<p>Hayır anlamında başını salladı. “Telgraf bağlantısı yok. Chicago hatları kesik. Orası cehenneme dönecek.”</p>
				<p>Galvin bir an için duraksadı. Yumruklarını sıktı. Sonra birden patladı:</p>
				<p>“Tanrım! Keşke orada olabilseydim!”</p>
				<p>“Durdurmak için hâlâ bir şans var,” dedim. “Trene bir şey yapmazlarsa ve vaktinde oraya vaktinde yetişebilirsem, ya da gerçeği öğrenen gizli servisteki diğer yoldaşlardan bazıları oraya vaktinde yetişebilirlerse.” </p>
				<p>“Sen bu kez içerde uyuklarken yakalandın,” dedi Galvin.</p>
				<p>Acizce başımı salladım. “Çok gizliydi ama,” diye karşılık verdim. “Bugüne dek sadece beyin takımı bilebilirdi planı. Fakat biz oraya kadar nüfuz etmedik ve bizden bilgi saklanmasına engel olamadık. Keşke Ernest burada olsaydı. Belki de şimdi Chicago’dadır ve her şey yolundadır.” </p>
				<p>Dr. Galvin başını salladı. “Aldığım en son habere göre Boston ya da New Haven’a gönderilmiş Ernest. Düşmanın gizli servisi epey güçlük çıkarmış olmalı ona, ama yine de sığınakta yan gelip yatmaktan daha iyidir.”</p>
				<p>Yanından ayrılırken Galvin elimi kuvvetle sıktı. “Yüreğini sağlam tut. İlk Ayaklanma’yı kaybetsek ne çıkar? İkincisi de olacak, o zaman daha akıllı ve tecrübeli davranacağız. Hoşça kal ve şansın bol olsun. Seni bir daha görüp görmeyeceğimi bilmiyorum. Orası cehenneme dönecek ve orada şansın senden yana olması için hayatımın on yılını verirdim,” diyerek vedalaştı benle. </p>
				<p>Yirminci Yüzyıl<a class="si-noteref epub-type_noteref" href="#f124" id="ref_f124">124</a>, akşam altıda New York’tan ayrıldı, ertesi sabah yedide Chicago’ya varması bekleniyordu. Fakat o gece rötar yaptı. Bir başka trenin arkasındaydık. Benimle birlikte yolculuk yapanlar arasında yoldaş Hartman da vardı. Benim gibi o da Demir Ökçe’nin gizli servisindeydi. Hemen önümüzde giden trenden bana bahseden Hartman’dı. Bizim trenin birebir aynısıymış, ama içinde yolcu yokmuş. Yirminci Yüzyıl’ı havaya uçurma girişiminde bulunurlarsa, hasarı önümüzdeki boş trenin karşılaması düşüncesiyle böyle bir tedbire başvurulmuş. Bu yüzden trende çok az insan vardı, bizim vagonumuzda sadece on üç kişiydik.</p>
				<p>“Trende bazı önemli adamlar olmalı,” dedi Hartman. “Arka tarafta özel bir vagon olduğunu fark ettim.”</p>
				<p>Bakım için tren ilk molasını verdiğinde karanlık iyice çökmüştü. Biraz temiz hava almak ve treni kolaçan edip neler döndüğünü anlamak için inip peronda yürüdüm. Özel vagonun penceresinden içeri baktığımda tanıdığım üç adam gözüme ilişti. Hartman haklıydı. Adamlardan biri General Altendorf’tu; diğer iki adam ise Oligarşi’nin gizli servisinin beyin takımını çekip çeviren Mason ve Vanderbold’du.</p>
				<p>Sakin, mehtaplı bir geceydi, fakat ben huzursuzca yattığı yerde dönüp duruyordum ve uyku tutmuyordu. Sabah beşte yataktan kalkıp giyindim. Giyinme odasındaki hizmetçiye trenin ne kadar rötar yaptığını sordum. İki saat, diye cevap verdi. Melez bir kadındı hizmetçi; bezgin, çökmüş yüzü ve gözlerinin altındaki halkalar dikkatimi çekti. Öte yandan gözleri korkudan kocaman açılmıştı. </p>
				<p>“Sorun nedir?” diye sordum.</p>
				<p>“Bir şey yok Miss; sanırım iyi uyuyamadım,” diye cevap verdi. </p>
				<p>Kadına dikkatle baktım ve parolalarımızdan biriyle onu yokladım. Verdiği yanıtla bizden biri olduğundan emin oldum.</p>
				<p>“Chicago’da korkunç bir şey olacak,” dedi. “Önümüzde yalandan bir tren gidiyor. O ve askerî katarlar gecikmemize yol açtı.”</p>
				<p>“Askerî katarlar mı?” diye sordum.</p>
				<p>Başını salladı. “Demiryolları onlarla dolu. Gece boyunca yanlarından geçtik durduk. Hepsi de Chicago’ya doğru yol alıyor. Hava hattıyla da taşıyorlar askerleri Chicago’ya, bu da meselenin ciddiyetini gösterir.” Özür diler gibi, “Chicago’da bir sevgilim var,” diye ekledi. “O da bizden biri ve Paralı Askerler’in arasında. Onun için endişeleniyorum.” </p>
				<p>Zavallı kız. Sevgilisi, Oligarşi’ye ihanet eden üç birlikten birindeydi.</p>
				<p>Hartman’la birlikte yemekli vagonda kahvaltı yaptık. Bir şeyler yemek için kendimi zorladım. Gökyüzü bulutlanmıştı, tren akıp giden günün kurşuni örtüsü altında, iç karartıcı bir yıldırım gibi hızla ilerliyordu. Bize servis yapan zenci garsonlar bile her an korkunç şeylerin yaşanabileceğinin fakındaydılar. Üzerlerinde ezici bir baskı vardı; neşeli mizaçlarından eser yoktu; özensiz ve dalgın bir halde hizmet ediyorlardı ve mutfağın yanında, vagonun en ucunda, hüzün ve sıkıntı içinde birbirlerine fısıldayarak konuşuyorlardı.</p>
				<p>Hartman çaresizce omuzlarını silkerek, “Ne yapabiliriz ki?” diye sordu yirminci kez. Pencereden dışarıyı işaret ederek, “Gördün mü her şey hazır. Onları şehrin otuz kırk mil dışında, her yolun üzerinde bu şekilde tuttuklarından emin olabilirsin,” dedi.</p>
				<p>Yanımızdaki demiryolu hattında duran askerî katarlardan bahsediyordu. Askerler rayların yanında yakılmış ateşler üzerinde kahvaltılarını hazırlıyordu ve muazzam hızımızı düşürmeden yıldırım hızıyla yanlarından geçerken meraklı bakışlarla bize baktılar. </p>
				<p>Chicago’ya girdiğimizde her şey sakindi. Henüz bir şey olmadığı belliydi. Varoşlarda, sabah gazeteleri trene geldi. Gazetelerde hiçbir şey yazmıyordu, ama satır aralarını okuma becerisine sahip olanlar için çok şey anlatan yazılardan, sıradan okurun anlam çıkaramaması amaçlanmıştı. Demir Ökçe’nin maharetli eli her sütunda kendini belli ediyordu. Oligarşi’nin zırhındaki belli belirsiz deliklerden söz ediliyordu. Elbette kesin bir ifade yoktu ortada. Okurun bu üstü kapalı ifadelerden bir anlam çıkarması amaçlanıyordu. Zekice hazırlanmıştı. 27 Ekim günü çıkan gazeteler birer kurgusal başyapıttı. </p>
				<p>Yerel haberler yoktu gazetelerde. Bu bile başlı başına bir ustalıktı. Chicago bir esrar perdesiyle örtülüyor ve sıradan Chicago’lu okura, Oligarşi’nin yerel haber vermeye cüret etmediği anlatıyordu. Ülkenin dört bir yanındaki başkaldırılara dair kuşkusuz yalan yanlış ipuçları veriliyordu ve üstü örtülü ifadelerle cezai önlemlerin alınacağından kayıtsızca bahsediliyordu. Sayısız telsiz istasyonunun havaya uçurulduğu ve failleri bulanlara yüklü ödül verileceğiyle ilgili haberler vardı. Elbette telsiz istasyonlarının havaya filan uçurulduğu yoktu. Devrimcilerin komplosuyla uyuşan benzer birçok suikast ve saldırının ayrıntıları veriliyordu. Birçok ayrıntıyla ilgili muğlak, yanlış anlamaya sevk edecek ifadeler kullanılsa da, Chicago’lu yoldaşlarda, genel Ayaklanma’nın başlamak üzere olduğu izlenimi uyandırılmak isteniyordu. İşin içyüzünü bilmeyenlerin, ülkenin dört bir yanında ayaklanmaların patlak vermeye başladığı hissine kapılmaması imkânsızdı. </p>
				<p>California’daki Paralı Askerler’in ihanetinin ciddi boyutlara vardığı, bu nedenle yarım düzine birliğin parçalanıp dağıtıldığını ve bu birliğe mensup askerlerin aileleriyle birlikte şehirden sürülerek işçi gettolarına gönderildiği yazıyordu. Oysa California’daki Paralı Askerler aslında yedikleri ekmeğe en sadık askerlerdi! Fakat dünyanın geri kalanıyla irtibatı kopmuş Chicago bunu nereden bilebilirdi ki? Bir de, New York’ta halkın, işçi kastlarının da içinde yer aldığı bir isyan çıkardığını ve askerî birliklerin durumu kontrol altına aldıklarını (bunun bir blöf olarak görülmesi amaçlanmıştı) aktaran lime lime olmuş bir telgraf mesajı vardı. </p>
				<p>Oligarşi’nin idarecileri sabah gazeteleri dışında bir alay farklı yöntem kullanmıştı. Örneğin, gecenin erken saatleri boyunca Oligarşi’nin idarecilerinin telgraf yoluyla ve özellikle devrimcilerin kulağına gitmesi maksadıyla birbirlerine sık sık gizli mesajlar göndermeleri gibi yöntemlerin ancak sonradan farkına varılmıştı. </p>
				<p>Tren merkez gara vardığında okumakta olduğu gazeteyi elinden bırakan Hartman, “Sanırım artık Demir Ökçe’nin bizim hizmetimize ihtiyacı kalmadı,” dedi. “Bizi buraya göndermekle zamanlarını harcadılar. Yaptıkları planlar beklediklerinden daha iyi sonuç verdi. Her an kıyamet kopabilir.”</p>
				<p>Vagonun ışıkları birer birer yanarken Hartman döndü, pencereden dışarı baktı. “Doğru tahmin etmişim,” diye mırıldandı. “Gazeteler trene getirildiğinde, arkadaki o özel vagonu ayırmışlar.”</p>
				<p>Hartman çok karamsar görünüyordu. Onu neşelendirmeye çalıştım, ama beni duymazdan geldi ve istasyondan ayrılırken birden alçak sesle, acele acele konuşmaya başladı. İlk başta neler olduğunu anlamadım. </p>
				<p>“Emin değilim,” dedi Hartman, “ve kimseye de söylemedim. Haftalardır bunun üzerinde çalışıyorum, ama emin olamıyorum. Knowlton’a dikkat et. Ondan şüpheleniyorum. Bazı sığınaklarımızın sırlarını biliyor. Yüzlerce yoldaşımızın hayatı onun ellerinde ve sanırım Knowlton bir hain. Hissiyatım bu yönde. Fakat kısa bir süre önce onda bir değişiklik fark ettim. Bizi çoktan satmış olabilir. Ya da ileride satma tehlikesi var. Bundan neredeyse eminim. Kuşkularımı hiç kimseye açıklamazdım, ama Chicago’dan canlı çıkabileceğimi sanmıyorum. Gözünü Knowlton’dan ayırma. Ona tuzak kur. Neler döndüğünü ortaya çıkar. Daha ötesini bilmiyorum. Bu sadece bir sezgi ve şu âna kadar en ufak bir ipucu elde edemedim.” Adımımızı gardan henüz dışarı atmış, kaldırıma çıkıyorduk ki, Hartman ciddi bir ifadeyle lafını tamamladı. “Gözünü Knowlton’dan ayırma.”</p>
				<p>Ve Hartman haklı çıktı. Daha aradan bir ay geçmeden Knowlton ihanetinin bedelini hayatıyla ödedi. Milwaukee’deki yoldaşlarca idam edildi.</p>
				<p>Sokaklar sessizdi, hem de çok sessiz. Chicago ölü bir şehirdi. Ne bir uğultu ne bir gürültü ne de trafik. Caddelerde taksiye bile rastlanmıyordu. Tramvaylar ve köprülerin üzerindeki demiryolları da çalışmıyordu. Sadece ara sıra, kaldırımlarda rastgele yürüyen tek tük yayaya rastlanıyordu; bu yayalar da yolda aylakça dolaşıp oyalanmıyor, büyük bir telaşla ve kararlı adımlarla yürüyorlardı. Ama bir yandan da sanki binaların üzerlerine yıkılmasını ya da kaldırımın ayaklarının altından kayıp çökmesini beklercesine bir tereddüt vardı hareketlerinde. Etrafta kimsesiz birkaç sokak çocuğu da dolaşıyordu; gözlerinde, harika ve heyecanlı şeylerin olacağı beklentisiyle baskılanmış bir heves ve sabırsızlığın pırıltısı vardı. </p>
				<p>Uzaklardan, güneyden bir yerlerden bir patlama sesi duyuldu. Sonra yeniden sessizlik oldu, ama bu arada sokak çocukları da korkudan yerlerinden sıçradılar ve genç geyikler gibi sese kulak kabarttılar. Tüm binaların kapıları kapalıydı; dükkânların kepenkleri açıktı. Fakat birçok polis ve bekçi göze çarpıyordu ve ara sıra arabalarla devriyeye çıkmış Paralı Askerler hızla geçip gidiyorlardı. </p>
				<p>Hartman’la, gizli servisin yerel idarecilerine görünüp geldiğimizi bildirmenin faydasız olduğu konusunda hemfikirdik. Daha sonra meydana gelecek olaylar göz önüne alındığında, idarecilere görünmememizin affedileceğini biliyorduk. Bazı yoldaşlarla temas kurma umuduyla Güney Bölgesi’ndeki işçi gettosuna doğru yola çıktık. İş işten geçmişti. Biliyorduk. Fakat o dehşetli, sessiz sokaklarda hiçbir şey yapamadan öylece duramazdık. Ernest neredeydi? Merak içerisindeydim. İşçi kastlarının ve Paralı Askerler’in şehirlerinde neler oluyordu? Ya gökdelenlerde?</p>
				<p>Sanki sorularıma cevap verircesine, uzaklardan gelen ve art arda patlama sesleriyle kesintiye uğrayan haykırışlar ve çığlıklar işitildi. </p>
				<p>Hartman, “Gökdelenlerden geliyor bu sesler,” dedi. “Tanrı o üç birliğe acısın!”</p>
				<p>Canlı hayvanların depolama alanlarına doğru giden yoldaki bir kavşakta muazzam bir duman bulutu gördük. Bir sonraki kavşakta, benzer duman bulutları Batı Bölgesi yönünde göğe yükseliyordu. Paralı Askerler’in şehirlerinin üzerinde, havada asılı kalmış bir savaş balonunu fark etmemizle balonun patlaması bir oldu ve alevler içinde bir enkaz olarak yeryüzüne indi. Havada yaşanan bu trajediyle ilgili hiçbir ipucu yoktu. Balondaki insanlar yoldaşlarımız mı yoksa düşmanlarımız mı kestirememiştik. Çok uzaklardan, anlaşılması güç, adeta devasa bir kazanın fokurdaması gibi sesler işittik. Hartman bunların mitralyöz ve otomatik tüfeklerden gelen sesler olduğunu söyledi. </p>
				<p>Sessizlik içinde yürümeye devam ediyorduk. Bulunduğumuz civarda hiçbir şey olmuyordu. Polisler ve arabalarla devriye gezen askerler geçip gidiyorlardı. Bir defasında da yangın felaketi yaşanan bir yerden döndükleri belli olan yarım düzine itfaiye arabası gördük. Arabalardan birindeki bir subay itfaiyecilere seslenerek bir şeyler sordu ve itfaiyecilerden birinin, “Su yok! Ana boruları patlatmışlar!” diye bağırarak cevap verdiğini işittik. </p>
				<p>Hartman bana dönüp, “Su tedarik eden şebeke borularını patlatmışız,” diye heyecanla haykırdı. “Eğer vakitsiz, soyutlanmış ve başarısız bir girişimle tüm bunları becerebiliyorsak, ülkenin dört bir yanında güçlü, uyumlu ve vakitli bir çabayla neleri başaramayız ki?”</p>
				<p>İtfaiyeciye soruyu soran subayın da içinde bulunduğu araba hızla yoluna devam etti. Birden kulakları sağır eden bir gürültü duyuldu. Araba, içinde taşıdığı insanlarla birlikte dumanlar içerisinde havaya fırlayarak, bir ceset ve enkaz yığını halinde yere çakıldı. </p>
				<p>Hartman çok sevinmişti. “Bravo! bravo!” diye art arda fısıldayarak tekrarlıyordu. “Proletarya bugün dersini alıyor, ama ders vermesini de biliyor.”</p>
				<p>Polis olay yerine koşuyordu. Ayrıca bir başka devriye arabası da durmuştu. Bana gelince, afallamış haldeydim. Nasıl olmuştu bu? Nasıl olduğunu bilmiyordum, ama bir yandan da doğrudan oraya bakıyordum. O an o kadar şaşırmıştım ki, polisin bizi durdurduğunu güç bela fark etmiştim. Birden o polisin silahını doğrultup Hartman’ı vurmak üzere olduğu gözüme ilişti. Fakat Hartman sükûnetini koruyordu ve polise uygun parolaları veriyordu. Polisin doğrulttuğu silahı kullanmakta tereddüt ettiğini ve sonra indirdiğini gördüm; tiksinti dolu homurdanmasını işittim. Polisin cinleri tepesine çıkmıştı ve bütün bir gizli servise küfrediyordu. Servisin her zaman ayak altında gezinip engel çıkardığından yakınırken Hartman da gizli servis onuruna yaraşır bir ifadeyle karşısındakine cevap yetiştirerek polisin beceriksizliğinden bahsediyordu.</p>
				<p>Bir an sonra olayın nasıl meydana geldiğini anladım. Enkazın etrafında kalabalık bir grup vardı ve iki adam, yaralı subayı kaldırarak bir başka arabaya taşıyorlardı. Birden hepsi paniğe kapıldı ve dört bir yana dağılarak dehşete kapılmış halde kaçmaya başladılar; yaralı polis, savrulur gibi yere atıldı ve arkada bırakıldı. Yanımda duran küfürcü polis de kaçtı, Hartman ve ben de kaçtık. Neden kaçtığımızı bilmiyorduk, ama sırf o anda yaşanan dehşetin verdiği korkuyla oradan uzaklaştık. </p>
				<p>Ondan sonra hiçbir şey olmadı, fakat her şey açıklığa kavuştu. Kaçışan adamlar süklüm püklüm geri geliyorlardı fakat bir yandan da endişe içinde, sokağın her iki yanında derin bir vadinin duvarları gibi yükselen afili binaların pencerelerini tarıyorlardı gözleriyle. Bomba, bu sayısız pencerelerden birinden atılmıştı ama hangisinden? İkinci bomba atılmamış, sadece bir tanesinin korkusu yetmişti.</p>
				<p>Bunun üzerine biz de şüphe dolu bakışlarla pencerelere baktık. Bunlardan herhangi birinin ardına gizlenmiş olabilirdi ölüm. Her bina olası bir pusu yeriydi. Bu, o modern ormanda, büyük bir şehirde yaşanan bir savaştı. Her sokak bir vadi, her bina bir dağdı. Etrafta vızır vızır dolaşan savaş makinelerine rağmen ilkel adamdan bu yana pek değişmemiştik. </p>
				<p>Köşeyi dönünce kaldırımın üzerinde bir kan gölü içerisinde yatan bir kadın gördük. Hartman eğilip kadını inceledi. Bense midem ağzıma gelmiş halde başımı çevirdim. O gün birçok ölü görecektim, fakat tüm o katliam, kaldırımda terk edilmiş, ayağımın ucunda duran bu sahipsiz ceset kadar etkilemeyecekti beni. “Göğsünden vurulmuş,” dedi Hartman. Koluyla göğsü arasında, bir çocuğu kavrar gibi sıkıca tuttuğu bir deste matbu kâğıt vardı. Ölüm sırasında bile, ölümüne sebep olan bu kâğıtlardan ayrılmaya isteksizdi; zira Hartman desteyi cesedin kolundan çekip aldığında, bunların devrimcilerin resmî bildirilerinin basılı olduğu büyük afişler olduğunu gördük. </p>
				<p>“Bir yoldaş,” dedim.</p>
				<p>Hartman, Demir Ökçe’ye küfretmekle yetindi ve yolumuza devam ettik.</p>
				<p>Sık sık polis ve devriyeler tarafından durduruluyor, fakat parolalarımız sayesinde yola devam ediyorduk. Artık pencerelerden bomba atılmıyordu, son birkaç yaya da sokaklardan kaybolmuş ve civarımızdaki sessizlik daha da derinleşmişti; ama devasa kazan uzaklarda fokur fokur kaynamaya, her yandan patlama sesleri işitilmeye ve duman bulutları uğursuzca gökyüzüne doğru yükselmeye devam ediyordu. </p>
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f123"><a class="si-backref" href="#ref_f123">123</a><span class="si-footnote-text">. Chicago, MS XIX. yüzyılın sanayi cehennemiydi. Önemli bir işçi lideri olan ve bir dönem İngiltere’de bakanlar kurulunda da yer alan John Burns’ün ilginç bir anekdotu günümüze ulaşmıştır. Burns, Birleşik Devletler’e yaptığı bir ziyaret kapsamında Chicago’da bulunduğu bir sırada, bir gazeteci kendisine bu şehirle ilgili ne düşündüğünü sorar. Burns de, “Chicago, cehennemin küçük bir kopyasıdır,” diye cevap verir. Aradan bir zaman geçtikten sonra, Burns İngiltere’ye dönmek için buharlı gemiye binmek üzereyken bir başka gazeteci yanına yaklaşır ve Burns’ün Chicago ile ilgili fikrini değiştirip değiştirmediğini sorar. Burns de, “Evet değiştirdim,” diye cevap verir. “Şimdi cehennemin, Chicago’nun küçük bir kopyası olduğu kanısındayım.” </span></div>

						<div class="si-footnote html5_aside epub-type_footnote" id="f124"><a class="si-backref" href="#ref_f124">124</a><span class="si-footnote-text">. Bu, o dönemde, dünyanın bilinen en hızlı treniydi. Çok ünlü bir trendi.</span></div>
			  </div>
  </body>
</html>