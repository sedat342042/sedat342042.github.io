<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter25">
<div class="html5_section">
				<h1 class="chapter-num">25</h1>
				<h1>Teröristler</h1>
				<p>Ernest’le New York’a dönüşümüzün üzerinden ancak haftalar geçtikten sonra Dava’nın başına gelen felaketin boyutunu tüm ayrıntılarıyla kavramıştık. Acılı ve kanlı bir tablo vardı ortada. Ülkenin dört bir yanına dağılmış birçok yerde, köle ayaklanmaları ve katliamlar meydana gelmişti. Kurban sayısı hızla kabarıyordu. Her yerde sayısız infaz yapılıyordu. </p>
				<p>Dağlar ve ıssız araziler, peşlerine düşülüp acımasızca avlanan kanun kaçakları ve sığınmacılarla doluydu. Bizim sığınaklarımız ise, başlarına ödül konan yoldaşlarımızla doluydu. Casusları vasıtasıyla bilgi edinen Demir Ökçe’ nin askerleri birçok sığınağımıza baskın düzenlemişti. </p>
				<p>Umudunu yitirmiş birçok yoldaşımız terörist taktiklerle karşılık veriyordu. Mücadelenin umdukları gibi gitmemesi onları umutsuzluğa ve çaresizliğe sürüklemişti. Bizimle ilgisi olmayan birçok terör örgütü ortaya çıkmış ve başımıza bir hayli dert açmışlardı.<a class="si-noteref epub-type_noteref" href="#f128" id="ref_f128">128</a> </p>
				<p>Yanlış yola sevk edilmiş bu insanlar, düşüncesizce canlarını feda etmişler ve sık sık planlarımızı altüst edip örgütümüzün gerilemesine neden olmuşlardı. </p>
				<p>Ve Demir Ökçe, tüm bunların arasında sakin, temkinli ve kendinden emin ilerleyip yoldaşları arayıp bulmak için toplum yapısının tüm dokusunu silkeliyor, Paralı Askerler’i, işçi kastlarını ve tüm gizli servislerini tarayıp ayıklıyor, acımasızca, kin gütmeden cezalandırıyor, kendine yapılan bütün misillemelerin zararını sessizce sineye çekiyor ve cephe hattındaki tüm gedikleri, oluşur oluşmaz kapatıyordu. </p>
				<p>Ernest ve diğer liderler de bunları dikkate alarak Devrim güçlerini yeniden örgütlemek için sıkı bir çalışma içerisindeydiler. Üstlenilen görevin ne denli büyük olduğunu anlamak için dikkate alınacak.<a class="si-noteref epub-type_noteref" href="#f129" id="ref_f129">129</a></p>
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f128"><a class="si-backref" href="#ref_f128">128</a><span class="si-footnote-text">. Kısa süren bu umutsuzluk döneminin tarihçesi kanla yazılmıştır. İntikam güdüsü hâkimdi, terörist örgütlerin üyeleri canlarını tehlikeye atmaktan sakınmıyorlardı, gelecekle ilgili umutlarını yitirmişlerdi. İsimlerini, Mormon mitolojisinin intikam meleklerinden alan Danit’ler, Büyük Batı’nın dağlarında ortaya çıktılar Panama’dan Alaska’ya kadar Pasifik Kıyısı boyunca yayıldılar. Valkyrie adlı grup kadınlardan oluşuyordu. Terörist grupların en korkuncu bunlardı. Yakın bir akrabasını Oligarşi’ye kurban vermemiş hiçbir kadın örgüte üye olamıyordu. Ellerine geçirdikleri mahkûmlara işkence yapmaktan suçluydular. Kadınlardan oluşan bir başka örgüt ise Savaş Dulları’ydı. Valkyrie ile ortaklık bağı olan örgüt ise Berserker adını taşıyordu. Bu adamlar canlarının kıymetini bilmiyorlardı; Paralı Askerler’in büyük şehri Bellona’yı, yüz binin üzerindeki nüfusuyla birlikte yok eden de bu gruptu. Bedlamit ve Helldamit adlı gruplar ikiz köle örgütleriydi ve öte yandan Tanrının Gazabı adında, pek büyük bir gelişme kaydedemeyen, kısa ömürlü dinî bir tarikat da ortaya çıkmıştı. Ölümcül ciddiyetlerinin saçmalığını ortaya koymak için diğer bazı grupların adından bahsedilebilir: Kanayan Kalpler, Sabahın Oğulları, Sabah Yıldızları, Flamingolar, Üçlü Üçgenler, Üç Demir Çubuklar, Rubonikler, İntikamcılar, Komançiler ve Erebuslar.</span></div>
		
						<div class="si-footnote html5_aside epub-type_footnote" id="f129"><a class="si-backref" href="#ref_f129">129</a><span class="si-footnote-text">. Everhard Elyazması, cümlenin orta yerinde birden kesilerek burada sona eriyor. Avis, Paralı Askerler’in geldiğini haber almış olmalıydı, zira kaçmadan ya da yakalanmadan önce Elyazması’nı güvenli bir yere saklayacak kadar zaman bulabilmişti. Ne yazık ki Avis hikâyesini tamamlayacak kadar yaşama fırsatı bulamamıştır. Eğer bu fırsatı bulsaydı, kuşkusuz Ernest Everhard’ın idamı üzerinde yedi yüzyıldan bu yana örtülü duran giz perdesini kaldırmış olacaktı. </span></div>
			  </div>
  </body>
</html>