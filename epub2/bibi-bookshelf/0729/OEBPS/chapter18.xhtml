<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter18">
<div class="html5_section">
				<h1 class="chapter-num">18</h1>
				<h1>Sonoma’nın gölgesinde</h1>
				<p>Bu dönemde kendimle ilgili söyleyecek pek fazla bir şey yok. Altı ay boyunca, hiçbir suçla itham edilmememe rağmen bir hapishanede tutuldum. Bir z<em>anlı </em>idim – çok geçmeden tüm devrimcilerin öğreneceği ürkütücü bir kelime. Fakat yeni yeni gelişen gizli servisimiz etkili olmaya başlamıştı. Hapishanedeki ikinci ayımı doldurduğumda, gardiyanlardan biri, örgütle bağlantısı olan bir devrimci olarak tanıttı kendini. Birkaç hafta sonra, buraya yeni atanan hapishane doktoru Joseph Parkhurst, Savaşçı Gruplar’dan birinin üyesi olduğunu söyledi. </p>
				<p>Böylece, bizim örgütümüz, Oligarşi’nin örgütü içerisine bir sızıp örümcek gibi ağlarını her yere örerek yayılıyordu. Ve dolayısıyla ben de dış dünyada neler olup bittiğini öğrenebiliyordum. Dahası, hapse düşmüş liderlerimizin her biri, Demir Ökçe’nin üniforması içinde sahte tavırlarla gerçek kimliğini gizleyen cesur yoldaşlarımızla temas içerisindeydi. Üç bin mil uzakta, Pasifik kıyısında hapis yatmasına rağmen Ernest’le kesintisiz iletişim içerisindeydim ve birbirimize yazdığımız mektuplar, iki hapishane arasında düzenli olarak mekik dokuyordu. </p>
				<p>Gerek dışarıdaki, gerekse de hapisteki liderler kampanyayı tartışma ve yönlendirme kabiliyetine sahiptiler. Birkaç ay içinde bu liderlerden bazılarının hapishaneden kaçışını sağlamak mümkün olacaktı; ama mahkûmiyet eylemlerimizi engellemediğinden, zamansız bir girişimde bulunmaktan kaçınmaya karar verildi. Elli iki Kongre üyesi ve en azından üç yüz liderimiz daha hapishanedeydi. Herkesi eşzamanlı olarak hapishaneden kaçırmaya dayalı bir plan yapılıyordu. Şayet hapistekilerin bir kısmı kaçabilirse, Oligarşi’nin yöneticileri geride kalanların kaçmasını önlemek adına daha ihtiyatlı davranabilirdi. Öte yandan, ülkenin dört bir yanında hapis yatan yoldaşlarımız eşzamanlı olarak kurtarılıp kaçmayı başarırlarsa, proletarya üzerinde bunun muazzam bir psikolojik etkisi olacaktı. Bu, bizim gücümüzü gösterecek ve güven sağlamış olacaktı. </p>
				<p>Böylece yapılan plan doğrultusunda, altı ayın sonunda serbest kalınca ortadan kaybolup Ernest için güvenli bir saklanma yeri ayarlayacaktım. Ortadan kaybolmak başlı başına bir işti. Özgürlüğüme kavuşur kavuşmaz Demir Ökçe’nin casusları, bir av köpeği gibi adım adım beni izlemeye başladılar. Onlara izimi kaybettirmem ve California’ya ulaşmam gerekiyordu. Bunun üstesinden gülünç bir şekilde geldim. </p>
				<p>Rus modeli örnek alınarak uygulanan pasaport sistemi geliştirilmeye başlamıştı. Ülkeyi bir ucundan diğerine kendi kılığımda geçmeye cesaret edemedim. Eğer Ernest’i bir daha görmek istiyorsam izimi tamamen kaybettirmem gerekiyordu, zira hapishaneden kaçtıktan sonra beni izleyerek onu tekrar yakalayabilirlerdi. Bir proleter kılığına girip yolculuk edemezdim. Geriye bir tek Oligarşi’nin bir üyesi kisvesine bürünme seçeneği kalıyordu. Oligarşi’nin önde gelenleri bir avuç adamdan fazla değildi, ama örneğin Mr.Wickson gibi daha alt mevkilerde çok sayıda insan vardı, Oligarşi’nin en tepedeki yöneticilerine bağlı, birkaç milyon dolar değerinde adamlar. Alt kademelerdeki bu idarecilerin karıları ve kızları da kalabalık bir grup oluşturuyordu. Böylece kimliğimi gizleyerek bu kadınlardan biriymiş gibi hareket etmeme karar verildi. Birkaç yıl sonra bunu yapmak mümkün olmayacaktı, zira pasaport sistemi o kadar kusursuz işlemeye başlayacaktı ki ülkedeki hiçbir erkek, kadın ya da çocuk izlenip kaydedilmeden bir adım bile atamayacaktı.</p>
				<p>Zamanı gelince peşimdeki casusları atlatmayı başardım. Bir saat sonra Avis Everhard diye biri yoktu artık. Onun yerine iki hizmetçisi, bir fino köpeği ve fino köpeğinin hizmetçisi<a class="si-noteref epub-type_noteref" href="#f102" id="ref_f102">102</a> eşliğinde bir Pullman’ın<a class="si-noteref epub-type_noteref" href="#f103" id="ref_f103">103</a> salonuna giren ve birkaç dakika sonra batıya doğru yolculuğa çıkan Felice Van Verdighan geçmişti. </p>
				<p>Bana eşlik eden üç hizmetçi de devrimci yoldaşlarımızdı. Bunların ikisi Savaşçı Gruplar’ın üyesiydi ve diğeri, yani Grace Holbrook ise ertesi yıl bu gruplardan birine girdi ve altı ay sonra Demir Ökçe tarafından idam edildi. Fino köpeğimizin hizmetçiliğini üstlenen oydu. Diğer iki kızdan Bertha Stole on iki yıl sonra kayboldu; Anna Roylston<a class="si-noteref epub-type_noteref" href="#f104" id="ref_f104">104</a> ise hâlâ hayatta ve Devrim adına büyük bir rol üstlenmiş vaziyette. </p>
				<p>Hiçbir tehlikeyle karşılaşmadan Birleşik Devletler’i bir uçtan diğerine geçerek California’ya vardık. Tren, Oakland’daki On altıncı Cadde İstasyonu’nda durunca indik ve orada, Felice Van Verdighan, iki hizmetçisi, fino köpeği ve fino köpeğinin hizmetçisiyle sonsuza dek ortadan kayboldu. Güvenilir yoldaşlarımız, hizmetçileri alıp götürdüler. Diğer yoldaşlar da benim sorumluluğumu üstlendiler. Trenden indikten sonra, yarım saat içerisinde San Francisco Körfezi’nin sularında seyreden küçük bir balıkçı teknesindeydim. Rüzgâr esiyordu ve gecenin büyük bir bölümünde teknemiz akıntıyla birlikte amaçsızca sürüklendi gitti. Ernest’in hapis yattığı Alcatraz’ın ışıklarını gördüm ve ona yakın olmanın düşüncesiyle içime huzur doldu. Şafak sökünce, balıkçıların kürek çekişleriyle Marin Adaları’na vardık. Burada bütün gün gizlendik ve ertesi gece yükselen gelgit akıntısının ve yeni esmeye başlayan rüzgârın yardımıyla, hızla ilerleyip San Pablo Körfezi’ni iki saatte geçerek Petaluma Irmağı’na vardık. </p>
				<p>Burada bir diğer yoldaşımız atları hazırlamış bizi bekliyordu ve hiç vakit kaybetmeden yıldızların yaydığı ışıkları izleyerek uzaklaştık. Kuzeye doğru, Sonoma Dağları’nın siluetini oluşturan belli belirsiz karaltıyı görebiliyordum ve atlarımızı bu karaltıya doğru sürdük. Eski Sonoma kasabasını sağımızda bırakıp dağın iki tepesi arasındaki bir vadiden yolumuza devam ettik. Demiryolu orman yoluna, orman yolu patikaya dönüştü ve patika kıvrılarak gitgide küçülüp yüksek yaylalardaki çayırların arasında kayboldu. Doğruca Sonoma Dağları’nın tepelerine sürdük atlarımızı. En güvenilir yol buydu. Geçtiğimizi fark edecek kimseler yoktu burada. </p>
				<p>Dağın kuzey yamacına geldiğimizde şafak sökmüştü, alacakaranlığın içerisinde bodur ağaçların ve fundalıkların arasından ilerleyerek, geçip giden yazın esintileriyle ısınmış koyu renkli kızılçam vadisine girdik. Burası bildiğim, sevdiğim o ezelî diyarlardı; çok geçmeden ben kılavuzluk etmeye başladım. Saklanma yerine gelmiştik. Burayı ben seçmiştim. Dizginleri bırakıp yükseklerdeki bir çayırdan geçtik. Ardından meşelerle kaplı  alçak bir sırtı aşarak daha küçük bir çayıra doğru indik. Tekrar bir tepeyi tırmanarak bu kez kızıl dallarıyla madronos ve daha da koyu kızıllıktaki manzanitas ağaçlarının altından geçtik. Biz tırmandıkça, güneşin ilk ışıkları da üzerimize dalga dalga vuruyordu. Bir bıldırcın sürüsü çalılıkların arasında patırtı yaparak geziniyordu. Büyük bir tavşan, bir geyik kadar hızlı ve sessiz, önümüzden zıplayarak geçip gitti. Sonra bir geyik, boynundan ve omuzlarından sarı-kızıl güneş ışığı yansıyan, kocaman çatal boynuzlu bir erkek geyik, yamacın tepesinden hızla koşarak bizi geride bırakıp uzaklaştı. </p>
				<p>Geyiğin izlerini bir süre takip ederek, dağın yamacından akıp gelen minerallerle bulanıklaşmış bir su birikintisinin etrafındaki heybetli kızılçamlara doğru kıvrılan bir patikada ilerledik. Yolu karış karış biliyordum. Bir zamanlar, yazar bir arkadaşım buradaki otlağın sahibiydi; fakat o da devrimci olmuş, ama başına benimkilerden daha büyük bir felaket gelmiş ve ölüp gitmişti. Kimse nerede ve nasıl öldüğünü bilmiyordu. Saklanacağım yeri hayattayken bir tek o biliyordu. Bu otlağı güzelliği için satın almıştı ve bölgedeki çiftçilerin tepkisini çeken hayli yüksek bir rakam ödemişti buraya. Çiftçilerin, ödediği fiyata kafa yorup üzüntüyle nasıl başlarını sallayarak, uzun uzadıya düşünerek hesaplar yaptıklarını ve sonra kendisine dönüp, “Ama buradan yüzde altı kazanamazsınız,” dediklerini neşeyle anlatırdı. </p>
				<p>Ama arkadaşım artık hayatta değildi ve otlak da çocuklarına miras kalmamıştı. Şimdi buralar, Sonoma Dağları’nın, Spreckels arazisinden tutun da Bennet Vadisi’nin bölündüğü yere kadar uzanan tüm doğu ve kuzey sırtlarının da mülkiyetini elinde tutan Mr. Wickson’a aitti. Wickson burada muazzam bir geyik parkı yaptırmıştı ve binlerce dönümlük verimli yamaçlar, uçsuz bucaksız ağaçsız ormanlık alanlar ve vadiler boyunca geyikler ilkel bir yabanıllık içinde koşup duruyordu. Buradaki toprakların sahipleri kovulmuşlardı. Akıl hastaları için inşa edilen bir devlet binası da, geyiklere yer açmak için yıkılmıştı. </p>
				<p>Üstüne üstlük, Wickson’ın av evi, benim saklanma yerimden çeyrek mil ötedeydi. Bu, bir tehlike yaratmak şöyle dursun, fazladan güvenlik bile sağlıyordu. Küçük Oligarşi yöneticilerinden birinin koruması altında bir sığınağımız vardı. Bu durumdan ötürü, burada olduğumuzdan kimse kuşkulanmazdı. Demir Ökçe’nin casuslarının beni ve bana katıldığında Ernest’i aramayı hayal edecekleri dünyadaki en son yer burası, Wickson’ın geyik parkıydı. </p>
				<p>Atlarımızı su birikintisinin etrafındaki kızılağaçların arasına bağladık. Yoldaşım, boş ve çürümekte olan bir ağaç kovuğunun arkasındaki gizli bir yerden birtakım erzak ve araç gereç çıkardı, yirmi kiloluk bir çuval un, her türden konserve, yemek pişirme gereçleri, battaniyeler, branda bezinden bir tente, kitaplar ve yazı gereçleri, bir koca deste mektup, beş galonluk tenekede gazyağı, pompalı bir gazocağı ve en önemlisi de büyük bir kangal sağlam halat. O kadar çok araç gereç ve erzak vardı ki, bunları sığınağa taşımak için birkaç kez gidip gelmek gerekmişti. </p>
				<p>Fakat sığınak çok yakındı. Halatı alıp yol göstererek ağaçlıklı iki tepe arasındaki birbirine geçmiş asma sarmaşıkları ve çalılarla dolu bir düzlükten geçtim. Düzlük, bir akarsuyun dik kıyısında birden sona eriyordu. Bu, küçük bir akarsuydu. Buradaki su kaynaklarından doğuyor ve en sıcak yaz günlerinde bile kurumuyordu. Akarsuyun her iki yanında, dikkatsiz bir dev tarafından sağa sola saçılmış gibi duran ağaçlıklı tepecikler yükseliyordu. Bu yükseltilerin kaya yatağı yoktu. Zeminlerinden onlarca metre yükseliyorlardı ve Sonoma’nın meşhur şarap toprağı, kırmızı volkanik topraktan oluşuyorlardı. Küçük akarsu, bu tepeciklerin arasından geçerek, derin ve sarp yatağını meydana getirmişti. </p>
				<p>Akarsu yatağına kadar güçlükle ilerleyerek indik ve yatağa ulaşınca, akıntı yönünde yaklaşık otuz metre ilerledik. Ve sonra büyük bir oyuğa geldik. Orada bir oyuğun olabileceğine dair hiçbir işaret yoktu, aslında kelimenin tam manasıyla bir oyuk değildi bu. Sık dallar ve dikenli çalıların arasından sürünerek geçen biri, kendini tam boşluğun kenarında, yeşil bir perdenin içinden dışarı doğru bakarken bulurdu. Yirmi-otuz metre uzunluğunda ve genişliğinde ve bunun yarısı kadar bir derinliğe sahip bir boşluktu bu. Olasılıkla yükseltiler etrafa savrulurken meydana gelmiş bir fayın yol açtığı ve kuşkusuz sıradışı bir erozyonun da yardımıyla, yüzyıllar boyunca akan suyun aşındırmasıyla bir oyuk oluşmuştu. Hiçbir yerde boş toprak parçası görünmüyordu. Her taraf, minik baldırıkara otlarından ve sarı siyah eğrelti otlarından tutun da devasa kızılağaçlara ve ladinlere kadar her türden bitki örtüsü ile kaplıydı. Hatta bu dev ağaçlar oyuğun duvarlarından fırlarcasına dışarı çıkıyorlardı. Bu ağaçlardan bazıları kırk beş dereceye varan açılarda eğilmişti, ama çoğu yumuşak ve neredeyse dikey toprak duvarlardan gökyüzüne doğru uzanıyordu. </p>
				<p>Burası mükemmel bir saklanma yeriydi. Buraya hiç kimse, hatta Glen Ellen köyünün delikanlıları bile gelmezdi. Eğer bu oyuk bir ya da birkaç mil uzunluğunda bir vadi yatağında olsaydı, iyi bilinen bir yer olurdu. Fakat burası bir vadi değildi. Akıntının uzunluğu bir ucundan diğerine beş yüz metreden fazla değildi. Akarsu, oyuğun üç yüz metre üstünde, düz bir çayırın altındaki bir kaynaktan çıkıyordu. Oyuğun yüz metre altında ise, akarsu açık araziye yönelerek, ana ırmakla birleşiyor, engebeli araziden süzülüp otlarla kaplı alana akıyordu. </p>
				<p>Yoldaşım halatın ucunu bir ağaca doladı. Ben de halatın diğer ucu belime bağlı halde aşağı sarktım. Hemen dibe inmiştim. O da kısa bir süre içerisinde tüm erzak ve araç gereci sakladığımız yerden alıp taşıdı. Sonra halatı yukarı çekip sakladı ve ayrılmadan önce yukardan bana seslenerek neşeli bir sesle veda etti.</p>
				<p>Hikâyeyi anlatmaya devam etmeden önce, Devrim’in bu alçakgönüllü şahsiyeti, saflarımızda yer alan sayısız sadık insandan biri olan John Carlson adındaki bu yoldaşım hakkında bir-iki kelime yazmak isterim. Carlson, av kulübesinin yanındaki ahırlarda, Wickson’ın emrinde çalışıyordu. Hatta, Sonoma Dağları’nı da Wickson’ın atları üzerinde geçmiştik. Carlson neredeyse yirmi yıldan beridir sığınağın sorumlusu ve koruyucusuydu. Tüm bu süre zarfında, eminim ki ihanet etmek aklının ucundan dahi geçmemişti. Kendisine duyulan güveni kötüye kullanmayı hayal bile etmemişti. Duygusuz denecek kadar soğukkanlı ve o denli kayıtsız biriydi ki, Devrim’in onun için herhangi bir anlam ifade edip etmediğini merak etmekten alamıyordu insan kendini. Buna karşın, özgürlük tutkusu, sönük ruhunda durmadan hüzünle ışıldıyordu. Carlson’un aklı havada ve hayal gücü geniş biri olmaması bir anlamda iyiydi. Asla kendini kaybedip heyecanlanmıyordu. Emirlere itaat ediyordu ve ne meraklı ne de boşboğaz biriydi. Bir defasında nasıl devrimci olduğunu sordum. </p>
				<p>“Gençken bir askerdim,” diye cevap verdi. “Almanya’daydım. Oradaki bütün genç adamların orduya yazılması gerekir. Dolayısıyla ben de ordudaydım. Benim gibi genç bir asker daha vardı. Babası bir provokatördü ve hükümdara karşı ihanet suçundan hapiste yatıyordu, İmparator hakkında gerçekleri konuşuyordu. Ve genç adam, yani oğlu, benimle insanlar, iş ve kapitalistlerin halkı soyması hakkında sohbet ederdi. Olaylara yeni bir bakış açısıyla bakmamı sağladı ve ben de sosyalist oldum. Konuşmaları çok gerçekçi ve güzeldi ve bana anlattıklarını asla unutmadım. Birleşik Devletler’e geldiğimde sosyalistleri arayıp buldum. Bir bölgenin üyesi oldum, bu S.L.P<a class="si-noteref epub-type_noteref" href="#f105" id="ref_f105">105</a> dönemindeydi. Daha sonra bölünme olunca bölgemdeki S.P.I.ya katıldım; o dönemde San Francisco’daki kiralık bir at ahırında çalışıyordum. Bu depremden önceydi. Yirmi yıl boyunca aidatımı ödedim. Halen üyeyim ve çok gizli olsa da halen aidatımı ödüyorum. Aidatımı her zaman ödeyeceğim ve işbirliği yapan ortak uluslar topluluğu kurulduğunda mutlu olacağım.”</p>
				<p>Tek başıma kalınca, ocakta kahvaltı hazırlamaya ve evimi düzenlemeye koyuldum. Çoğu zaman sabah erken saatte ya da akşamları hava karardıktan sonra, Carlson gizlice sığınağa gelir ve birkaç saat çalışırdı. İlk başta branda bezinden tentenin altında yatıyordum. Sonra, küçük bir çadır kuruldu. Ve daha da sonra, buranın son derece emniyetli bir yer olduğuna kesin kanaat getirince, küçük bir ev inşa edildi. Bu ev, oyuğun kenarından aşağıya doğru tesadüfen bakabilecek gözlerden tamamen saklı bir konumdaydı. O korunaklı noktanın çevresindeki gür bitki örtüsü doğal bir kalkan vazifesi görüyordu. Ayrıca ev dikey duvara yaslanarak inşa edilmişti; duvarın içini kazıp, sert ve sağlam ahşap kirişlerle desteklenmiş, sudan iyice arındırılmış ve havalandırılmış iki küçük oda oluşturduk. İnanın bana konforlu bir yer olmuştu. Sonradan, Alman terörist Biedenbach bizimle burada saklandığında duman çeken bir tertibat yerleştirdi ve böylece kış gecelerinde çıtır çıtır yanan odun ateşinin başında oturabildik. </p>
				<p>Bu noktada, o nazik, yumuşak başlı teröriste dair bir-iki şey söylemeliyim. Devrim sırasında Biedenbach kadar korkunç derecede yanlış anlaşılmış bir yoldaş daha yoktur. Yoldaş Biedenbach Dava’ya ihanet etmedi. Yaygın kanaatin aksine, yoldaşlarca idam da edilmedi. Bu asılsız haber Oligarşi’nin kuklaları tarafından yayılmıştı. Yoldaş Biedenbach dalgın ve unutkan biriydi. Gizli işaretleri hatırlayamayınca, Carmel’deki mağara sığınağımızda, gözcülerimizden biri tarafından vurulmuştu. Çok üzücü bir hataydı bu. Biedenbach’ın Savaşçı Grubu’na ihanet ettiği koca bir yalandır. Dava’ya onun kadar dürüstlük ve sadakatle hizmet eden başka biri olmamıştır.<a class="si-noteref epub-type_noteref" href="#f106" id="ref_f106">106</a></p>
				<p>On dokuz yıldan bu yana, seçtiğim sığınak neredeyse kesintisiz kullanıldı ve tüm bu zaman zarfında, bir istisna dışında, dışarıdan gelen biri tarafından keşfedilmedi; hem de Wickson’ın av evinin çeyrek mil ötesinde ve Glen Ellen köyünden bir mil uzakta olmasına rağmen. Sabah ve akşam trenlerinin istasyona varıp ayrıldıklarını her zaman duyabiliyordum ve saatimi, tuğla fabrikasının düdüğüne göre ayarlıyordum.<a class="si-noteref epub-type_noteref" href="#f107" id="ref_f107">107</a></p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f102"><a class="si-backref" href="#ref_f102">102</a><span class="si-footnote-text">. Bu saçma tablo, toplumdaki egemen zümrenin vicdansızca davranışlarına güzel bir örnek teşkil eder. İnsanlar açlıktan kırılırken, fino köpekleri için ayrıca hizmetçiler tutuluyordu. Avis Everhard açısından bu ciddi boyutlarda sahte tavır takınmayı gerektiriyordu. Yaşam ve Ölüm ve Dava mevzubahisti; dolayısıyla yaratılan bu tablo gerçeği yansıtmalıydı. Bunda başarı sağlandı ve o dönemde çok ses getirdi. </span></div>

						<div class="si-footnote html5_aside epub-type_footnote" id="f103"><a class="si-backref" href="#ref_f103">103</a><span class="si-footnote-text">. Dönemin lüks tren vagonlarına verilen ad, vagonların mucidi, sanayici Pullman’a atfen bu şekilde anılırlar.</span></div>

						<div class="si-footnote html5_aside epub-type_footnote" id="f104"><a class="si-backref" href="#ref_f104">104</a><span class="si-footnote-text">. Bitmek bilmez ve neredeyse akıl almaz boyutta tehlikelere rağmen Anna Roylston doksan bir yaşına kadar yaşadı. Tıpkı Pocock’un Savaşçı Gruplar’a kafa tutması gibi, Anna da Demir Ökçe’nin cellatlarına meydan okumuştu. Anna çok şanslıydı ve hep dört ayağının üzerine düşerek, tehlikelerin ve korkuların arasında başarılı bir hayat sürdü. Anna, Savaşçı Gruplar’da bizzat infaz görevleri üstlendi. Kızıl Bakire diye anılan Anna, Devrim’in en yaratıcı şahsiyetlerinden biri oldu. Anna altmış dokuz yaşında yaşlı bir kadınken “Zalim” Halcliffe’i silahlı fedailerinin arasında vurdu ve burnu bile kanamadan kaçıp kurtuldu. Sonunda, devrimcilerin Ozark Dağı’ndaki gizli bir sığınağında huzur içinde yaşlı bir insan olarak hayata gözlerini yumdu.</span></div>

						<div class="si-footnote html5_aside epub-type_footnote" id="f105"><a class="si-backref" href="#ref_f105">105</a><span class="si-footnote-text">. Sosyalist İşçi Partisi. (Y.N.)</span></div>

						<div class="si-footnote html5_aside epub-type_footnote" id="f106"><a class="si-backref" href="#ref_f106">106</a><span class="si-footnote-text">. O dönemden günümüze ulaşan tüm belgeleri gözden geçirmemize karşın, burada bahsi geçen Biedenbach’a dair en ufak bir ipucu bulamadık. Everhard Elyazması dışında başka hiçbir yerde kendisinden bahsedilmemektedir. </span></div>

						<div class="si-footnote html5_aside epub-type_footnote" id="f107"><a class="si-backref" href="#ref_f107">107</a><span class="si-footnote-text">. Şayet meraklı bir yolcu Glen Ellen’dan güneye doğru dönüp ilerlerse, kendisini yedi asır önceki eski ilçe yolunun tıpatıp aynısı bir bulvarda bulacaktır. Glen Ellen’dan çeyrek mil ötede, ikinci köprüyü geçtikten sonra, sağ tarafa doğru, engebeli arazi boyunca bir yara gibi uzanarak ağaçlıklı bir grup tepeciğe doğru devam eden dar ve derin bir yarık görülecektir. Bu yarık, efsanevi altına hücum günlerinde, ülkesinden kalkıp California’ya gelen Fransız öncüsü Chauvet’nin, özel toprak mülkiyeti döneminde satın aldığı arazi boyunca uzanan eski demiryolu arsasının olduğu yerdedir. Buradaki tepecikler, Avis Everhard’ın bahsettiği ağaçlıklı tepeciklerdir. MS 2368 yılında meydana gelen Büyük Deprem, bu tepeciklerden birinin yamacını koparıp, Everhardların sığındığı oyuğun içine devirmişti. Elyazması bulunduğundan bu yana burada kazılar yapılmıştır ve ev, iki mağara odacığı ve burada uzun yıllar boyu yaşayanlardan geriye kalan çöp ve artıklar gün ışığına çıkarılmıştır. Burada birçok kalıntı bulunmuştur ve bunların aralarında, ilgisiz ve iğreti dursa da, <em>Biedenbach</em>’ın hikâyede bahsi geçen duman çekme tertibatı da vardır. Bu gibi meselelerle ilgilenen öğrenciler, Arnold Bentham’ın yakında yayınlanacak broşürünü okumalıdır. Ağaçlıklı tepeciklerin bir mil kuzeybatısına doğru ilerleyince, Wild Water ve Sonoma ırmaklarının kesiştiği yerdeki Wake Robin Lodge’un bulunduğu yere varılır. Wild Water aslında Graham Creek diye anılıyordu ve bölgeye ait ilk haritalarda da bu şekilde geçiyordu. Fakat hafızalarda Wild Water ismi kalmıştır. Avis Everhard daha sonra, Demir Ökçe’nin bir ajan provokatörü kisvesine büründüğünde kısa bir dönem için Wake Robin Lodge’da yaşamış ve insanların ve olayların arasında, rolünü fütursuzca oynamıştı. Wake Robin Lodge’da resmî oturma izni hâlâ kayıtlarda yer almaktadır ve izin belgesindeki imza, Elyazması’nda bahsi geçen küçük Oligarşi idarecisi Wickson’dan başkasının değildir.</span></div>
			  </div>
  </body>
</html>