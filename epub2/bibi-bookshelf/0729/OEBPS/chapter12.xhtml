<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="html5_section">
				<h1 class="chapter-num">12</h1>
				<h1>Piskopos</h1>
				<p>Piskopos Morehouse’la, evlendikten sonra tesadüfen karşılaştım. Fakat olayları sırasıyla aktarmalıyım. Piskopos, I.P.H. toplantısındaki isyanının ardından nazik ve uysal bir insan olarak kendisine dostça yapılan baskıya boyun eğip tatile çıkmıştı. Fakat Kilise’nin mesajını vazetmek için her zamankinden daha büyük bir kararlılıkla dönmüştü bu tatilden. Piskopos, I.P.H. toplantısından önce yaptığı konuşmaya çok benzer bir vaaz vererek kendisini dinlemek için toplanan cemaati afallatıp şaşkınlığa uğrattı. Yine uzun uzadıya ve ıstırap verici ayrıntılara girerek, Kilise’nin, Tanrı’nın öğretisinden uzaklaştığını ve hırs ve paranın İsa’nın yerini aldığını söylüyordu. </p>
				<p>Ve sonuçta zoraki de olsa, Piskopos akıl hastalarının kaldığı özel bir sanatoryuma yatırıldı. Bu arada gazetelerde de Piskopos’un yaşadığı zihinsel çöküşten ve azizlere yakışır kişiliğinden söz eden hazin haberler çıkıyordu. Piskopos sanatoryumda bir mahkûm gibi tutuluyordu. Art arda birkaç kez onu ziyarete gittim fakat görmeme izin vermediler; akli dengesi yerinde, melek gibi bir insanın, toplumun zalim iradesinin altında ezilmesi beni derinden etkilemişti. Çünkü Piskopos aklı başında, saf ve asil bir insandı. Ernest’in dediği gibi onun tek sorunu biyoloji ve sosyolojiyle ilgili yanlış düşüncelere sahip olması ve bu yüzden meseleleri düzeltmek için doğru yöntemlere başvurmamasıydı. </p>
				<p>Beni esas dehşete düşüren Piskopos’un çaresizliğiydi. Eğer gerçekleri kendi gördüğü gibi yorumlamakta diretirse, akıl hastalarının kapatıldığı koğuşta kalmaya mahkûm olacaktı. Ve elinden hiçbir şey gelmiyordu. Parası, mevkii, kültürü onu kurtarmaya yetmemişti. Görüşleri toplum için tehlikeliydi ve toplum bu gibi vahim görüşlerin muhakeme yeteneği yerinde bir zihnin ürünü olabileceğini kavramıyordu. Ya da en azından bana öyle geliyordu ki toplumun tavrı bu yöndeydi. </p>
				<p>Fakat nazik ve saf bir ruha sahip olmasına karşın Piskopos kurnaz biriydi. Karşı karşıya olduğu tehlikeyi açıkça kavradı. Ağa düştüğünü görüyordu ve bundan kurtulmaya çalıştı. Babamın, Ernest’in ve benim gibi dostlarının kendisine yardım eli uzatmamıza izin verilmemişti ve Piskopos tek başına mücadele etmek zorunda kalmıştı. Sanatoryumdaki zorunlu yalnızlık ortamında Piskopos iyileşip kendini toparladı. Tekrar aklı başında bir adam oldu. Gözlerinin önünde hayaller uçuşmuyordu artık; Efendimizin kuzularını beslemenin toplumun bir görevi olduğu hayalinden arınmıştı beyni.</p>
				<p>Dediğim gibi Piskopos iyileşti, hem de epey iyileşti, gazeteler ve kilise cemaati dönüşünü neşeyle karşıladı. Bir defasında vaaz verdiği kiliseye gittim. Verdiği vaaz, hayaller görmeye başlamadan çok önceleri verdiklerinin aynısıydı. Hayal kırıklığına uğramış, şoke olmuştum. Acaba toplum boyun eğmesi gerektiğini mi sokmuştu kafasına? Bir korkak mıydı yoksa Piskopos? Fikrini değiştirip sözlerini geri alması için gözdağı mı vermişlerdi? Yoksa yaşadığı sıkıntılara katlanamayıp kurulu düzenin ezici gücüne uysalca teslim mi oluyordu? </p>
				<p>Onu o güzel evinde ziyaret ettim. Hüzünlü bir değişim geçirmişti. Zayıflamıştı ve yüzünde daha önce asla görmediğim çizgiler belirmişti. Ziyaretimin ona sıkıntı ve endişe verdiği açıkça görülüyordu. Konuşurken heyecan ve tedirginlikle gömleğinin manşetlerini çekiştirdi durdu; kıpır kıpır, huzursuz gözlerini gözlerimden kaçırarak sürekli bir o yana, bir bu yana bakıyordu. Zihni başka şeylerle meşgul gibiydi sanki ve konuşurken tuhaf biçimlerde duraksıyor, konuyu birden başka yerlere çekiyordu; tutarsızlığı hayret vericiydi. Bu benim o tanıdığım istikrarını, duruşunu bozmayan, peygamber soyundan gelmiş gibi duru gözlere, saf ve ruhu kadar sağlam ve tereddütsüz bakışlara sahip adam olabilir miydi? Acaba onu hırpalamışlar mıydı; korkutup sindirmişlerdi Piskopos’u. Çok hassas bir ruha sahipti. Toplumdaki örgütlü çakal sürüsüne göğüs gerecek kadar güçlü biri değildi. </p>
				<p>Çok üzülmüştüm. Tarif edilemeyecek kadar hem de. Muğlak ifadelerle konuşuyordu ve söyleyebileceklerimden o kadar endişe duyuyordu ki onu sorgulamaya cesaret edemedim. Hastalığından sanki uzak bir geçmişte kalmış bir olay gibi bahsediyordu. Bir o konuya bir bu konuya dalarak, Kilise’den, idari birimdeki değişikliklerden ve yapılan küçük bağışlardan söz ettik; yanından ayrılırken rahatladığı o kadar belliydi ki, kalbim gözyaşı ve üzüntüyle bu denli dolu olmasaydı herhalde kahkahayı koyuverirdim. </p>
				<p>Zavallı küçük kahraman! Keşke bilseydim! Piskopos bir dev gibi savaşıyordu ve ben bunu tahmin etmemiştim. Yalnız, bir başına, milyonlarca meslektaşı içinde bir tek o kendi savaşını veriyordu. Tımarhane korkusuyla, gerçeğe ve haklıya olan bağlılığı arasında kalan Piskopos, gerçeğe ve adil olana kararlılıkla sıkıca sarılmıştı; fakat o kadar yalnızdı ki, bana bile güvenmeye cesaret edemiyordu. Dersini çok iyi almıştı Piskopos, fazlasıyla iyi.</p>
				<p>Fakat yakında bunu öğrenecektim. Bir gün Piskopos kayboldu. Gideceğinden kimseye bahsetmemişti; günler geçmesine rağmen ortaya çıkmıyordu. Geçici bir çılgınlık ânında intihar etmiş olabileceğine kadar varan dedikodular dolaşıyordu ortalıkta. Fakat tüm malvarlığını, malikânesini, Menlo Park’taki kır evini, tablolarını ve koleksiyonlarını ve hatta el üstünde tuttuğu kitaplarını, sattığı haberi duyulunca bu fikir kafalardan silindi. Besbelli ki Piskopos, kaybolmadan önce varını yoğunu bir temiz, gizlice elden çıkarmıştı.</p>
				<p>Bunlar bizim hayatımızdaki badirelerle boğuştuğumuz sırada olup bitmişti; ancak yeni evimize iyice yerleştikten sonra Piskopos’un ne âlemde olduğunu merak edip kafa yormaya fırsat bulmuştuk. Ve sonra her şey birdenbire aydınlığa kavuştu. Bir akşam erken saatlerde, henüz hava yeni kararmaya başladığı sırada, Ernest’e yemek hazırlamak üzere sokağın karşısındaki kasaba pirzola almaya gittim. Yeni girdiğimiz bu çevrede günün son yemeğine “akşam yemeği” diyorduk. </p>
				<p>Tam kasaptan döndüğüm sırada, köşedeki bakkaldan bir adam çıktı. Tuhaf bir aşinalık hissiyle dönüp tekrar baktım. Fakat adam arkasını dönmüş hızlı adımlarla uzaklaşıyordu. Omuzları, duruşu ve ceket yakasıyla geniş kenarlı fötr şapkası arasında kalan kır saçları hayal meyal birtakım anıları canlandırıyordu. Sokağın karşısına geçmek yerine, aceleyle adamın peşine takıldım. Zihnimde kendiliğinden oluşan düşüncelere kafa yormamaya çalışarak adımlarımı hızlandırdım. Hayır, bu mümkün olamazdı. O rengi atmış, paçaları yerlere sürünen, kıçı yıpranmış iş tulumu içindeki adam o olmazdı. </p>
				<p>Durdum, kendi kendime güldüm ve takip etmekten neredeyse vazgeçtim. Fakat o omuzların ve kır saçların aklımdan çıkmayan tanıdık görüntüsü! Adımlarımı tekrar hızlandırdım. Yanından geçerken yüzüne dikkatle baktım; sonra aniden önüne dolaşarak onunla yüz yüze geldim, Piskopos’la.</p>
				<p>O da aniden durdu. Soluk soluğaydı. Sağ elinde tuttuğu büyük bir kesekâğıdı kaldırıma düştü. Patlayan paketin içinden bir sürü patates dışarı fırlayarak ayaklarımızın etrafında sekip yuvarlandı. Bana şaşkınlık ve telaşla baktı. Takati kalmamış gibiydi. Omuzları keyifsizce düştü ve derin bir iç geçirdi. Elimi uzattım. El sıkıştık, fakat avucunun içi yapış yapıştı. Sıkıntı ve mahcubiyetle yutkunup boğazını temizledi. Alnında birikmeye başlayan ter damlalarını görebiliyordum. Belli ki çok korkmuştu.</p>
				<p>“Patatesler,” diye mırıldandı güç işitilir bir sesle. “Onlar değerli.”</p>
				<p>Patatesleri beraberce yerden topladık ve patlak kesekâğıdına geri koyduk. Bu kez kesekâğıdını dikkatlice kol boşluğuna yerleştirerek tutuyordu. Onunla karşılaşmış olmaktan dolayı ne kadar mutlu olduğumu ve benimle birlikte doğruca eve gelmesini söylemeye çalışıyordum Piskopos’a.</p>
				<p>“Babam sizi gördüğüne çok sevinecek,” dedim. “Şurada, bir taş atımı mesafede yaşıyoruz.” </p>
				<p>“Gelemem,” dedi, “gitmem lazım. Hoşça kalın.”</p>
				<p>Birilerinin farkına varacağından korkarmışçasına, endişeyle sağına soluna bakındı ve yoluna devam etti.</p>
				<p>Yanında yürümeye başladığımı görünce ve bunca zaman sonra onu bulmuşken bırakmaya niyetli olmadığımı anlayınca, “Bana nerede oturduğunuzu söyleyin, daha sonra uğrayacağım,” dedi.</p>
				<p>“Hayır,” diye cevap verdim kararlı bir sesle. “Şimdi gelmelisiniz.”</p>
				<p>Kolundaki dağılmış patates torbasına ve diğer elindeki küçük paketlere baktı.</p>
				<p>“Gerçekten de mümkün değil,” dedi. “Kabalığım için beni bağışlayın. Bir bilseniz.”</p>
				<p>Bir an kendini tutamayıp ağlayacak gibi oldu, ama hemen toparlandı.</p>
				<p>“Ayrıca bu yiyecekler,” diye devam etti. “Acıklı bir hikâye. Berbat. Yaşlı bir kadın o. Bunları bir an evvel ona götürmeliyim. Bunlara çok ihtiyacı var. Hemen gitmeliyim. Anlayın beni. Sonra döner gelirim. Söz veriyorum.”</p>
				<p>“İzin verin de sizle geleyim,” diye teklifte bulundum. “Uzakta mı?”</p>
				<p>Tekrar iç geçirdi ve teslim oldu.</p>
				<p>“Sadece iki sokak ötede,” dedi. “Acele edelim.”</p>
				<p>Piskopos sayesinde yaşadığım mahalleyle ilgili bir şeyin farkına varmıştım. Buralarda böylesine büyük bir perişanlığın ve sefaletin hüküm sürdüğü aklıma bile gelmemişti. Elbette hayır işleriyle ilgilenmememden kaynaklanıyordu bu. Ernest kiliseye yapılan bağışlara yaraya lapa koymak diye dudak büktüğünde haklı olduğuna kanaat getirmiştim. Ona göre çare ülseri yok etmekti; işçiye ürettiği ürünü ver; onuruyla çalışıp didinerek yaşlananlara askerlere verildiği gibi emekli maaşı ver ve bağış yapmaya gerek kalmasın. Buna inanarak devrim yolunda Ernest’le birlikte çalıştım ve sistemin adaletsizliğinden ötürü sürekli baş gösteren toplumsal hastalıkları dindirmeye çalışarak enerjimi boş yere harcamadım.</p>
				<p>Piskopos’un peşinden arka sokaklarda harap bir apartmandaki küçücük bir odaya girdim. Ufak tefek, yaşlı bir Alman kadın vardı içerde. Piskopos’un dediğine göre altmış dört yaşındaymış. Beni görünce şaşırdı kadın, fakat başıyla cana yakın bir selam verdi ve kucağındaki erkek pantolonunu dikmeye devam etti. Hemen yanında, yerde bir yığın pantolon duruyordu. Piskopos evde ne kömür ne de çıra kalmadığını fark edip almak için dışarı çıktı. </p>
				<p>Pantolonlardan birini yerden alıp kadının yaptığı işi inceledim.</p>
				<p>Dikiş dikmeye devam edip nazikçe başını sallayarak “Altı sent hanımefendi,” dedi. Yavaş yavaş dikiyordu, fakat elindeki işe asla ara vermiyordu. Adeta “dikmek” fiilinin idaresi altına girmiş gibiydi. </p>
				<p>“Tüm bu çalışma ve emek için ödedikleri bu mu?” diye sordum. “Ne kadar vaktinizi alıyor?”</p>
				<p>“Evet,” dedi, “ödedikleri bu. İnce işçilik için altı sent. Her bir pantolonu dikmek iki saat sürüyor.” </p>
				<p>Ağzından bir şey kaçırıp patronunun başını derde sokmaktan korkar bir havayla, “Fakat patron bunu bilmez,” diye ekledi hemen ardından. “Yavaş çalışıyorum. Ellerim romatizmalı. Kızlar çok daha hızlı dikiyor. Yarı sürede bitiriyorlar. Patron iyi biri. Yaşlı olduğum ve makinenin sesi başımı ağrıttığı için eve iş getirmeme izin veriyor. Eğer bu iyiliği olmasaydı aç kalırdım. Tabii, atölyede çalışanlar saatte sekiz sent alıyorlar. Fakat elden ne gelir? Gençler için yeterince iş yok. Yaşlıların hiç şansı yok. Çoğu kez sadece bir çift pantolon alabiliyorum. Bazen, bugün olduğu gibi, gece olmadan bitirmem için sekiz çift veriyorlar.”</p>
				<p>Ona çalıştığı saatleri sordum, mevsime göre değiştiğini söyledi.</p>
				<p>“Yazın, acele yetiştirilmesi gereken bir sipariş olduğunda, sabah beşten gece dokuza kadar çalışırım. Fakat kışları çok soğuk oluyor. Ellerimdeki katılık kolay kolay çözülmüyor. O zaman da geç saatlere kadar, bazen gece yarısından sonra bile çalışmak gerekiyor. Evet kötü bir yaz geçirdik. Zor zamanlar bunlar. Tanrı öfkelenmiş olmalı. Bir haftadır patronumun bana verdiği ilk iş bu. İş olmayınca pek yemek de yiyemiyor insan. Alıştım buna. Hem eski memleketimde, hem de San Francisco’da tüm hayatım boyunca dikiş diktim, otuz üç yıldır. Eğer kirayı denkleştirebilirsen sorun yok. Ev sahibi çok iyi bir insan fakat kirasını ister elbet. Makul bir bedel. Bu oda için sadece üç dolar alıyor. Ucuz. Fakat her ay üç doları bulmak kolay değil.”</p>
				<p>Sustu ve başını sallayıp dikmeye devam etti. </p>
				<p>“Kazancınızı çok dikkatli harcamalısınız,” diye tavsiyede bulundum.</p>
				<p>Ona ne şüphe der gibilerden başını salladı.</p>
				<p>“Kirayı hallettikten sonra, gerisi o kadar da kötü değil. Elbette et alamazsınız. Kahveyi de sütsüz içeceksiniz. Fakat günde en az bir, sık sık da iki öğün yemek yemek mümkün.”</p>
				<p>Bu son cümleyi gurur duyarak söylemişti. Sözlerinin altında başarı hissi yatıyordu. Fakat o bir yandan sessizce dikiş dikmeye devam ederken, cana yakın, gülen gözlerindeki üzüntüyü, halsizlik ve umutsuzlukla gevşeyip sarkan dudağını fark ettim. Gözleri uzaklara dalıp gitmişti. Aceleyle gözlerindeki bulanıklığı ovuşturarak sildi; dikiş dikmesine mani oluyordu. </p>
				<p>“Hayır, kalbimi sızlatan açlık değil,” diye açıkladı. “Aç kalmaya alışıyor insan. Ben evladıma ağlıyorum. Makine sebep oldu ölümüne. Çok sıkı çalışıyordu, doğru ama, anlayamıyorum. Güçlü bir kadındı oysa. Gençti de, daha kırk yaşındaydı; sadece otuz yıl çalıştı. Gerçi genç yaşta başlamıştı çalışmaya; kocam öldü. Fabrikadaki buhar kazanı patladı. Ne yapabilirdik ki? On yaşındaydı kızım fakat çok güçlüydü. Ama makine öldürdü onu. Evet öyle. Öldürdü kızımı. O atölyedeki en hızlı işçiydi. Sık sık aklıma geliyor ve biliyorum. Bu yüzden atölyede çalışamıyorum. Makine başımı ağrıtıyor. Sürekli ‘ben yaptım, ben yaptım,’ diyen sesini duyuyorum makinenin. Ve gün boyunca söylüyor bunu. Sonra kızım düşüyor aklıma ve çalışamıyorum.”</p>
				<p>Yaşlı gözleri nemlenmişti yine ve dikiş dikmeye devam edebilmesi için gözlerini silmek zorundaydı. Piskopos’un merdivenlerden sendeleyerek çıktığını duydum ve kapıyı açtım. Ne manzaraydı ama o Piskopos’un hali. Sırtında yarım çuval kömür vardı ve çıralar da üstteydi. Kömür tozu bulaşmıştı suratının her yanına, sarf ettiği çabadan dolayı çizgiler halinde ter akıyordu yüzünden. Sırtındaki yükü köşeye, sobanın yanına bıraktı ve yüzünü kaba, büyük bir mendille sildi. Gördüklerime inanmakta güçlük çekiyordum. Piskopos, bir kömür işçisi gibi simsiyah toza batmış, üzerinde ucuz, boyun hizasındaki düğmesi eksik bir işçi gömleği ve tulumu içerisindeydi! En çok sırıtan da buydu, kıç kısmı yıpranmış, paçaları yerleri süpüren ve bir işçi kıyafeti gibi, belden ince bir deri kayışın tuttuğu bir tulum.</p>
				<p>Piskopos üşümüyordu, ama yaşlı kadının zavallı, şişmiş elleri soğuktan kasılmaya başlamıştı; odadan ayrılmadan önce Piskopos sobayı yakmış, ben de bir yandan patatesleri soyup kaynaması için suya atmıştım. Zaman geçtikçe bu kadınla benzer ve hatta daha kötü koşullarda yaşayan, mahallemdeki virane apartmanların sefil derinliklerine tıkılmış birçok insan olduğunu öğrenecektim.</p>
				<p>Eve döndüğümüzde Ernest’i beni merak etmiş, endişeli bir halde bulduk. İlk şaşkınlık ve selamlaşma faslının ardından, Piskopos oturduğu koltukta geriye yaslandı, tulumun örttüğü bacaklarını uzattı ve bu sefer gerçekten huzurla bir iç geçirdi. Ortadan kaybolduğundan bu yana eski dostlarından ilk bizi gördüğünü söyledi; geçen haftalar boyunca yalnızlıktan ötürü epey sıkıntı çekmiş olmalıydı. Bize bir sürü şey anlattı, ama daha çok Efendimizin buyruğunu yerine getirirken yaşadığı hazdan söz ediyordu. </p>
				<p>“Çünkü şimdi gerçekten,” diyordu, “onun kuzularını besliyorum. Ve çok önemli bir şey öğrendim. Açlığı dindirmeden ruha hizmet edilemez. Onun kuzuları ekmek, tereyağı, patates ve etle beslenmelidir; ondan sonra, ancak ondan sonra, ruhları daha saf gıdalarla beslenmeye hazır olur.”</p>
				<p>Piskopos hazırladığım akşam yemeğini iştahla yedi. Eskiden bizim soframızda asla bu kadar büyük iştahla girişmezdi yemeklere oysa. Konusu açılınca hayatında hiç bu kadar sağlıklı olmadığını söyledi.</p>
				<p>“Artık hep yürüyorum,” dedi. Sanki her yere arabasıyla gitmek kolay kolay affedilmeyecek bir günahmış gibi bunu söylerken yüzü kızardı.</p>
				<p>“Bu yüzden sağlığım iyi,” diye ekledi hemen. “Ve çok mutluyum, hem de çok. Nihayet takdis edilmiş bir ruh oldum.”</p>
				<p>Oysa Piskopos’un yüzünde sürekli bir acı, içine girdiği dünyanın acısı vardı. Yaşamı bütün çıplaklığıyla görüyordu ve kütüphanesindeki kitaplarda anlatılanlardan çok daha farklı bir yaşamdı bu.</p>
				<p>Piskopos, Ernest’e, “Ve tüm bunların sorumlusu sensin delikanlı,” dedi. </p>
				<p>Ernest bozulmuş, mahcup olmuştu.</p>
				<p>Titrek bir sesle, “Ben... ben sizi uyarmıştım,” diye cevap verdi.</p>
				<p>“Yok, yok, yanlış anlıyorsun,” dedi Piskopos. “Suçlayıp sitem etmek için değil, bilakis minnetimi ifade etmek için söyledim. Bana doğru yolu gösterdiğin için sana teşekkür etmem lazım. Beni, yaşama dair kuramlarından, yaşamın kendisine doğru yönlendirdin. Toplumun göz boyama ve hilelerinin üzerindeki perdeyi kaldırdın. Sen benim içine düştüğüm karanlığa ışık tuttun, fakat şimdi ben de ışığı görüyorum. Ve çok mutluyum, yalnız...” Yüzünde elim bir ifadeyle duraksadı; gözlerinden korku fışkırıyordu adeta. “Yalnız takip ediliyorum, bana zulmediyorlar. Kimseye zararım dokunmadı. Neden peşimi bırakmıyorlar? Fakat mesele o değil, bu zulmü nasıl uyguladıkları. Kırbaçlayarak etlerimde yaralar açsınlar, işkence direğine bağlayıp yaksınlar ya da baş aşağı çarmıha gersinler umursamam. Ama beni asıl korkutan tımarhane. Bir düşünün! Akıl hastalarının kapatıldığı bir tımarhanede yaşadığımı! İnsan isyan eder. Sanatoryumda bazı vakaları gördüm. Korkunçtu. Aklıma geldikçe kanım donuyor. Ve geri kalan tüm hayatım boyunca, çığlık çığlığa delilerin rezaletleri arasında hapsolmak! Hayır! hayır! Olmaz! Olmaz!”</p>
				<p>Acınası bir haldeydi. Elleri titriyor, tüm vücudu sarsılarak adeta kafasında canlandırdığı resimden kaçıp uzaklaşıyordu. Fakat hemen sonra sakinleşti. </p>
				<p>“Bağışlayın beni,” dedi. “Sinirlerim harap olmuş. Eğer Efendimizin izinde yürüyüp, çalışmanın sonu tımarhaneyse, varsın öyle olsun. Ben kimim ki halimden şikayetçi olayım? “</p>
				<p>Piskopos’a bakarken, hüngür hüngür ağlamak geçti içimden: “Büyük Piskopos! Ey kahraman! Tanrı’nın kahramanı!”</p>
				<p>Akşamın ilerleyen saatlerinde Piskopos’un daha başka neler yaptığını öğrendik.</p>
				<p>“Evimi, daha doğrusu evlerimi sattım,” dedi, “ve diğer tüm mal varlığımı da. Bunları gizlice yapmam gerektiğini biliyordum, yoksa her şeyi elimden alırlardı. Bu korkunç olurdu. Bugünlerde, iki ya da üç yüz bin doların alacağı muazzam miktardaki patatesi, ya da ekmeği, eti veya çırayı düşünüp şaşırıyorum.” Ernest’e dönüp, “Haklısın delikanlı,” dedi. “Emekçilere hak ettiklerinden çok az paralar ödüyorlar. Ben ikiyüzlü, sahtekâr sofulara yakarmaktan başka hiçbir iş yapmadım hayatımda, mesajı vazettiğimi sanıyordum, ama buna karşın beş yüz bin dolarlık bir adamdım. Bu parayla ne kadar çok patates, ekmek, tereyağı ve et alınacağını fark edene dek beş yüz bin doların ne anlama geldiğini bilmiyordum. Ve sonra bir şeyi daha fark ettim. Tüm o patateslerin, ekmeğin, tereyağının ve etin benim olduğunu ve bunları hak edip elde etmek için çalışmadığımı fark ettim. Sonra açıkça anladım ki, bunlar için bir başkası çalışmış ve hak etmiş ve bu hakları onlardan çalınmıştı. Ve yoksulların arasına girdiğim zaman, hakları ellerinden alınanları, maruz kaldıkları bu soygundan ötürü açlık ve sefalet içinde yaşayanları buldum.”</p>
				<p>Hikâyesine kaldığı yerden devam etmesini istedik.</p>
				<p>“Parayı mı soruyorsunuz?” Farklı isimler altında birçok bankaya hesap açıp yatırdım. Paramı benden asla alamazlar, çünkü asla bulamazlar. Ve o paranın olması o kadar iyi bir şey ki. Onunla o kadar çok yiyecek alınabilir ki. Daha önce paranın ne işe yaradığını hiç bilmemişim.”</p>
				<p>Ernest düşünceli bir sesle, “Keşke o paranın bir kısmını propaganda için kullanabilseydik. Büyük faydası dokunurdu,” dedi.</p>
				<p>“Öyle mi dersin?” dedi Piskopos. “Ben siyasete pek fazla inanmıyorum. Aslına bakarsan, korkarım politikadan anlamıyorum.”</p>
				<p>Ernest bu gibi konularda hassastı. Önerisini tekrarlamadı, ama para olmadığı için Sosyalist Parti’nin nasıl bir darboğazda olduğunu da gayet iyi biliyordu. </p>
				<p>“Ucuz pansiyonlarda kalıyorum,” diye sürdürdü konuşmasını Piskopos. “Fakat korkuyorum ve tek bir yerde asla uzun süre kalmıyorum. Ayrıca şehrin farklı kısımlarındaki işçi evlerinde iki oda kiraladım. Bu büyük bir savurganlık biliyorum, fakat gerekli. Bunu kısmen de olsa telafi etmek için kendi yemeğimi kendim yapıyorum, ama ara sıra ucuz kahvehanelerde bir şeyler atıştırıyorum. Ve yeni bir şey keşfettim. Geceleri geç saatlerde havalar soğuyunca Tamale<a class="si-noteref epub-type_noteref" href="#f82" id="ref_f82">82</a> çok iyi gidiyor. Yalnız çok pahalılar. Fakat üç tanesini on sente satan bir yer keşfettim. Diğerleri kadar güzel değiller, ama insanı gayet güzel ısıtıyorlar. Ve böylece senin sayende delikanlı bu dünyada yapacağım işi buldum. Bu, Efendimizin yaptığı iştir.” Bana baktı Piskopos ve gözleri parladı.“Biliyorsunuz, Onun kuzucuklarını beslerken beni yakaladınız. Hiç kuşkusuz hepiniz sırrımı saklayacaksınız.”</p>
				<p>Piskopos kaygısızca konuşsa da, konuşmasının ardında gerçek bir korku yatıyordu. Bizi tekrar ziyaret edeceğine söz verdi. Fakat bir hafta sonra gazetede Piskopos Morehouse’un Napa Tımarhanesi’ne kapatıldığından ve hâlâ kendisiyle ilgili umutların tükenmediğinden bahseden üzücü haberi okuduk. Onu görmek için, davasının yeniden gözden geçirilmesi ya da araştırılması için boş yere çabaladık. İyileşmesi yönünde az da olsa umut olduğunu yineleyip duran beyanatların dışında Piskopos hakkında hiçbir şey öğrenemedik. </p>
				<p>“İsa, genç ve zengin adama varını yoğunu satmasını söyledi,” dedi Ernest acı acı. “Piskopos, İsa’nın öğüdüne uydu ve sonunda tımarhaneye tıkıldı. İsa’dan bu yana zaman değişti. Bugün elindeki varını yoğunu yoksula veren insan çılgındır. Tartışacak bir tarafı yok bunun. Toplum karar vermiştir.”</p>
				
				</div>
			  <div class="si-footnotes html5_section epub-type_footnotes">
			  	<div class="si-footnote html5_aside epub-type_footnote" id="f82"><a class="si-backref" href="#ref_f82">82</a><span class="si-footnote-text">. Dönemin literatüründe zaman zaman bahsi geçen bir Meksika yemeği. Baharat ve çeşnisinin sıcakken katıldığı sanılıyor. Günümüze herhangi bir tarifi ulaşmamıştır. </span></div>
			  </div>
  </body>
</html>