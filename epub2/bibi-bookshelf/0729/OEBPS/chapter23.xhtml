<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter23">
<div class="html5_section">
				<h1 class="chapter-num">23</h1>
				<h1>Uçurum insanları</h1>
				<p>Birdenbire her şeyin çehresi değişmeye başladı. Heyecan dalgası, havada bir ürperti gibi dolaşıyordu. İki, üç derken bir düzine araba hızla geçip giderken içindekiler bağırarak bizi uyarıyorlardı. Bir sokak ötede, arabalardan biri hızla virajı aldı ve bir an sonra, ardında bıraktığı kaldırım, patlayan bir bombayla parçalanıp büyük bir çukura dönüştü. Polislerin kaçışarak ara sokaklarda kaybolduğunu görüyorduk ve korkunç bir şeyin gelmekte olduğunu hissediyorduk. Bir kükreme gibi yükselen sesini işitebiliyorduk. </p>
				<p>Hartman, “Cesur yoldaşlarımız geliyor,” dedi. </p>
				<p>Son savaş arabası da geçip giderken, bir kaldırımdan ötekine caddeyi dolduran kalabalık sıranın önünü görebiliyorduk. Ardından araba bir anlığına hemen az ötemizde durdu. İçinden bir asker çıktı. Elinde özenle taşıdığı bir şey vardı. Aynı özenle bu cismi çukurun içine koydu. Sonra arabaya bindi ve hızla hareket edip köşeyi dönerek gözden yittiler. Hartman çukura doğru koştu ve cisme doğru eğilip baktı.</p>
				<p>“Geri dur,” diye uyardı beni.</p>
				<p>Elleriyle hızlı hızlı bir şeyleri kurcaladığını görebiliyordum. Bana döndüğünde alnı ter içinde kalmıştı.</p>
				<p>“Bağlantısını kestim,” dedi, “hem tam da zamanında. Asker beceriksizmiş. Bombayı yoldaşlarımız için yerleştirdi, fakat zamanını iyi hesaplayamamış. Vakitsiz patlayacaktı. Şimdi asla patlamayacak.”</p>
				<p>Artık olaylar hızla gelişiyordu. Sokağın karşısında, az ötedeki bir binanın üst katlarından birkaç kişinin kafasını uzatarak dışarı baktığını gördüm. Hartman’a henüz bunu göstermiştim ki, kafaların dışarı çıktığı binanın o cephesinden fışkırırcasına alevler ve bir duman tabakası çıktı ve patlamayla birlikte havada titreşim meydana geldi. Binanın taş cephesi yer yer parçalanarak, altındaki demir yapı ortaya çıktı. Hemen ardından benzer alev dalgaları ve duman tabakaları, karşı binanın ön cephesini de sardı. Patlamaların arasında makineli tüfeklerin seslerini işitebiliyorduk. Havadan havaya karşılıklı mermilerin uçuştuğu bu savaş birkaç dakika boyunca sürdü ve ardından dindi. Belli ki binalardan birinde bizim yoldaşlarımız, diğerinde ise Paralı Askerler vardı ve sokağın her iki yanından karşılıklı çatışıyorlardı. Fakat hangi binada yoldaşlarımız, hangisinde ise Paralı Askerler olduğunu kestiremiyorduk. </p>
				<p>Bu arada sıra halinde yürüyen sokaktaki kalabalık neredeyse bizim bulunduğumuz yere varmıştı. Sıranın ön tarafı, çatışmaların yaşandığı binaların altından geçerken, her iki bina tekrar birbiriyle çatışmaya girdi; binalardan biri, karşı binadan gelen saldırıya karşılık sokağa bomba attı. Böylece hangi binada yoldaşlarımızın olduğunu öğrendik. Ayrıca sokaktakileri düşmanın bombalarından korumakla iyi bir iş yapmışlardı. </p>
				<p>Hartman beni kolumdan yakaladı ve bir binanın girişine sürükledi.</p>
				<p>“Bunlar bizim yoldaşlar değil,” diye bağırdı kulağıma.</p>
				<p>Binanın içindeki giriş kapıları kilitlenip sürgülenmişti. Kaçamadık. Kalabalığın ön tarafı ilerlemeye devam etti. Bu bir kalabalık değil, öfkeli bir insan güruhu, sokakları dolduran korkunç bir nehirdi. Alkol ve zulümden çılgına dönmüş bu ayaktakımı, dibe vurmuş uçurum insanları en sonunda ayaklanmış, egemenlerin kanına susamış bir halde kükrüyorlardı. Uçurum insanlarını daha önce de görmüştüm. Mahallelerinde gezmiştim ve bu insanları tanıdığımı sanıyordum; fakat anladım ki gerçek manada ilk defa bu insanlarla karşı karşıya geliyordum. Boyun eğen, dilini yutmuş, hissiz insanlar kaybolmuştu. Güçlü bir kalabalığa, büyüleyici bir dehşet manzarasına dönüşmüşlerdi. Nefret, garez dolu hırlamalar, homurtular arasında akın akın ilerleyerek gözümün önünden geçen, dükkânlardan yağmaladıkları viskilerle sarhoş, kinle sarhoş, kana susamış, çaputlarla, paçavralarla örtünmüş bu erkek, kadın ve çocuk sürüsü, tanrının verdiği bütün masum çizgileri yüzlerinden silinip yerine şeytani ifadeler yerleştirilmiş, maymunlara, kaplanlara, büyük tüylü yük hayvanlarına dönüştürülmüş, toplumun bir vampir gibi kanlarını emdiği yüzleri verem hastaları gibi solmuş, çarpılmış, şişmiş, pörtlemiş, eciş bücüş bedenleriyle, aralarında pörsümüş, yaşlı acuze kadınlar, saçı sakalı birbirine karışmış yaşlı erkekler, hastalıktan, yetersiz beslenmeden kırılmış, biçimsiz canavarlara dönmüş, yaşamın bir artığı, iğrenç bir kir tabakası gibi bir kenara atılmış, öfkeli, acı acı çığlıklar atarak feryat eden, şeytani güçlerin etkisi altına aldığı bir sürüydü bu. </p>
				<p>Ve neden böyle olmasın ki? Dibe vurmuş bu uçurum insanlarının, sefalet ve yaşamanın verdiği ıstıraptan başka kaybedecekleri hiçbir şey yoktu. Peki ya kazanacak neleri vardı? Son bir acı intikam, öç alma hırslarının doyuma ulaşması dışında hiçbir şey. Ve karşımdaki manzaraya baktıkça, yanardağdan püsküren bir lav gibi akıp giden bu insanların arasında, bu kükreyen korkunç canavarı kışkırtıp düşmanın başına musallat etmekle ve böylece düşmanı oyalamakla görevli erkekler, yoldaşlar, kahramanlar olduğu düşüncesi geldi aklıma. </p>
				<p>Şimdi tuhaf bir his çökmüştü içime. Değiştiğimi, dönüştüğümü hissediyordum. Kendi hayatım ve başkalarının hayatı için duyduğum endişe, ölüm korkusu, beni terk etmişti. Bir başka yaşamda, bir başka varlığa dönüşerek garip bir hisle yücelip göklere çıkmıştım. Hiçbir şeyin önemi yoktu artık. Bu seferlik Dava yitirilmişti, fakat Dava, aynı şekilde ve her zamankinden daha diri ve ateşi daha da canlı olarak yarın da burada olacaktı. Bunun ardından, ilerleyen saatlerde giderek hiddetlenen çılgınca bir korku ve dehşet cümbüşü karşısında sakince durup olan biteni ilgiyle izlemeyi başardım. Ne ölüm, ne de yaşam bir anlam ifade etmiyordu. Olayları ilgiyle izleyen bir seyirciydim ve bazen bu şiddet furyasına kapılıp meraklı bir katılımcı olabiliyordum. Çünkü zihnim yatışmış, yıldızların olduğu bir irtifaya çıkmıştı ve değerleri, ihtirassız bir bakış açısıyla yeniden değerlendiriyordu. Şayet bunu yapmamış olsaydım, ölmeyi tercih edebilirdim. </p>
				<p>Öfkeli kalabalık yarım mil kadar ilerlemişti ki varlığımızı keşfettiler. Yanakları çökmüş, küçük, siyah, alev alev yanan gözleriyle insana delercesine bakan, akıl almaz paçavralar içinde bir kadın, bir an için beni ve Hartman’ı fark etti. Kulak tırmalayıcı bir çığlık atarak üzerimize doğru hamle yaptı. Kalabalığın bir kısmı da, geri kalanlardan koparak kadının peşine takıldı. Bu satırları yazarken, kadın gözlerimin önünde canlanıyor. Bir adım ötemde, kırlaşmış saçları karmakarış, birbirine geçmiş ince teller halinde savruluyor, kafasındaki bir yaradan alnına kanlar akıyor, sağ elinde ufak bir balta, ince, uzun ve buruşuk sol eli sarı bir kuş pençesini andırıyor ve çırpınıp kasılarak boşluğu kavrıyor. Hartman önüme atladı. Açıklama yapmanın zamanı değildi. İyi giyimliydik ve bu da yeterli bir nedendi. Hartman kolunu savurdu ve yumruğu kadının alev alev yanan gözleri arasında patladı. Yumruğun etkisiyle kadın geriye doğru sendeledi, fakat arkasından gelen insanlara çarpıp sersemlemiş ve çaresiz bir halde tekrar ileriye fırladı, elinden savrulan baltası, hafifçe Hartman’ın omzuna çarptı. </p>
				<p>Ardından neler olduğunu anlayamadan kalabalık üzerime çullandı. Kuşatılmış, daracık bir alanda feryatlar, çığlıklar ve küfürler arasında mahsur kalmıştım. Her tarafıma yumruklar iniyordu. Etlerime ve kıyafetlerime yapışmış eller, üstümü başımı parçalarcasına tırmalayıp çekiştiriyordu. Lime lime ediliyormuşum gibi hissettim. Ezilircesine bastırılıp aşağı sıkışıyor, havasızlıktan boğuluyordum. Tam bu kargaşa ve izdihamın ortasında, güçlü bir el omzumdan sıkıca yakalamış, beni şiddetle çekip sürüklemeye çalışıyordu. Hissettiğim acı ve zorlama arasında bayılmışım. Hartman binanın girişindeki o kargaşa ve kalabalığın arasından asla çıkamadı. Bir kalkan gibi önümde durarak beni korumuş ve saldırının en şiddetli, en ağır kısmına o maruz kalmıştı. Bu da beni kurtarmıştı, zira o sıkışıklık ve izdiham hızla, çılgınca bir çekiştirme, tırmalayıp parçalamadan çok daha yoğun bir baskıya dönüşmüştü. </p>
				<p>Vahşice bir hareketliliğin ortasında ayıldım. Dört bir yanımda aynı hareketlilik vardı. Muazzam bir akıntıya kapılmış, bilmediğim bir yere sürükleniyordum. Temiz hava yanaklarımı okşuyor, adeta yakarcasına, tatlı tatlı ciğerlerime doluyordu. Yarı baygın, dermansız ve sersemlemiş bir halde, koltuk altlarımdan kavrayıp vücuduma dolanmış güçlü bir kolun beni yarıya kadar kaldırıp sürüklediğinin hayal meyal farkındaydım. Kollarım ve bacaklarım zayıf da olsa direnç sağlıyordu bana. Önümde hareket eden bir erkek paltosunun sırtını görüyordum. Orta dikişinden aşağı kadar yırtık paltonun kumaşı ritmik hareketlerle dalgalanıp titreşiyor, giyenin her attığı adıma uygun olarak açılıp kapanıyordu. Bu görüntüler beni bir süre hipnotize edercesine cezbetti ve bu arada da yavaş yavaş kendime gelmeye başladım. Ardından yanaklarımda ve burnumda keskin bir sızlamayla birlikte yüzüme damlayan kanı hissettim. Şapkam gitmişti. Saçlarım dağılmış, uçuşuyordu. Kafa derimde hissettiğim acı, o izdiham arasında kafama yapışıp saçlarımı yolan bir eli aklıma getirdi. Göğsüm ve kollarımda berelenme ve çürükler vardı, her yanım sızılar içerisindeydi. </p>
				<p>Zihnim giderek berraklaştı ve uzaklaşmaya çalışırken, dönüp beni ayakta tutan adama baktım. Kalabalığın içinden beni çekip kurtaran oydu. Hareketlendiğimi fark etti. </p>
				<p>Boğuk bir sesle, “Sakin olun, sorun yok!” diye bağırdı. “Sizi hemen tanıdım.”</p>
				<p>Onu tanıyamamıştım, fakat daha ağzımı açıp konuşamadan canlı ve ayaklarımın dibinde kıvranan bir şeyin üzerine bastım. Arkamdakiler hışımla ilerlerken aşağı, önüme bakıp görememiştim, ama bunun yere düşen ve birbiri ardına binlerce ayakla kaldırımın arasında çiğnenip ezilen bir kadın olduğunu biliyordum. </p>
				<p>“Sorun yok,” diye tekrarladı. “Adım, Garthwaite.”</p>
				<p>Saçı sakalına karışmış, bir deri bir kemik kalmış ve üstü başı pis bir haldeydi, ama üç yıl önce Glen Ellen’daki sığınağımızda birkaç ay geçiren bu yürekli ve güçlü kuvvetli delikanlıyı hatırlamayı başarmıştım. Demir Ökçe’nin gizli servisinin parolalarını bana aktaran da oydu, çünkü o da Demir Ökçe’nin örgütünde görev alanlardandı. </p>
				<p>“Fırsat bulur bulmaz sizi buradan çıkaracağım,” diyerek bana güvence verdi. “Ama bastığınız yere dikkat edin, tökezleyip düşmeyin. Hayatınız söz konusu.” </p>
				<p>O gün her şey birdenbire oluyordu. Öfkeli kalabalık da aniden durdu. Önümde duran iri yarı bir kadına şiddetle çarptım (yırtık paltolu adam ortadan kaybolmuştu), bu arada arkamdan gelenler de bana çarptılar. Cehennemî bir kargaşa hüküm sürüyordu; feryatlar, küfürler ve ölüm çığlıklarının ardı arkası kesilmiyor, bir yandan da mitralyözlerin cayırtıları ve patır patır tüfek sesleri işitiliyordu. İlk başta hiçbir şey görmüyordum. Sağımda solumda insanlar durmadan yere seriliyorlardı. Önümdeki kadın iki büklüm oldu ve elleriyle karnını tutarak, acıyla kıvranıp yere düştü. Bacaklarımın dibinde bir adam kıvranıyor, ölümle pençeleşiyordu. </p>
				<p>Bana öyle geliyordu ki sıranın başındaydık. Kalabalığın yarım mil uzunluğunda bir kısmı kaybolmuştu; nasıl kaybolup nereye gitmişlerdi asla öğrenemedim. Bugün dahi, o yarım mil uzunluğundaki insan kalabalığına ne oldu bilmiyorum; korkunç bir savaş mekanizması onları ortadan kaldırmış mıydı, parçalara ayrılıp yok mu olmuşlardı, yoksa kaçmışlar mıydı? Ama biz buradaydık ve kalabalığın ortasında değil de başında ilerliyorduk ve sağanak yağmur gibi üzerimize yağan kurşunlar, içinde bulunduğumuz kalabalığı silip süpürüyordu.</p>
				<p>Ölüm kusan mermiler kalabalığı seyreltince, hâlâ kolumdan sıkıca tutmakta olan Garthwaite, hayatta kalan bir grup insanı bir ofis binasının geniş giriş holüne yönlendirdi. Burada, arka tarafta, kapılara yaslanmış halde, soluk soluğa kalmış yaratıkların arasında sıkışmıştık. Bir süre bu şekilde, durumumuzda hiçbir değişiklik olmadan durduk.</p>
				<p>Garthwaite, “Çok güzel becerdim bu işi,” diye dövünüyordu. “Doğruca bir tuzağın içine düşürdüm sizi. Sokakta yürürken en azından şans eseri de olsa kurtulabilirdik, fakat burada hiç şansımız yok. ‘Yaşasın Devrim!’ diye bağırarak ölüme gideceğiz.”</p>
				<p>Ardından Garthwaite’in beklediği oldu. Paralı Askerler acımasızca ölüm kusmaya başladılar. İlk başta, insanlar ezici bir ağırlıkla geriye, üzerimize doğru gelip bizi sıkıştırdılar fakat ölenlerin sayısı arttıkça, üzerimizdeki baskı da hafifledi. Ölenler ve can çekişenler yere düşerek geride kalanlara yer açıyorlardı. Garthwaite kulağıma yaklaşarak bağırdı, fakat o korkunç gürültü içerisinde ne dediğini anlayamıyordum. Söylediklerini duyup anlamamı beklemeden, beni yakalayıp yere serdi. Sonra can çekişen bir kadını üzerime doğru çekti ve güç bela sıkışıp itiş kakış içerisinde o da kısmen üzerime abanarak yanıma kıvrıldı. Ölen ve can çekişen insanlar öbek öbek üzerimize yığılmaya başladılar. Henüz ölmeyenler de iniltiler içerisinde bu yığının üzerine tırmanmaya çalışıyordu. Fakat çok geçmeden bunlar da sustu, hıçkırıklar ve iniltilerle kesintiye uğrayan yarı bir sessizlik çöktü. </p>
				<p>Garthwaite olmasaydı çoktan ezilmiştim. Bu durumda bile, o ağırlığa dayanıp nasıl hayatta kaldım aklım almıyor. Buna karşın, yaşadığım acının dışında sadece bir merak hissine kapılmıştım. Nasıl sona erecekti tüm bunlar? Ölüm nasıl bir şeydi? Chicago’daki o karmaşa ve mezbaha içinde kanlı bir vaftiz töreni yaşamıştım. Daha önce ölüm benim için sadece kuramsal bir kavramdı; o andan itibaren ise ölüm artık önemsiz ve basit, sıradan bir gerçekti. </p>
				<p>Fakat Paralı Askerler yaptıklarıyla yetinmemişlerdi. Girişe akın ederek yaralıları öldürmeye ve bizim gibi ölü numarası yapanları aramaya başladılar. Bir ölü yığınının içerisinden çekip çıkardıkları bir adamı hatırlıyorum. Adam sefil ve umutsuz bir halde yalvarmaya başlamış, ama tabancadan çıkan bir kurşunla sözlerini tamamlayamadan vurulup öldürülmüştü. Sonra bir de, yine bir başka yığının içerisinden fırlayıp askerlere saldırarak ateş açan bir kadın vardı. Askerler haklayana kadar altı el ateş etmişti kadın, ama ne kadar hasara yol açtığını bilemiyorduk. Yaşanan trajedilerin sadece seslerini duyabiliyorduk. Arada bir bu şekilde ani ve kısa bir galeyan yaşanıyor ve sonunda tabancadan çıkan bir mermi buna son veriyordu. Aralarda da, cesetlerin altını üstüne getirip didik didik arayan ve subayları tarafından ellerini çabuk tutmaları için sıkıştırılan askerlerin konuştuklarını ve küfrettiklerini duyabiliyorduk. </p>
				<p>Nihayet içinde bizim yattığımız yığına geldi sıra. Askerler üzerimizdeki ölü ve yaralıları çekip çıkardıkça üzerimizdeki baskının azaldığını hissedebiliyorduk. Garthwaite yüksek sesle parolaları söylemeye başladı. İlk başta onu duymadılar. Sesini daha da yükseltti Garthwaite. </p>
				<p>Askerlerden birinin, “Şuna kulak verin, duyuyor musunuz?” dediğini işittik. Sonra subaylardan birinin keskin sesi duyuldu. “Dur biraz! Dikkatli ol!”</p>
				<p>Bizi çekip çıkarırlarken aldığımız o ilk solukla nasıl da rahatlamıştık! İlk etapta Garthwaite konuştu, fakat Demir Ökçe’ye hizmet ettiğimi kanıtlamak için ben de kısa bir tetkikten geçmek zorunda kaldım. </p>
				<p>Subay, “Tamam, bunlar ajan provokatör,” diye hükme vardı. Genç ve toy bir adamdı. Belli ki Oligarşi’ye mensup büyük bir aileden gelen bir harp okulu öğrencisiydi. </p>
				<p>“Berbat bir iş bu,” diye söylenip yakındı Garthwaite. “İstifa etmeyi deneyip orduya katılacağım. Sizin işiniz çocuk oyuncağı arkadaşlar.”</p>
				<p>“Bunu hak ettin,” diye cevap verdi genç subay. “Benim torpilim var ve yardım etmeye çalışırım. Seni nasıl bulduğumu söylerim onlara.” </p>
				<p>Subay, Garthwaite’nin ismini ve numarasını not aldı ve bana döndü.</p>
				<p>“Ya siz?”</p>
				<p>“Ah, ben evleneceğim,” diye umursamazca bir cevap verdim, “sonra da bu işlerden tamamen kurtulacağım.”</p>
				<p>Bir yandan askerler yaralıları öldürmeye devam ederken, biz de sohbet ediyorduk. Geriye baktığımda tüm bunlar bir düş gibi geliyor bana; fakat o sırada bunlar dünyadaki en doğal şeylerdi. Garthwaite ve subay, çağdaş savaş denen kavram ile şehrin dört bir yanında halen sürüp giden sokak ve gökdelen savaşları arasındaki fark üzerine neşeli bir sohbete dalmışlardı. Dikkatle konuşmalarını takip ederken, bir yandan da saçımı düzeltip yırtılan eteğimi iğneyle tutturmaya çalışıyordum. Tüm bu zaman zarfında yaralıların öldürülmesine devam edildi. Bazen silah sesleri Garthwaite’in ve subayın seslerini bastırıyordu ve söylediklerini tekrarlamak zorunda kalıyorlardı. </p>
				<p>Üç gün süren Chicago Komünü macerasını sağ salim atlattım. Tüm bu süre boyunca uçurum insanlarının öldürülmesi ve gökdelenler arasında, havadan havaya süren çatışmalar dışında neredeyse hiçbir şey görmediğimi söylersem sanırım nasıl muazzam şeyler yaşadığımı ve tanık olduğum kıyımı hayal edebilirsiniz. Fakat yoldaşların kahramanca eylemlerine tanık olamadım. Döşedikleri mayınların ve attıkları bombaların patlamalarını duyabiliyor ve yol açtıkları yangınlardan çıkan dumanları görebiliyordum, ama hepsi bu. Fakat önemli bir hava saldırısını nasıl kotardıklarını görmüştüm. Bu yoldaşların gökdelenlere balonla yaptıkları bir saldırıydı. İkinci gün gerçekleşmişti bu saldırı. Oligarşi’ye ihanet eden gökdelenlerdeki üç birlik son adamlarına kadar yok edilmişti. Gökdelenler Paralı Asker doluydu, rüzgâr doğru yönden esiyordu ve balonlarımız şehirdeki gökdelenlerden birine girdi. </p>
				<p>Biedenbach, Glen Ellen’den ayrıldıktan sonra “hızlandırıcı” adını verdiği, son derece güçlü bir patlayıcı icat etmişti. Balonların kullandığı silah buydu. Bunlar hantalca ve alelacele yapılmış sıcak hava balonlarıydı, fakat iş görüyorlardı. Olan biteni bir gökdelenin tepesinden seyrettim. İlk balon gökdelenleri tamamen ıskaladı ve şehir dışına çıkıp gözden yitti; Fakat daha sonra balona ne olduğunu öğrendik. Burton ve O’Sullivan balonun içindeydiler. Balon alçaldığı sırada, son sürat Chicago’ya doğru yol almakta olan bir askerî katarın üzerinden geçiyorlarmış. Yüklerindeki tüm hızlandırıcı patlayıcılarını katarın üzerine boşaltmışlar. Enkaza dönüşen katar, demiryollarını dört gün boyunca ulaşıma kapatmış. En iyi tarafı da, yükünden kurtulan balon hızla yükselmiş ve altı mil boyunca aşağıya inmemiş. Her iki kahraman da burunları kanamadan kaçmışlar. </p>
				<p>İkinci balon bir fiyaskoydu. Doğru dürüst uçamamış, çok alçaktan seyrederek daha gökdelenlere varamadan delik deşik edilmişti. Balonda Herford ve Guinnes vardı ve düşerken patlayan balonla birlikte paramparça oldular. Biedenbach umutsuzluğa düşmüş (neler olduğunu sonradan duyduk) ve üçüncü balonla tek başına yükselmiş. O da alçaktan uçmuştu, ama şansı yaver gitmişti, zira balonda ciddi hasara neden olabilecek delikler açamamışlardı. O gün yüksek binanın çatısından gördüklerim şimdi gözlerimin önüne geliyor, balon havada sürükleniyor ve minicik bir nokta gibi görünen adam, balonun altında sımsıkı tutunuyor. Gökdeleni göremiyorum, ama çatıda benimle birlikte olanlar, balonun binanın tam tepesinde olduğunu söylüyorlar. Patlayıcıları aşağıya bıraktığında düştüklerini görmedim. Fakat balonun birden havaya fırladığını görebildim. Aradan kayda değer bir zaman geçtikten sonra patlamanın yarattığı duman sütunları havaya yükseldi ve ardından çıkardığı gümbürtüyü duydum. Kibar Biedenbach iki gökdeleni yerle bir etmişti. Aynı anda iki balon daha yükseldi. Bir tanesi havada parçalandı. Patlayan hızlandırıcıların yarattığı şok dalgası ikinci balonu da tahrip etti ve süzüle süzüle geride kalan gökdelene düştü. Bu daha iyi planlanamazdı, ama bu arada da iki yoldaş hayatlarını feda etmişlerdi. </p>
				<p>Uçurum insanlarına dönecek olursak. Yaşadığım deneyimler bu insanlarla sınırlıydı. Öfkeyle ayaklanıp kıyım yaptılar ve şehri yakıp yıktılar, ama kendileri de kıyıma uğradılar. Oligarşi idarecilerinin yaşadığı şehrin batı yakasına ulaşmayı asla başaramadılar. Oligarşi mensupları kendilerini iyi korumuşlardı. Şehrin göbeğinde nasıl bir yıkım yaşanırsa yaşansın, kadınları ve çocuklarıyla birlikte burunları kanamadan kurtulmuşlardı. O korkunç günler yaşanırken, çocuklarının parklarda oynadıklarını ve büyüklerini taklit ederek proletaryayı ezip geçmece diye oynadıkları oyunun en gözde eğlenceleri olduğundan bahsetmişlerdi bana. </p>
				<p>Fakat Paralı Askerler, bir yandan yoldaşlarla savaşırken, uçurum insanlarıyla kolay kolay başa çıkamadılar. Chicago şehri geleneklerine sadık kalmış, koca bir nesil devrimcinin yok olup gitmesine karşın, beraberinde yine bir nesle yakın düşmanını da götürmesini bilmişti. Elbette Demir Ökçe ölü sayısını gizli tutuyordu, yine de çok ölçülü bir tahminle bile en az yüz otuz bin Paralı Asker katledilmişti. Fakat yoldaşların hiç şansı yoktu. Tüm halk, el ele verip ayaklanacağı yerde, yoldaşlar tek başlarına mücadele ediyorlar ve Oligarşi’nin toplam gücü, gerekli görüldüğü takdirde üzerlerine gönderilebiliyordu. Saatler boyunca, günler boyunca, sayıları yüz binlerle ifade edilen katarlar dolusu Paralı Asker Chicago’ya sevk ediliyordu. </p>
				<p>Uçurum insanları da korkunç bir kalabalık oluşturuyorlardı! Bu kadar çok insanı kıyıma uğratmaktan yorulan askerler büyük bir sürü gütme harekâtı başlattılar. Amaç, sokaklara dökülen ayaktakımını, büyükbaş hayvanlar gibi Michigan Gölü’ne sürmekti. Garthwaite’le birlikte genç subayla karşılaşmamız, bu harekâtın başladığı sıralardaydı. Yoldaşların müthiş çabaları sayesinde bu gütme harekâtı fiyaskoyla sonuçlandı. Paralı Askerler’in bir araya getirmeyi umduğu büyük kalabalık yerine, ancak kırk bir perişan insanı göle sürmeyi başardılar. Ne zaman kalabalık bir grup sefil insan askerlerin eline düşüp sokaklar boyunca güdülerek göle doğru sevk edilmeye çalışılsa, yoldaşlar ortaya çıkıp sürüyü yolundan saptırarak, etraflarını kuşatan asker ağında bir gedik açıp, uçurum insanlarının bu boşluktan kaçmalarını sağlıyorlardı. </p>
				<p>Garthwaite’le birlikte subayla tanışma faslımızdan kısa bir süre sonra, bunun bir örneğine tanık olmuştum. Daha önce bizim de içinde bulunduğumuz ve geri püskürtülen bir kalabalığın, güneye ve doğuya kaçması güçlü askerî birliklerce engellenmişti. Bizim rastladığımız birlik, kalabalığı batıda durdurmuştu. Tek kaçış yolu kuzey yönüydü ve makineli tüfeklerin açtığı ateş altında doğu, batı ve güneyden sürülen kalabalık kuzeye, göle doğru ilerledi. Göle doğru ilerlediklerini tahmin etmişler miydi, yoksa bir canavara dönmüş kalabalığın bilinçsiz, kör bir kıpırdanması mıydı bu, bilemiyorum; fakat her halükârda kalabalık batıya doğru giden bir caddeyi geçerek, bir sonraki caddeden saptı ve yeniden eski güzergâhına dönerek güneye, büyük gettoya doğru ilerlemeye başladı. </p>
				<p>O sırada Garthwaite ve ben, sokak savaşlarının yaşandığı bölgeden çıkmak için batı yönünde ilerlemeye çalışırken keşmekeşin tam ortasına düştük yine. Köşeye yaklaşırken, hayvanlar gibi uluyarak ilerleyen kalabalığın üzerimize doğru geldiğini gördük. Garthwaite kolumdan yakaladı ve tam kaçmaya hazırlanırken, makineli tüfeklerle donanmış ve aceleyle olay yerine doğru seyreden yarım düzine savaş arabasının tekerleklerini önünden çekip aldı beni. Onların arkasında otomatik silahlarla donanmış askerler ilerliyordu. Askerler mevzilenirken, kalabalık onlara yaklaşmaya başlamıştı bile ve askerler hazır olup ateş etmeye başlayana kadar, kalabalık üzerlerine çullanacak gibi görünüyordu. </p>
				<p>Tek tük ateş etmeye başladı askerler, fakat bu dağınık ateş kalabalığı durduracak etkiye sahip değildi. Vahşi, amansız bir öfkeyle böğürerek askerlerin üzerlerine yürüdüler. Makineli tüfekler tutukluk yapmıştı sanki. Askerlerin üzerlerine çıktıkları arabalar caddeyi kapatmıştı ve askerler de kaldırımların arasında ya da üzerinde mevzilenmek zorunda kalmışlardı. Akın akın asker geliyordu; o izdihamın içerisinde oradan uzaklaşmayı başaramadık. Garthwaite beni kolumdan tuttu ve bir binanın ön cephesine sımsıkı yaslanıp kaldık.</p>
				<p>Kalabalık en fazla yedi sekiz metre uzağımızdaydı ki, makineli tüfekler yaylım ateşine başladı; ölüm kusan makinelerin karşısında hiçbir şeyin canlı kalma şansı yoktu. Kalabalık hamle yaptı, fakat ilerleyemedi. Sayıları giderek artan ölü ve yaralılar, öbek öbek birbirleri üzerine devrilerek devasa bir insan yığını oluşturdular. Arkadakiler hamle yapıp harekete geçmeye çalıştıkça, bir kaldırımdan diğerine caddeyi dolduran insanlar, yaylım ateşi altında iç içe geçiyordu. Yaralanmış yaratıklar, erkekler, kadınlar, artık arabaların altına ve askerlerin bacaklarının hizasına yığılana kadar giderek büyüyen o korkunç ceset dağının üzerine kıvranarak acılar içinde düşmeye devam ettiler. Askerler de bir yandan artık ayaklarının dibine kadar gelen yaralıları süngülüyorlardı. Bir ara yaralılardan birinin ayağa kalkıp bir askerin üzerine atılarak dişlerini gırtlağına geçirmeye çalıştığını gördüm. Asker ve köle, ikisi birlikte, yerdeki karmaşanın içine yuvarlandılar. </p>
				<p>Ateş kesilmişti. Görev tamamlanmış, çemberi yarıp geçmeye çalışan kalabalığın çılgınca girişimi durdurulmuştu. Savaş makinelerinin etrafındaki cesetlerin kaldırılması için emirler veriliyordu. O ölüler denizini aşıp ilerlemek mümkün değildi ve amaç, cesetleri ötedeki sokağa taşımaktı. Olay meydana geldiği sırada, askerler cesetleri araçların tekerleklerinden çekip uzaklaştırıyorlardı. Sonradan olayın nasıl meydana geldiğini öğrendik. Bir sokak ötede, yüz kadar yoldaşımız bir binayı tutmuşlardı. Damların üzerlerinden ve bir binadan diğerine geçerek ilerleyen yoldaşlar, sonunda birbirine yakın duran askerleri tepeden gören bir konumda buldular kendilerini. Katliama uğrama sırası askerlere gelmişti. </p>
				<p>Birdenbire, binanın tepesinden bombalar yağmaya başladı. Askerlerle birlikte arabalar da paramparça havaya uçuyordu. Kalabalıktan canlı çıkan insanlarla birlikte deliler gibi oradan çekilip kaçmaya başladık. Bir sokak ötede bir diğer binadan üzerimize ateş açtılar. Köleleri öldürüp yere sererek caddeyi bir halı gibi cesetlerle kaplayan askerler, şimdi kendileri yerlere serilip kalan boşlukları halı gibi örtmeye başlamıştı. Garthwaite ve ben her türlü badireyi atlatıp yaşamaya devam edecek kadar şanslıydık. Daha önce yaptığımız gibi bir binanın girişine sığındık. Ama Garthwaite bu kez uykuda yakalanmayacaktı. Bombaların gürültüsü dinmeye başlayınca, kafasını uzatıp, dışarı bakmaya başladı.</p>
				<p>Garthwaite, “Kalabalık geri geliyor!” diye seslendi bana. “Buradan kurtulmamız lazım!”</p>
				<p>El ele verip kanlı kaldırımların üzerinden kayarak düşe kalka koşup köşeye ulaştık. Karşı sokağın aşağısında hâlâ koşan birkaç askeri görebiliyorduk. Onlara bir şey olduğu yoktu. Yol açıktı. Garthwaite ile bir an durup arkamıza baktık. Kalabalık yavaş yavaş geliyordu. Kıyıma uğramış askerlerin yerdeki silahlarını alarak yaralılara ateş edip öldürüyorlardı. Bizi kurtaran genç subayın da sonunun nasıl geldiğini gördük. Acılar içerisinde dirseğinin üzerinde doğrulmuş, elindeki otomatik tabancasını sağa sola ateş ederek boşaltırken, elinde kasap satırı olan bir kadının hışmına uğramıştı.</p>
				<p>Manzara karşısında Garthwaite gülerek, “Terfi etme şansımı da yitirmiş oldum böylece,” dedi. “Hadi gel. Yanlış yöndeyiz, ama bir şekilde buradan çıkacağız.”</p>
				<p>Sessiz sokakların arasından geçerek doğuya doğru kaçmaya başladık. Başımıza bir şey gelmesin diye her köşe başında temkinli davranıyorduk. Güneyde devasa bir yangından çıkan alev ve dumanlar gökyüzünü dolduruyordu. Yanan yerin büyük getto olduğunu biliyorduk. Nihayet kaldırıma çöktüm. Tükenmiştim ve bir adım daha atacak dermanım kalmamıştı. Her tarafım yara, bere, çürük içerisindeydi ve kollarım, bacaklarım, bütün eklemlerim sızlıyordu; buna rağmen bir yandan sigara sararken karşıma geçmiş konuşan Garthwaite’e gülümsemekten de kendimi alamıyordum. </p>
				<p>“Seni kurtarma meselesini yüzüme gözüme bulaştırdığımın farkındayım, ama işin içinden çıkamıyorum. Tam bir keşmekeş. Ne zaman sıvışmaya çalışsak, önümüze bir engel çıkıyor ve bizi geri döndürüyor. Seni ilk kez o kalabalığın arasından çıkardığım bina girişinden sadece birkaç sokak ötedeyiz. Dostla düşman birbirine karıştı. Kaos içerisindeyiz. O lanet olası binaların içinde kim var bilemiyor insan. Öğrenmeye çalışsan, kafana bombayı yemen işten değil. Kimseye bulaşmadan kendi yoluna gitmeye çalışsan, ya makineli tüfeklerin hışmına uğrayan öfkeli kalabalığa ya da bir çatının üzerinden yoldaşlarımızın öldürdüğü Paralı Askerler’e toslarsın. Ve yetmezmiş gibi bir de o kalabalığın çıkagelip seni öldürmesi söz konusu.”</p>
				<p>Garthwaite keyifsizce başını sallayıp sigarasını yaktı ve yanıma oturdu.</p>
				<p>“Bir de açlıktan midem zil çalıyor,” diye ekledi. “Kaldırım taşlarını bile yiyebilirim.”</p>
				<p>Sonra hemen ardından ayağa kalktı ve caddede yürüyerek bir kaldırım taşı aramaya koyuldu. Geri döndüğünde elindeki kaldırım taşıyla arkamızdaki mağazanın camını indirdi. </p>
				<p>Açtığı boşluktan geçmeme yardımcı olurken, “Burası zemin kat ve pek işe yaramaz,” diye açıklamada bulundu; “fakat elimizden daha iyisi gelmez. Sen biraz kestir, ben de bir keşif turu atayım. Bu kurtarma işinden yüzümün akıyla çıkacağım, ama zamana, hem de epey bir zamana ihtiyacım var, bir de bir şeyler yemeye tabii.” </p>
				<p>Burası atlar için koşum takımları satan bir mağazaydı. Garthwaite, mağazanın iyice arkalarındaki özel ofiste, at örtülerinden bana bir yatak hazırladı. Yeterince perişan değilmişim gibi bir de şiddetli baş ağrısı peydahlandı. Gözlerimi kapatıp uyumaya çalışacağım için çok mutluydum.</p>
				<p>Garthwaite yanımdan ayrılırken, “Geri geleceğim,” dedi. “Bir araba bulmayı ummuyorum, ama yiyecek bir şeyler getiririm mutlaka.”</p>
				<p>Ancak üç yıl sonra görebilecektim onu. Garthwaite geri geleceği yerde, ciğerlerinde ve boynunda birer kurşunla hastaneye kaldırılmıştı. </p>
				
				</div>
  </body>
</html>