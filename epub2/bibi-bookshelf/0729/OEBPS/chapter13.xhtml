<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter13">
<div class="html5_section">
				<h1 class="chapter-num">13</h1>
				<h1>Genel grev</h1>
				<p>1912 yılının sonbaharında Sosyalist Parti’nin ezici üstünlüğüyle sonuçlanan seçimde elbette Ernest Kongre’ye seçildi. Sosyalist oyların artmasına önayak olan etmenlerden biri Hearst’ün<a class="si-noteref epub-type_noteref" href="#f83" id="ref_f83">83</a> yok edilmesiydi. Plütokrasi için bu kolay bir görevdi. Hearst’ün çeşitli gazetelerini yönetmesi ayda on sekiz milyon dolara mal oluyordu ve bu rakamı ve daha fazlasını, reklam bedeli olarak orta sınıftan geri alıyordu. Hearst’ün mali gücünün kaynağı tümüyle orta sınıfta yatıyordu. Tröstler reklam vermiyorlardı.<a class="si-noteref epub-type_noteref" href="#f84" id="ref_f84">84</a> Hearst’ü yok etmek için gerekli olan tek şey reklam gücünü elinden almaktı.</p>
				<p>Tüm bir orta sınıf henüz ortadan kaldırılmamıştı. Geride bir tek dayanıklı iskeleti kalmıştı burjuvanın; ama güçten yoksundu bu iskelet. Hâlâ ayakta durabilen küçük üreticiler ve küçük işletmeci tüccarlar tamamen Plütokrasi’nin insafına kalmışlardı. Kendilerine ait ne ekonomik ne de siyasi bir ruhları vardı. Plütokrasi hükmü verince, burjuva reklam ilanlarını Hearst’ün gazetesinden çekti.</p>
				<p>Hearst yiğitçe savaştı. Her ay bir buçuk milyon dolar zarar etme pahasına gazetelerini çıkardı. Artık ücretlerini almadığı reklamları yayınlamaya devam etti. Plütokrasi yine hüküm verdi ve küçük işadamları ve üreticiler, eski reklam ilanlarını yayınlamaktan vazgeçmesi için Hearst’e ihtar mektupları yağdırdılar. Hearst direndi. Kendisine mahkeme emirleri gönderdiler. Direnmeye devam etti. Mahkeme emirlerine uymayarak, mahkemeleri küçük düşürdüğü gerekçesiyle altı ay hapis cezası aldı ve aleyhine açılan sayısız tazminat davaları yüzünden iflasa sürüklendi. Hearst’ün hiç şansı yoktu. Plütokrasi onunla ilgili hükmünü vermişti. Cezayı verecek mahkemeler Plütokrasi’nin emrindeydi. Hearst’ün ezilmesiyle birlikte henüz yakın bir geçmişte ele geçirdiği Demokrat Parti de yok oldu. </p>
				<p>Hearst’ün ve Demokratik Parti’nin yok edilmesiyle birlikte, taraftarlarının izleyebileceği yalnızca iki yol vardı. Bunlardan biri Sosyalist Parti, diğeri ise Cumhuriyetçi Parti’ydi. Hearst’ün sözde sosyalist öğütlerinin semeresini almak biz sosyalistlere düştü; çünkü taraftarlarının büyük çoğunluğu bize katıldı.</p>
				<p>Grange/Çiftçi Partisi’nin kısa süren beyhude çıkışı olmasaydı, bu dönemde çiftçilerin varlıklarının gasp edilmesi de bizim oylarımızda artış sağlayacaktı. Ernest ve sosyalist liderler çiftçileri kazanmak için canla başla mücadele ettiler; fakat sosyalist basının ve yayınevlerinin yok edilmesi de büyük bir engel teşkil ediyordu. Ayrıca bu dönemde ağızdan ağza propaganda henüz tam anlamıyla gelişmiş değildi. Dolayısıyla bizzat çiftçi olan ve uzun zaman önce malına mülküne el konmuş Mr. Calvin gibi politikacılar, çiftçileri kendi yanlarına çektiler ve fayda sağlamayan bir seçim kampanyasıyla politik güçlerini heba ettiler. Ernest bir defasında vahşice bir kahkaha atarak, “Zavallı çiftçiler, tröstler onları parmaklarında oynatıyor,” demişti. Durum gerçekten de buydu. İşbirliği içerisindeki yedi büyük tröst, muazzam boyuttaki ihtiyaç fazlalarını birleştirerek bir çiftlik tröstü oluşturdular. Demiryollarının nakliye ücretlerini, bankacıların ve borsadaki kumarbazların da fiyatları denetlemesi, çoktan beridir çiftçileri borç batağına sürüklemişti. Hatta bankacılar ve tüm tröstler uzun zamandan bu yana çiftçilere muazzam miktarda borçlar veriyorlardı. Çiftçiler ağa düşmüştü. Yapılması gereken tek şey ağın toplanmasıydı. Bunu yapmak da tarım tröstüne düştü.</p>
				<p>1912 yılının zor günleri, tarım piyasalarında daha şimdiden korkunç bir düşüşe yol açmıştı. Fiyatlar kasıtlı olarak çiftçileri iflas ettirecek noktalara kadar düşürülüyor, öte yandan demiryolları fahiş fiyatlarıyla çiftçinin belini iyice büküyordu. Böylece çiftçiler giderek daha çok borçlanmaya başladılar ve eski borçlarını ödemeleri engellendi. Ardından ipotekli mallar haczedildi ve senetleri icra yoluyla ödemeye zorladılar. Çiftçiler topraklarını tröste teslim ettiler. Yapabilecekleri başka hiçbir şey yoktu. Çiftçiler topraklarını teslim ettiklerinden, yönetici, şef, ustabaşı ve sıradan işçiler olarak ücret karşılığında çiftlik tröstü için çalışmaya başladılar. Kısacası, derebeylerin emrinde toprağa bağlı, geçinebilecek bir ücret karşılığı çalışan Ortaçağ köylülerine döndüler. Efendilerini terk edemezlerdi, çünkü efendileri Plütokrasi’yi oluşturuyordu. Şehirlere gidemiyorlardı, çünkü oralarda da Plütokrasi’nin denetimi vardı. Tek bir seçenekleri vardı; toprağı terk edip açlığa mahkûm aylaklar olmak. Ve şehirlerde bile hayal kırıklığına uğradılar, zira serserilik ve avareliğe karşı uyulması zorunlu kanunlar geçirilmişti ve katı bir biçimde uygulanıyordu. Elbette bazı çiftçiler ve hatta çiftçi toplulukları, sıradışı koşullar sayesinde gasp edilmekten kurtulmuşlardı. Fakat bunlar tek tüktü, sayılmaya değmezlerdi ve zaten ertesi yıl ağa takılacaklardı.<a class="si-noteref epub-type_noteref" href="#f85" id="ref_f85">85</a></p>
				<p>Dolayısıyla Ernest dışındaki sosyalist liderler, 1912 yılının sonbaharında kapitalizmin sonunun geldiğine karar verdiler. Varsın zor günler yaşansın ve bunun sonucunda muazzam bir işsizler ordusu ortaya çıkmış olsun; varsın çiftçiler ve orta sınıf yok edilmiş olsun; varsın işçi sendikaları her yönden kesin mağlubiyete uğratılmış olsun; sosyalistler, kapitalizmin sonunun geldiğine kendilerini inandırmışlardı ve Plütokrasi’ye meydan okuyacak kadar kendilerine güveniyorlardı. Yazık. Düşmanın gücünü ne kadar hafife almışız! Sosyalistler her yerde kazanacakları seçim zaferini duyuruyorlarken aslında bariz bir biçimde durumu ortaya koymuş oluyorlardı. Plütokrasi bu meydan okumaya karşılık verdi. Dengeleri kuran, ve gücümüzü bölerek bizi mağlubiyete uğratan Plütokrasi’ydi. Gizli ajanları vasıtasıyla yaygara koparıp sosyalizmin kutsal kavramlara saygısı olmayan, tanrıtanımaz bir görüş olduğunu yayan Plütokrasi’ydi; kiliseleri ve özellikle de Katolik Kilisesi’ni hizaya getirerek emekçi oylarının bir kısmını gasp eden Plütokrasi’ydi. Ve elbette gizli ajanları vasıtasıyla Grange Partisi’ni teşvik eden ve hatta yok olmakta olan orta sınıfın saflarına katılmaları için şehirlere yayılmasını sağlayan da Plütokrasi’ydi. Yine de sosyalistler ezici bir seçim zaferi elde ettiler. Fakat belli başlı idari mevkilerde ve tüm yasama organlarında ezici çoğunluğa sahip olmak yerine kendimizi azınlıkta bulduk. Kongre’ye elli üye gönderdiğimiz doğruydu. Ama 1913 yılı baharında bu üyeler koltuklarına oturduklarında, ellerinde hiçbir yetki olmadığını fark ettiler. Yine de on iki eyalet hükümeti alan Çiftçi Partisi’nden daha şanslıydı sosyalistler, zira seçimle kazandıkları koltuklarına oturmalarına izin verilmemişti. İşbaşındakiler, emekli olmayı reddediyorlardı ve mahkemeler Oligarşi’ nin elindeydi. Ama bu çok sonra yaşanan bir olaydı. 1912 kışının fırtınalı olaylarından size bahsetmedim henüz. Ülkede yaşanan zor günler tüketimde muazzam düşüşlere yol açmıştı. İşlerini kaybeden emekçilerin satın alacak gelirleri yoktu. Bunun sonucunda Plütokrasi, her zamankinden daha büyük bir ihtiyaç fazlası buldu kucağında. Bu ihtiyaç fazlasını yurtdışına satmak zorunluydu ve muazzam planlar yapılmış olsa da, bunun için para gerekiyordu. Plütokrasi, ihtiyaç fazlasını dünya piyasasına sürmek için ortaya koyduğu hararetli çabalarından dolayı Almanya ile mücadeleye girdi. Ekonomik çatışmaları genelde savaşlar takip ediyordu ve bu çatışma da bir istisna değildi. Büyük Alman diktatörü hazırlıklar yapmaya koyuldu, Birleşik Devletler de savaşa hazırlanmaya başladı. Havada karanlık ve uğursuz savaş bulutları dolaşıyordu. Dünya çapında bir felaket için sahne hazırdı zira tüm dünyada zor günler, işçi sorunları yaşanıyor, orta sınıf eriyip yok oluyor, işsiz orduları büyüyor, ekonomik çıkar çatışmaları kızışıyor ve sosyalist devrimin ayak sesleri duyuluyordu.<a class="si-noteref epub-type_noteref" href="#f86" id="ref_f86">86</a></p>
				<p>Oligarşi Almanya ile savaşa girmek istiyordu. Ve bunun için bir düzine nedeni vardı. Olayların karmaşası içinde böyle bir savaş, uluslararası kartların yeniden karıştırılmasına ve yeni anlaşmalar yapıp ittifaklar oluşturulmasına önayak olacaktı. Oligarşi’nin büyük çıkarları vardı bu işte. Dahası, savaş sayesinde birçok ulus ihtiyaç fazlası malları tüketecek, tüm ülkeler için bir tehdit unsuru olan işsizler ordusu küçülecek ve planlarını kusursuz hale getirip uygulamak için Oligarşi’ye soluklanma fırsatı doğacaktı. Böyle bir savaş Oligarşi’nin dünya pazarını fiilen ele geçirmesine olanak sağlayacak, ayrıca asla dağılmaya ihtiyaç duymayacak büyük bir daimi orduyu yaratacak, bir yandan da halkın zihnine “Oligarşi’ye <em>karşı </em>Sosyalizm” kavramı yerine “Almanya’ya <em>karşı </em>Amerika” kavramı yerleşecekti.</p>
				<p>Ve gerçekten de sosyalistler işin içinde olmasa savaş bütün bunlara yol açacaktı. Batılı liderlerin gizli toplantısı Pell Caddesi’ndeki dört küçük odalı karargâhımızda yapıldı. İlk olarak sosyalistlerin nasıl bir tavır sergileyeceği ele alındı. Savaşa ilk defa karşı çıkmıyorduk<a class="si-noteref epub-type_noteref" href="#f87" id="ref_f87">87</a>, fakat Birleşik Devletler’de ilk kez oluyordu bu. Gizli toplantımızın ardından uluslararası örgütle temasa geçtik ve çok geçmeden şifreli mesajlarımız, Atlantik’i aşarak Uluslararası Büro ile aramızda mekik dokumaya başladı. </p>
				<p>Alman sosyalistler bizimle birlikte hareket etmeye hazırdı. Sayıları beş milyondan fazlaydı ve birçoğu daimi ordu içerisindeydi. Ayrıca işçi sendikalarıyla da iyi geçiniyorlardı. Her iki ülkenin sosyalistleri de savaşa karşı cesurca bildiriler yayınladılar ve genel grev tehdidinde bulundular. Bu arada da genel grev için hazırlık yapmaya başladılar. Dahası, tüm ülkelerdeki devrimci partiler, her ne pahasına olursa olsun, ülkede bir ayaklanma ve devrimi dahi göze alarak uluslararası barışın korunmasına dayalı sosyalist ilkeyi savunan konuşmalar yaptılar. </p>
				<p>Genel grev biz Amerikan sosyalistlerinin kazandığı tek büyük zaferdi. 4 Aralık günü Amerikan elçisi, Almanya’nın başkentinden çekildi. O gece bir Alman filosu Honolulu’ya bir saldırı düzenleyerek üç Amerikan kruvazörünü ve bir gümrük muhafaza gemisini batırıp, şehri bombaladı. Ertesi gün hem Almanya, hem de Birleşik Devletler savaş ilan etti ve birkaç saat içerisinde, her iki ülkedeki sosyalistler de genel greve gittiler. </p>
				<p>Alman diktatörü ilk defa, imparatorluğunun sürekliliğini sağlayan adamlarla karşı karşıya gelmişti. Onlar olmadan imparatorluğunu yönetemezdi. Bu adamların pasif direniş içinde olmaları yeni bir durumdu. Savaşmıyorlardı. Parmaklarını kıpırdatmıyorlardı. Ve hiçbir şey yapmayarak diktatörlerinin ellerini kollarını bağladılar. Savaş köpeklerini isyankâr proletarya üzerine salma fırsatını elde etmekten daha çok istediği bir şey yoktu diktatörün. Fakat bu ondan esirgeniyordu. Savaş köpeklerini salamıyordu. Ne savaşa girmek için ordusunu harekete geçirebiliyor, ne de dik kafalı tebaasını cezalandırabiliyordu. İmparatorluğunda tek bir tekerlek bile kıpırdamıyordu. Ne bir tren hareket ediyor ne de bir telgraf mesajı gönderilebiliyordu, çünkü telgraf operatörleri ve demiryolu görevlileri, nüfusun geri kalanıyla birlikte işi bırakmışlardı.</p>
				<p>Almanya’da durum neyse, Birleşik Devletler’de de oydu. Nihayet örgütlü emekçi dersini almıştı. Kendi seçtikleri alanda kesin bir mağlubiyete uğrayan işçiler, o alanı terk ederek sosyalistlerin siyasi alanına girmişlerdi; zira genel grev politik bir grevdi. Dahası örgütlü emekçi o kadar kötü bir yenilgiye uğramıştı ki, artık umursamıyordu. Genel greve tümüyle çaresizlikten sarılmıştı. Milyonlarca işçi aletlerini ve görevlerini bir yana bırakmışlardı. Teknisyenler özellikle göze çarpıyordu. Gözleri dönmüştü. Anlaşıldığı kadarıyla örgütleri yok edilmişti fakat metal işçileriyle birleşerek kalkıp gelmişlerdi. </p>
				<p>Sıradan gündelikçiler ve örgütsüz emekçiler dahi iş bırakmışlardı. Grev her şeyi birbirine öyle bir bağlamıştı ki, hiç kimse çalışamıyordu. Yanı sıra, kadınlar da grevin en güçlü destekçileri olduklarını gösterdiler. Savaşa karşı çıktılar. Erkeklerini ölüme gitmelerini istemiyorlardı. Ayrıca genel grev fikri halkın ruh haline uymuş, mizah anlayışlarını etkilemişti. Grev fikri bulaşıcıydı. Okullardaki çocuklar da grev furyasına katılmıştı ve ders vermek için okula giden öğretmenler, boş sınıfları görünce gerisin geriye evlerine dönüyorlardı. Genel grev ulusal bir pikniğe dönüştü. Emekçilerin dayanışması fikri herkesin hayal gücünü ateşlemişti. Ve son olarak bu muazzam, coşkulu oyun bir tehlike yaratmıyordu. Herkesin suçlu olduğu bir yerde, kimi cezalandırabilirdiniz ki?</p>
				<p>Birleşik Devletler felç olmuştu. Kimse neler olduğunu bilmiyordu. Gazeteler çıkmıyor, mektuplar gönderilemiyordu ve sevkiyatlar durmuştu. Her bir topluluk, sanki dünyanın geri kalanı ile arasında on bin millik ıssız, vahşi bir orman varmışçasına soyutlanmıştı. Dünya dönmüyordu sanki. Bir hafta boyunca hayat bu şartlarda sürdü.</p>
				<p>San Francisco’da yaşayan bizler, körfezin öte yanında Oakland ya da Berkeley’de bile neler olup bittiğini bilmiyorduk. İnsanın garip, bunaltıcı bir hisse kapılmasına neden oluyordu bu durum. Sanki büyük kozmik bir varlık ölmüş, yeryüzünün nabzı durmuştu. Aslında ulus ölmüştü. Ne sokaklarda ilerleyen tramvayların gürültüsü ne bir fabrika düdüğü ne havadaki elektriğin uğultusu ne sokaktan geçen arabalar ne gazete satan çocukların bağırışları duyuluyordu. Sessizlik yüzünden bunalıma girmiş, adeta gerçek değilmişçesine, sinsi hayaletler gibi nadiren hareket eden insanlar vardı yalnızca.</p>
				<p>Sessizlik içinde geçen bir hafta boyunca Oligarşi’ye bir ders verilmişti. O da iyi öğrenmişti bu dersi. Genel grev bir uyarıydı. Bu asla bir daha meydana gelmemeliydi. Oligarşi bunun icabına bakacaktı. Haftanın sonunda, daha önceden kararlaştırıldığı gibi, Almanya’daki ve Birleşik Devletler’deki telgraf operatörleri görevlerinin başına döndüler. Onların vasıtasıyla her iki ülkenin de sosyalist liderleri, yöneticilere ültimatom gönderdiler. Savaşa son verilmeliydi yoksa genel grev sürecekti. Anlaşmaya varmak uzun sürmedi. Savaş kararı geri alındı ve her iki ülkenin de çalışan nüfusu görevlerinin başına döndü. </p>
				<p>Barışın yeniden tesis edilmesi Almanya ile Birleşik Devletler’in ittifak yapmasına yol açmıştı. Aslında bu, ortak düşmanın, yani her iki ülkedeki devrimci proleterin karşısına çıkmak amacıyla İmparator ile Oligarşi arasında yapılmış bir ittifaktı. Ve Alman sosyalistleri ayaklanarak diktatörü tahtından indirdiklerinde Oligarşi’nin haince bozduğu anlaşma, bu anlaşmaydı. Oligarşi’nin elde etmek istediği tam da buydu zaten; dünya pazarındaki en büyük rakibini yok etmek. Alman İmparatorunun saf dışı kalmasıyla birlikte, Almanya’nın yurtdışına satacak ihtiyaç fazlası malı olmayacaktı. Sosyalist bir devletin doğası gereği, Alman halkı ürettiğinin tamamını tüketecekti. Elbette üretmediği bazı şeyleri satın almak için, ürettiği bazı şeyleri yurtdışına satacaktı; fakat bu tüketilemeyen bir ihtiyaç fazlasından epey farklı bir durum olacaktı. </p>
				<p>Oligarşi’nin, Alman İmparatoru’na ihaneti öğrenilince Ernest, “Bahse girerim ki Oligarşi buna bir kılıf uyduracaktır,” dedi. “Her zamanki gibi, Oligarşi doğru şeyi yaptığına inanacaktır.”</p>
				<p>Beklendiği gibi, Oligarşi, çıkarlarını gözettiği Amerikan halkının bekası için bunu yaptığını açıkladı. Nefret ettiği rakibini dünya pazarlarının dışına itmiş ve üretim fazlamızı bu pazarlara satabilmemizi sağlamıştı.</p>
				<p>“İşin en saçma tarafı, o kadar çaresiziz ki, böyle aptalların çıkarlarımızı korumasına izin veriyoruz,” diye yorum yaptı Ernest. “Yurtdışına daha fazla mal satmamızı sağladılar. Bu da yurtiçinde daha az tüketmek zorunda kalacağımız anlamına gelir.”</p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f83"><a class="si-backref" href="#ref_f83">83</a><span class="si-footnote-text">. William Randolph Hearst: Ülkedeki en güçlü gazete sahibi haline gelen, Californialı genç bir milyoner. Hearst’ün gazeteleri tüm büyük şehirlerde yayınlanıyordu ve yok olmakta olan orta sınıfa ve proleter kesime hitap ediyordu. Öyle büyük bir taraftar kitlesi vardı ki, eski Demokrat Parti’yi boş bir kabuk halinde sahiplenmeyi başardı. Hearst, alışılmışın dışında bir duruş sergileyerek, zayıflatılmış sosyalizmle, ne idüğü belirsiz küçük burjuva kapitalizminin karışımı bir sistem öğütlüyordu. Bu yağ ve suyun karışması gibi bir şeydi ve kısa bir dönem boyunca Plütokrasi için endişe kaynağı olsa da Hearst’ün asla başarma umudu yoktu. </span></div>

						<div class="si-footnote html5_aside epub-type_footnote" id="f84"><a class="si-backref" href="#ref_f84">84</a><span class="si-footnote-text">. O karışık dönemlerde reklam maliyetleri muazzamdı. Rekabet içerisinde olanlar sadece küçük kapitalistler olduğundan reklam ilanlarını da onlar veriyorlardı. Tröstlerin olduğu yerde rekabet olmadığından, tröstler reklam vermeye ihtiyaç duymuyorlardı. </span></div>

						<div class="si-footnote html5_aside epub-type_footnote" id="f85"><a class="si-backref" href="#ref_f85">85</a><span class="si-footnote-text">. Antik Roma’daki küçük toprak sahibi çiftçilerin yok edilme süreci, Amerika’daki çiftçilere ve küçük kapitalistlere kıyasla çok daha yavaş ilerlemişti. Yirminci yüzyıldaki hız ve devinim, Antik Roma’da neredeyse hiç yoktu. Toprağa çılgınca bir şehvetle bağlı olan ve nasıl birer canavara dönüşebileceklerini göstermeye can atan çiftçiler, piyasadan tümüyle çekilerek mülklerine el konulmasını engellemeye çalıştılar. Hiçbir ürünlerini satmadılar. Hiçbir şey satın almadılar. Kendi aralarında ilkel bir takas sistemi türedi. Korkunç bir yokluk ve sıkıntı içine düştüler, fakat direndiler. Hatta eylemleri büyük bir harekete dönüştü. Alt edilme yöntemleri ise eşsiz, akılcı ve basitti. Hükümetin iplerini elinde tutan Plütokrasi çiftçilerin vergilerini yükseltti. Bu onların zırhlarındaki zayıf noktaydı. Satmadıkları ve satın almadıkları için paraları yoktu ve sonunda vergileri ödemek için topraklarını sattılar.</span></div>

						<div class="si-footnote html5_aside epub-type_footnote" id="f86"><a class="si-backref" href="#ref_f86">86</a><span class="si-footnote-text">. Bu ayak sesleri uzun bir süre duyuldu. İngiliz Lord Avebury, MS 1906’da Lordlar Kamarası’nda şöyle demişti: “Avrupa’daki huzursuzluk, sosyalizmin yayılması ve anarşizmin uğursuzca yükselişi, Avrupa’daki işçi sınıflarının içinde bulunduğu koşulların giderek dayanılmaz bir hal aldığı ve eğer bir devrimden sakınmak isteniyorsa, ücretleri artırmak, çalışma saatlerini azaltmak ve yaşamı sürdürmek için elzem olan şeylerin fiyatlarını düşürmek gerektiği yönünde hükümetlere ve yönetici sınıflara birer uyarıdır.” Borsada oynayanların takip ettiği <em>Wall Street Journal</em> gazetesinde Lord Averbury’nin konuşması şöyle yorumlanmıştı: “Bu sözleri bir aristokrat ve Avrupa’daki en muhafazakar organın bir üyesi sarf etmiştir. Bu, söylenenleri daha da önemli kılar. Bu sözlerde, birçok kitapta bulunamayacak kadar değerli politik tutumlar ve uyarılar vardır. Beyler, Milli Savunma ve Donanma bakanlıklarının sayın yetkilileri, bu sözleri dikkate alın!”Aynı dönemde, Amerika’da yayınlanan <em>Harper’s Weekly</em> dergisinde Sydney Brooks şunları yazıyordu: “Washington’da sosyalistlerden bahsedildiğini duymazsınız. Neden duyasınız ki? Bu ülkede burunlarının dibinde ne olup bittiğini en son gören insanlar politikacılardır. Kendimden son derece emin bir şekilde, bir sonraki başkanlık seçimlerinde sosyalistlerin bir milyonun üzerinde oy toplayacakları kehanetinde bulunsam benimle alay ederler.”</span></div>

						<div class="si-footnote html5_aside epub-type_footnote" id="f87"><a class="si-backref" href="#ref_f87">87</a><span class="si-footnote-text">. Uluslararası sosyalist örgütlerin uzun zamandan beri savaş üzerine olgunlaşan düşüncelerini nihayet formüle etmeleri MS XX. yüzyılın hemen başına denk gelir. Özetlersek, bu doktrin şöyleydi: “Neden kapitalist efendilerinin çıkarları uğruna bir ülkenin işçileri, bir başka ülkenin işçileriyle savaşsınlar?” MS 21 Mayıs, 1905’te Avusturya ile İtalya arasında bir savaş çıkma tehlikesi doğunca, İtalya, Avusturya ve Macaristan’daki sosyalistler, Trieste’de bir konferans düzenleyerek savaş ilan edildiği takdirde, her iki ülkenin işçilerinin genel greve gideceği tehdidinde bulundu. “Fas Meselesi” Fransa, Almanya ve İngiltere’yi kapsayacak bir savaş tehdidi yarattığında, bu uyarı ertesi yıl da tekrarlandı. </span></div>
			  </div>
  </body>
</html>