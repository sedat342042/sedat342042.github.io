<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter10">
<div class="html5_section">
				<h1 class="chapter-num">10</h1>
				<h1>Girdap</h1>
				<p>İşadamları yemeğini izleyen günlerde, gök gürlemeleri gibi birbiri ardına dehşetli anlara sahne olan olaylar yaşandı ve ben, sessiz bir üniversite kasabasında tüm günlerini kendi halinde geçiren sıradan bir insanken, özel hayatımla birlikte büyük dünya meselelerinin girdabına kapıldım. Beni bir devrimci yapan Ernest’e duyduğum, aşk mıydı, yoksa yaşadığım toplumun gerçek yüzünü büyük bir berraklıkla görmemi sağlaması mıydı bilemiyorum; fakat bir devrimci olmuştum ve üç kısacık ay öncesinde hayal bile edilemeyecek bir dizi olayın içerisinde bulmuştum kendimi. </p>
				<p>Hayatımda baş gösteren krizler, toplumun yaşadığı büyük krizlerle eş zamanlı gelişti. İlk olarak babam üniversiteden kovuldu. Yani teknik olarak kovulmadı, ama istifası istendi. Hepsi bu. Bu tek başına o kadar da büyük bir sorun yaratmadı. Hatta babam bundan hoşnut bile oldu. Yazdığı “Ekonomi ve Eğitim” başlıklı kitabının yayınlanması, üniversiteden kovulmasını hızlandırdığı için özellikle memnundu babam. Dediğine göre bu yaşadıkları, kitabında ortaya koyduğu iddiayı pekiştirmiş. Eğitimin kapitalist sınıfın hegemonyası altına girdiğini bundan daha iyi kanıtlayan bir gelişme yaşanabilir miydi? </p>
				<p>Fakat bu kanıt asla bir fayda sağlamadı. Kimse babamın üniversiteden istifa etmeye zorlandığını bilmedi. O kadar saygın bir bilimadamıydı ki, böyle bir şeyi duyurmak, zoraki istifasının sebebiyle bir araya geldiğinde bütün dünyada bir sansasyon yaratacaktı. Gazeteler babamı övgü yağmuruna tuttular ve tüm vaktini bilimsel araştırmaya vakfetmek için ders ve konferansların angaryasına sırt çevirmesinden ötürü takdir ettiler.</p>
				<p>Babam ilk başlarda gülüyordu. Sonra öfkelendi, uyarıcı öfkelerinden biriydi bu da. Sonra kitabı yasaklandı. Bu yasaklama o kadar büyük bir gizlilikle yürütüldü ki ilk başta biz bile anlayamadık. Kitap yayınlanır yayınlanmaz ülkede yankı uyandırdı. Kapitalist basın, böylesine büyük bir bilimadamının kendi uzmanlık sahasını terk ederek hakkında hiçbir şey bilmediği ve hızla hataya sürüklendiği sosyoloji alanını işgal etmesinin acınacak bir durum olduğu türünden yorumlarla babamı kibarca kötülüyordu. Bu bir hafta boyunca sürdü ve bu arada babam da kitabının, kapitalizmin yarasına parmak bastığını söyleyerek kıs kıs gülüyordu. Ve sonra birdenbire gazeteler ve eleştiri dergilerinin kitapla ilgili yorumlarının ardı arkası kesildi. Ve aynı hızla kitap piyasadan kalktı. Hiçbir kitabevinde tek bir nüshasını bulmak bile mümkün değildi. Babam yayıncılara mektup yazdı ve baskı kalıplarının kazara hasar gördüğünden bahseden bir yanıt aldı. Ardından yapılan yazışmalardan tatmin edici bir sonuç çıkmadı. Nihayet lafı dolandırmaktan vazgeçip samimi bir tavır sergilemeye karar veren yayıncılar, kitabı yeniden basmalarının mümkün olmadığını, fakat yayın haklarından feragat etmeye bir hayli gönüllü olduklarını belirttiler.</p>
				<p>“Ülkede o kitaba elini sürecek tek bir yayınevi bile bulamayacaksınız,” dedi Ernest. “Ben sizin yerinizde olsaydım, hemen siper alırdım. Demir Ökçe’nin henüz ucunu gösterdiler size.”</p>
				<p>Fakat babam tam bir bilimadamıydı. Asla peşin yargıya varacak biri değildi. Tüm ayrıntılarıyla yürütülmeyen bir laboratuvar deneyi, deneyden sayılmazdı. Böylece sabırla tüm yayınevlerini dolaştı. Bir alay bahane sıralayan yayınevlerinin hiçbiri kitabı basmaya yanaşmadı. </p>
				<p>Babam kitabının gerçekten de yasaklandığına ikna olunca, bu olayı gazetelere yansıtmaya karar verdi; fakat babamın konuyla ilgili iletişim kurma çabalarını tümüyle kulak ardı etti basın. Sosyalistlerin düzenlediği ve birçok gazetecinin hazır bulunduğu bir politik toplantıyı babam fırsat bildi. Ayağa kalkıp kitabın yasaklanmasıyla ilgili hikâyeyi anlattı. Ertesi gün babam gazeteleri okurken önce güldü, ama ardından uyarıcı özelliklerini tamamen kaybedecek ölçüde öfkelendi. Gazeteler kitapla ilgili tek bir satır bile yazmamışlardı, ama yalan yanlış bir haber yaparak, babamın kullandığı kelimeleri ve cümlelerin içeriğini bir güzel çarpıtmışlar, kullandığı ölçülü ifadeleri, veryansın eden bir anarşist konuşması gibi yansıtmışlardı. Büyük bir maharetle yapılmıştı bu. Babamın konuşması sırasında “sosyal devrim” diye bir ifadeyi kullandığını özellikle hatırlıyorum. Muhabir “sosyal” kelimesini çıkarıp atmıştı. Hazırlanan haber yazısı Associated Press vasıtasıyla tüm ülkeye yayıldı ve ülkenin dört bir yanında alarm sirenleri duyulmaya başladı. Babam nihilist ve anarşist damgası yedi ve birçok yerde yayınlanan bir karikatürde, kırmızı bir bayrak sallayarak, uzun saçlı, gözü dönmüş, ellerinde meşaleler, kamalar ve dinamit lokumları tutan öfkeli bir kalabalığa liderlik eden biri olarak resmedildi. </p>
				<p>Basın, anarşistlikle itham ettiği babama uzun ve küçültücü makalelerle acımasızca saldırdı ve zihinsel bir bunalım yaşadığını ima eden ifadeler kullanıldı. Kapitalist basının bu tutumunun yeni bir şey olmadığını söyledi bize Ernest. Konuşulanları çarpıtmak, yalan haber düzmek ve böylece orta sınıfın gözünü korkutup emekçilerle olası bir yakınlaşmadan caydırmak amacıyla muhabirleri sosyalist toplantılara göndermenin bir âdet haline geldiğinden bahsediyordu Ernest. Ayrıca mücadele etmekten vazgeçip kendini koruması yönünde babamı tekrar tekrar uyarıyordu. </p>
				<p>Fakat ülkedeki sosyalist basın mücadeleye girişti; işçi sınıfının okuryazar kesimi arasında kitabın yasaklandığı biliniyordu. Fakat bu bilgi işçi sınıfından öteye geçmiyordu. Daha sonra “Sağduyuya Çağrı” adlı büyük bir sosyalist yayınevi, kitabı çıkarmak için babamla anlaştı. Babam çok mutlu olmuştu, fakat Ernest tedirgindi. </p>
				<p>“Bilinmeyen gelişmelerin eşiğindeyiz,” diye ısrar ediyordu Ernest. “Etrafımızda gizliden gizliye büyük tezgâhlar dönüyor. Hissedebiliyoruz. Ne olduklarını bilmiyoruz ama orada oldukları aşikâr. Toplumun dokusu bu gelişmelerle ürküp titriyor. Ne olduğunu sormayın bana. Ben de bilmiyorum. Fakat toplumda cereyan eden bu değişiklikler bir şeyleri aydınlatmak üzere. Nitekim birtakım olaylar aydınlanmaya başlamış durumda. Kitabın yasaklanması bu olayları tetikleyip hızlandırıyor. Kaç tane kitap yasaklandı? En ufak bir fikrimiz dahi yok. Karanlıktayız. Öğrenme şansımız yok. Bakın görün, sırada sosyalist basının ve yayınevlerinin kapatılması var. Korkarım tehlike yaklaşıyor. Hepimizin gırtlağına çökecekler.”</p>
				<p>Ernest olayların nabzını geri kalan sosyalistlerden daha iyi tutuyordu ve iki gün içerisinde ilk darbe geldi. <em>Sağduyuya Çağrı </em>haftalık çıkan bir gazeteydi ve proleter kesim arasında yedi yüz elli bin adet tirajı vardı. Ayrıca sık sık iki ile beş milyon adet arasında değişen özel sayı basıyordu. Bu özel sayılar, <em>Çağrı</em>’nın çevresinde toplanmış bir gönüllü işçi ordusu tarafından finanse edilip dağıtılıyordu. İlk darbe bu özel sayıları hedef almıştı ve ezici bir darbeydi. Posta Ofisi’nin keyfî bir kararıyla bu sayıların gazetenin normal tirajı içinde sayılmayacağına ve dolayısıyla dağıtılmamasına hükmedildi. </p>
				<p>Bir hafta sonra Posta İdaresi gazetenin isyana teşvik eden yayınlar yaptığına hükmederek dağıtımını tümüyle yasakladı. Bu, sosyalist propagandaya indirilmiş ürkütücü bir darbeydi. <em>Çağrı </em>gazetesi çaresizdi. Dağıtım şirketleri kanalıyla abonelerine ulaşmayı düşündüler, fakat şirketler dağıtım yapmayı reddettiler. Bu <em>Çağrı</em>’nın sonuydu. Ama her şey bitmemişti. Kitabın basılması için hazırlıklar yapıldı. Kitabın yirmi bin adet nüshası ciltçideydi ve matbaada başka nüshalar da basılıyordu. Ve sonra hiç beklenmedik bir anda ortaya çıkarak Amerikan bayrağı sallayıp milliyetçi şarkılar söyleyen bir güruh, <em>Çağrı</em>’nın büyük matbaasını bir gece ateşe verip tümüyle yok etti. </p>
				<p>Kansas eyaletinin Girard şehri sessiz, huzurlu bir yerdi. Burada daha önce işçi sorunları yaşanmamıştı. <em>Çağrı </em>sendika maaşlarını ödüyordu; aslına bakılırsa, gazete şehrin belkemiğiydi ve yüzlerce erkeğe ve kadına iş sağlamıştı. Saldırganlar Girard’ın sakinleri değildi. Bu öfkeli kalabalık adeta yerden bitmiş ve nereden bakılırsa bakılsın, işini halledip yeniden toprağın altına girmişti. Ernest bu olaydan son derece şeytani ve fesatça bir anlam çıkarıyordu.</p>
				<p>“Kara Yüzler<a class="si-noteref epub-type_noteref" href="#f73" id="ref_f73">73</a>, Birleşik Devletler’de örgütleniyor,” dedi Ernest. “Bu sadece başlangıç. Daha başka olaylar da yaşanacak. Demir Ökçe giderek cüretini artırıyor.”</p>
				<p>Ve böylece babamın kitabı yok oldu. Günler ilerledikçe Kara Yüzler’in daha birçok eylemine tanık olacaktık. Her geçen hafta dağıtımı yasaklanan ve zaman zaman da Kara Yüzler’in saldırısına uğrayan sosyalist gazetelerin sayısı arttı. Elbette, ülkenin gazeteleri, yönetici sınıfın gerici politikaları doğrultusunda yayın yaptılar ve saldırıya uğrayıp, yok edilen sosyalist basın çamur atılıp, saptırılmış haberlerle kötülenirken, Kara Yüzler de gerçek vatanseverler ve toplumun kurtarıcıları olarak gösterildi. Bu saptırılmış haberler o denli ikna ediciydi ki kürsüsüne çıkıp vaaz veren en samimi papazlar bile, Kara Yüzler’e methiye düzerken, öte yandan da şiddete gerek duyulmasından ötürü duydukları üzüntüyü dile getiriyorlardı.</p>
				<p>Tarih sayfaları hızla yazılıyordu. Sonbahar seçimleri yakında yapılacaktı ve Ernest sosyalist parti tarafından Kongre seçimlerine aday olarak gösterilmişti. Seçilme şansı çok yüksekti. San Francisco’daki tramvay grevi kırılmıştı. Ardından da nakliyecilerin grevi kırıldı. Bu iki yenilgi, örgütlü emekçi kesim açısından büyük felaketlerdi. Tüm Liman İşçileri Federasyonu, yapı işlerinde çalışan yandaşlarıyla birlikte nakliyecileri desteklemişti ve hepsi de namussuzca ezildi. Kanlı bir grev olmuştu. Polisler coplarıyla sayısız kafayı kırmıştı; Marsden Özel Kurye Şirketi’nin ambarlarından grevcilerin üzerine doğrultulan makineli tüfekten çıkan kurşunlar ölü listesine yeni isimler eklemişti. Sonuç olarak, emekçiler öfke dolu suratlarıyla kin gütmeye başladılar. Kan ve intikam peşindeydiler. Kendi sahalarında yenilmişlerdi ve siyasi eylemlerle intikam alma vakti gelmişti. İşçi örgütlerini halen muhafaza ediyorlardı ve devam etmekte olan siyasi mücadelede bu onlara güç veriyordu. Ernest’in seçilme şansı giderek güçleniyordu. Her geçen gün giderek daha fazla sendika sosyalistlere destek vereceklerini ilan ediyorlardı. En sonunda Cenaze Levazımatçıları’nın yardımcıları ve Tavuk Yolucular da saflarına katılınca Ernest bile güldü bu işe. İşçiler katır gibi inatçı olmuşlardı. Bir yandan sosyalist toplantılarda salonları çılgın bir hevesle hıncahınç doldururken, diğer yandan eski parti siyasilerinin ayartma girişimlerine geçit vermiyor, kulak tıkıyorlardı. Eski parti konuşmacıları genelde boş salonlara sesleniyorlar, fakat zaman zaman da salonu dolduranlar tarafından o kadar kötü muamele görüyorlardı ki, her defasında polis takviye gücü çağrılmak zorunda kalınıyordu. Tarih sayfaları hızla doluyordu. Yaşanan ve eli kulağında, her an yaşanması beklenen gelişmelerin yarattığı heyecan ve titreşimlerle dolu bir hava esiyordu. Art arda refah ve bolluk içinde geçen ve tüketilemeyen üretim fazlasının yurtdışına satılmasının giderek zorlaştığı birkaç yılın ardından ülke zor zamanların eşiğine gelmişti.<a class="si-noteref epub-type_noteref" href="#f74" id="ref_f74">74</a> Sanayi ve işletmelerin mesai saatleri, iş zamanları kısaltılmıştı; birçok büyük fabrika, ihtiyaç fazlası ürünlerin satılmasını bekler vaziyette, elleri kolları bağlı, mesai saatlerini boş geçiriyordu ve her yerde işçi ücretleri kesintiye uğruyordu. Büyük teknisyenler grevi de kırılmıştı. İki yüz bin teknisyen, metal işçilerinden oluşan beş yüz bin kişilik müttefikleriyle birlikte, Birleşik Devletler’de eşi görülmemiş, kanlı bir grevde yenilgiye uğramıştı. İşverenler birliğinin öne sürdüğü silahlı grev kırıcılardan<a class="si-noteref epub-type_noteref" href="#f75" id="ref_f75">75</a> oluşan küçük ordularla aralarında meydan muharebeleri yaşanmış; ülkenin dört bir yanında, çeşitli yerlerde ortaya çıkan Kara Yüzler, mala mülke zarar verip, yok etmişlerdi; nihayet Birleşik Devletler’in düzenli ordusuna mensup yüz bin asker tüm bu yaşananlar bir son vermek için göreve çağrılmıştı. İşçi liderlerinden birkaçı idam edilmiş, birçoğu da hapse mahkûm edilmişti. Öte yandan grevciler sürüler halinde sığır ağıllarına<a class="si-noteref epub-type_noteref" href="#f76" id="ref_f76">76</a> tıkılıp, askerlerin korkunç muamelelerine maruz kalmışlardı. </p>
				<p>Bolluk ve refah yıllarının bedeli ödeniyordu şimdi. Tüm piyasalar haddinden fazla mala boğulmuştu; tüm piyasalarda gerileme ve çöküş yaşanıyordu; genel fiyat gerilemeleri içerisinde fiyatı en çok gerileyen de işçinin emeğiydi. Sanayi alanında yaşanan çekişmeler ülkeyi sarsıyordu. İşçiler her yerde greve gidiyorlardı; işçi ve emekçi, greve gitmediği yerlerde de kapitalistler tarafından kapının önüne konuluyordu. Gazeteler şiddet ve kana boğulmuş hikâyelerle doluydu. Ve bu kanlı olaylar sırasında, Kara Yüzler kendilerine düşeni yapıyorlardı. Kara Yüzler’in işi ayaklanma, kundaklama ve mülkün nedensiz yere tahrip edilmesiydi ve bu işi gayet güzel beceriyorlardı. Kara Yüzler’in<a class="si-noteref epub-type_noteref" href="#f77" id="ref_f77">77</a> eylemlerinden dolayı, tüm bir düzenli ordu olayların yaşandığı yerlerde göreve çağrılmıştı. Tüm şehir ve kasabalar silahlı kamplara dönmüştü ve işçiler köpekler gibi öldürülüyordu. Grev kırıcılar devasa işsizler ordusu içinden seçiliyor ve ne zaman işçi sendikaları grev kırıcıları alt etse, askerî birlikler ortaya çıkıp sendikaları eziyordu. Bir de milisler vardı tabii. Henüz gizli milis yasasına başvurma ihtiyacı duyulmamıştı. Sadece düzenli örgütlenmiş milisler piyasadaydı ve onlara her yerde rastlamak mümkündü. Hükümet bu dehşet ve tedhiş günlerinde, düzenli orduya yüz bin kişilik bir takviye yapmıştı.</p>
				<p>Emekçiler daha önce asla böyle büyük bir hezimete uğratılmamıştı. Sanayinin liderleri, Oligarşi’nin kodamanları, mücadele içerisindeki işverenler birliğinin yasaları çiğnemeleri ve ihlalleri karşısında ilk kez ağırlıklarını koyup, destek çıkmışlardı. Bu birlikler orta sınıf örgütlenmeleriydi ve şimdi, yaşanan sıkıntılı dönemler ve çöken piyasaların zorlaması ve sanayinin büyük liderlerinin yardımıyla, örgütlü emekçileri korkunç ve kesin bir yenilgiye uğratmışlardı. Bu mutlak gücün ittifakıydı, fakat burjuvanın çok yakında öğreneceği üzere aslında aslanla kuzu arasındaki bir ittifaktı. Emekçilerin kanı akmıştı ve öfkeliydiler, ama ezilmişlerdi. Fakat yaşadıkları yenilgi yaşanan zor dönemi sona erdirmedi. Oligarşi’nin en önemli güçlerinden birini oluşturan bankalar kredi borçlarının geri ödenmesini istiyorlardı. Wall Street’deki<a class="si-noteref epub-type_noteref" href="#f78" id="ref_f78">78</a> gruplar, hisse senedi piyasasını, içinde ülkenin bütün değerlerinin neredeyse tümüyle yok olup gittiği bir girdaba çevirdiler. Ve tüm bu harabenin içinden, vakur, kayıtsız ve kendinden emin Oligarşi vücuda geldi. Sükûneti ve kibri ürkütücüydü. Sadece muazzam gücünü kullanmakla kalmıyor, ama planlarını uygulamak için aynı zamanda Birleşik Devletler Hazinesi’nin gücünden de yararlanıyordu. </p>
				<p>Sanayinin liderleri burjuvaya yüklenmeye başlamışlardı. Emekçileri parçalayıp yok etmek için kodamanlara yardım eden işverenler birliği, sabık müttefikleri tarafından parçalanıp, yok ediliyordu. Burjuva, küçük işadamları ve üreticiler ezilirken, tröst sapasağlam ayaktaydı. Hayır, aslına bakarsanız tröstler sapasağlam ayakta durmaktan fazlasını yapıyorlardı. Faaldiler. Rüzgâr ekip ve hiç durmadan daha da çok, daha da fazla rüzgâr ekip, fırtına biçiyorlardı; zira bu fırtınayı biçip bundan kazanç elde etmeyi bir tek onlar biliyorlardı. Hem de ne kazançlar! Muazzam boyutta! Büyük ölçüde kendi marifetleri olan fırtınayı geçiştirip, atlatacak kadar güçlü olan Oligarşi kendini asla dizginlemeden, etrafında uçuşan enkazı yağmalamaya girişti. Her şeyin değeri acınası ve akıl almaz düzeylere düşmüş ve tröstler ellerindeki varlıklara muazzam katkılar yaparak, girişimlerini birçok yeni alana taşımışlar ve bunu her zaman orta sınıfın pahasına yapmışlardı.</p>
				<p>Böylece 1912 yılının yazı burjuvaya indirilen ölümcül darbeye tanık oldu. Ernest bile bunun bu denli büyük bir hızla olup bitmesine şaşmıştı. Kaygıyla başını iki yana salladı ve sonbahardaki seçimleri umutsuzluk içinde beklemeye başladı.</p>
				<p>“Faydası yok,” dedi Ernest. “Yenildik. Demir Ökçe burada. Seçim sandıklarında barışçıl bir zafer elde edilmesini ümit ediyordum. Yanılmışım. Wickson haklıydı. Geri kalan özgürlüklerimizi de elimizden alacaklar; Demir Ökçe suratlarımızı çiğneyip üzerlerinden yürüyerek geçecek; işçi sınıfının kanlı bir devrimden başka yapabileceği bir şey kalmadı. Elbette kazanacağız fakat bunu düşünmek bile beni ürkütüyor.”</p>
				<p>O günden sonra Ernest umudunu tamamen devrime bağladı. Bu anlamda partisinin ilerisinde bir düşünceye sahipti. Sosyalist yoldaşları onunla aynı fikri paylaşamıyorlardı. Israrla zaferin seçim yoluyla kazanılabileceğini savunuyorlardı. Şaşkınlık içinde olduklarından değil. Afallayıp, ürkmeyecek kadar serinkanlı ve cesurdular. Sadece kuşkuluydular. Ernest, Oligarşi’nin gelişinin ne denli ciddi bir tehdit olduğunu anlatamıyordu yoldaşlarına. Ernest kafalarında soru işaretleri yaratıyordu yaratmasına ama güçlerine fazlasıyla güveniyorlardı. Onların kuramsal sosyal evrim sürecinde Oligarşi’ye yer yoktu ve dolayısıyla Oligarşi gerçekleşemezdi. </p>
				<p>Gizli toplantılarımızdan birinde yoldaşları Ernest’e, “Seni seçip Kongre’ye göndereceğiz ve her şey yoluna girecek,” dediler.</p>
				<p>Ernest de, “Peki beni Kongre’den çıkararak bir duvara dayarlar ve kafama kurşun sıkıp beynimi dağıtırlarsa ne olacak?” diye sordu sakin bir sesle.</p>
				<p>Bir düzine adam hep bir ağızdan, “O zaman var gücümüzle ayaklanacağız,” diye cevap verdi. </p>
				<p>Ernest, “O zaman akan kanınızın içinde debelenip boğulacaksınız,” diye karşılık verdi. “Burjuvanın da aynı şarkıyı söylediğini duydum. Nerede o kudretleri şimdi?”</p>
				
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f73"><a class="si-backref" href="#ref_f73">73</a><span class="si-footnote-text">. <em>The Black Hundreds</em> (Kara Yüzler), Rus Devrimi sırasında yok olmakta olan Otokrasi’nin örgütlediği gerici çetelere verilen addı. Bu gerici gruplar, devrimci gruplara saldırılar düzenliyor ve ayrıca gerekli görüldüğünde ayaklanıp mülke zarar vererek böylece Otokrasi’nin Kazakları çağırması için bir bahane yaratmış oluyorlardı. (Farklı dillere göre <em>Kozak, Kosak, Cossack, Kossak, Kazak, </em>Rus Kazakları olarak adlandırılan Kazaklar, <a href="http://tr.wikipedia.org/wiki/Ukrayna">Ukrayna</a> ve Güney <a href="http://tr.wikipedia.org/wiki/Rusya">Rusya</a> yerlilerinin oluşturduğu, XV. yüzyılda <a href="http://tr.wikipedia.org/wiki/Don_Nehri">Don</a> ve <a href="http://tr.wikipedia.org/wiki/Dinyeper">Dinyeper</a> nehirleri civarında ortaya çıkan etnik topluluk. Bugün <a href="http://tr.wikipedia.org/wiki/Kazakistan">Kazakistan</a>’daki Türk topluluğuyla bir alakaları yoktur. Kazaklar <a href="http://tr.wikipedia.org/wiki/Rus">Rus</a> ordularında sınır bölgelerinin korunması gibi görevlerde kullanılmışlardır. Ruslar’ın <a href="http://tr.wikipedia.org/wiki/Orta_Asya">Orta Asya</a> ve <a href="http://tr.wikipedia.org/wiki/Sibirya">Sibirya</a>’yı ele geçirmelerinde bu savaşçı ve <a href="http://tr.wikipedia.org/wiki/Barbar">barbar</a> topluluğun payı çok büyüktür.) (Y.N.)</span></div>

						<div class="si-footnote html5_aside epub-type_footnote" id="f74"><a class="si-backref" href="#ref_f74">74</a><span class="si-footnote-text">. Kapitalist rejimde zor günlerin yaşandığı dönemler saçma olduğu kadar kaçınılmazdı. Refah her seferinde yoksulluk ve felaket doğuruyordu. Tüketilemeyen aşırı kazançların birikmesi buna yol açıyordu. </span></div>

						<div class="si-footnote html5_aside epub-type_footnote" id="f75"><a class="si-backref" href="#ref_f75">75</a><span class="si-footnote-text">. Grev kırıcılar, amaçları ve icraatlarıyla kapitalistlerin özel askerleriydiler. Örgütlü ve silahlıydılar. İşçilerin grev yaptığı ya da işverenin lokavt uyguladığı her yere özel trenlerle sevk edilmek üzere hazır bekletiliyorlardı. Kötü nam salmış grev kırıcı liderlerinden biri de, 1906’da San Francisco’daki tramvay işçilerinin grevini kırmak üzere tepeden tırnağa teçhizatlı ve silahlı iki bin beş yüz kişilik bir orduyla New York’tan San Francisco’ya giden özel trenlerle Birleşik Devletler’i bir uçtan diğerine kat eden Farley adında biriydi. Böyle bir eylem, ülkedeki kanunların doğrudan ihlal edilmesi demekti. Bu ve buna benzer binlerce eylemin cezasız kalması, yargının nasıl tepeden tırnağa Plütokrasi’nin kuklası olduğunu gösterir.</span></div>

						<div class="si-footnote html5_aside epub-type_footnote" id="f76"><a class="si-backref" href="#ref_f76">76</a><span class="si-footnote-text">. XIX. yüzyılın ikinci yarısında, Idaho’da bir madenci grevi sırasında, grevcilerin birçoğu askerler tarafından bir sığır ağılına kapatılmıştı. Bu uygulama ve yakıştırılan isim XX. yüzyılda da sürdü.</span></div>

						<div class="si-footnote html5_aside epub-type_footnote" id="f77"><a class="si-backref" href="#ref_f77">77</a><span class="si-footnote-text">. Rusya’dan örgütlemenin ardındaki fikir değil, sadece adları ithal edilmişti. Kara Yüzler, kapitalistlerin gizli ajanlarının içinden çıkmışlar ve XIX. yüzyılda yaşanan işçi mücadeleleri sırasında devreye sokulmuşlardı. Bu tartışma götürmez bir gerçektir. Üstelik bunu, dönemin Birleşik Devletler İşçi Komisyonu Üyesi Carrol D. Wright gibi bir otorite ifade etmişti. Wright’ın “İşçi Mücadeleleri” başlıklı kitabından şöyle bir beyanı alıntılanmıştır: “Tarihteki bazı en büyük grevler sırasında bizzat işverenler şiddet eylemlerini körüklemişlerdir;” üreticiler ihtiyaç fazlası mal stokundan kurtulmak için kasten grev kışkırtıcılığı yapıyorlardı; yaşanan kargaşayı körüklemek için işverenlerin ajanları demiryolu grevleri sırasında nakliye vagonlarını yakıyorlardı. Kara Yüzler işte bu işveren ajanlarının arasından çıktılar ve sonra Oligarşi’nin korkunç silahları haline gelen ajan provokatörlere dönüştüler.” </span></div>

						<div class="si-footnote html5_aside epub-type_footnote" id="f78"><a class="si-backref" href="#ref_f78">78</a><span class="si-footnote-text">. Eski New York’ta, menkul kıymetler borsasının bulunduğu caddenin adı. Burada, toplumun bu akıldışı örgütlenmesi, ülkedeki tüm sanayi kollarının el altından manipüle edilmesine olanak tanıyordu.</span></div>
			  </div>
  </body>
</html>