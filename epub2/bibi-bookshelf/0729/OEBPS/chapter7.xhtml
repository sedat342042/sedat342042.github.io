<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter7">
<div class="html5_section">
				<h1 class="chapter-num">7</h1>
				<h1>Piskoposun hayali</h1>
				<p>“Piskopos çığırından çıktı,” diye yazıyordu bana Ernest. “Ayakları tamamen yerden kesilmiş, havalara uçmuş durumda. Bu geceden itibaren bu berbat dünyamızı hizaya sokmaya başlayacak. Mesajını kitlelere iletecek. Bana böyle söyledi ve onu caydırmam mümkün değil. Bu gece I.P.H.’ye<a class="si-noteref epub-type_noteref" href="#f54" id="ref_f54">54</a> başkanlık edecek ve açılış konuşmasında mesajına da yer verecek.</p>
				<p>Piskopos’un konuşmasını dinlemeye seni de götürebilir miyim? Elbette boş yere konuşmaya mahkûm. Yüreğin parçalanacak, Piskopos’un yüreği de; fakat senin için mükemmel bir ders içeren, ibretlik bir durum bu. Canım sevgilim, biliyor musun beni sevdiğin için ne kadar gurur duyuyorum. Ve bu yüzden benim gerçek değerimi bilmeni, senin gözünde değersiz, sana layık olmayan yanlarımı düzeltmek istiyorum. Ve böylece senin, düşüncelerimin doğruluğunu bilmen bana gurur verecek. Görüşlerim katı; Piskopos gibi temiz yürekli, asil bir insanın boş yere sarf ettiği çaba, böylesine katı bir tavrı neden takınmaya zorunlu hissettiğimi sana gösterecek. Bu yüzden bu gece gel. Bu gece üzücü bir vaka olsa da, seni bana daha da yakınlaştıracağını hissediyorum.”</p>
				<p>I.P.H.’nin o geceki toplantısı San Francisco’da<a class="si-noteref epub-type_noteref" href="#f55" id="ref_f55">55</a> düzenlendi. Bu toplantı halktaki ahlak yozlaşmasını ve buna bulunacak çareleri ele almak üzere düzenleniyordu. Toplantıya Piskopos Morehouse başkanlık edecekti. Piskopos kürsüye çıkarken çok heyecanlıydı ve yaşadığı gerilimi anlayabiliyordum. Yanında Piskopos Dickinson; California Üniversitesi Ahlak Bölümü Başkanı H.H. Jones; büyük bağış organizatörü Mrs. W.W. Hurd; aynı şekilde büyük bir hayırsever olan Philip Ward ile ahlak ve bağış alanlarında daha az tanınmış birkaç aydın vardı. Piskopos Morehouse ayağa kalktı ve birden konuşmaya başladı:</p>
				<p>“Küçük arabamın içerisinde sokakları dolaşıyordum. Gece vaktiydi. Ara sıra arabanın penceresinden bakarken birdenbire gözlerim açıldı ve her şeyi gerçekte olduğu gibi görmeye başladım. İlk başta bu korkunç manzarayı görmemek için ellerimle gözlerimi kapadım ve sonra, karanlıkta, vahiy gibi bir soru geldi aklıma: Ne yapmak gerekiyor? Ne yapmak gerekiyor? Kısa bir süre sonra soru başka bir biçimde canlandı zihnimde: Efendimiz olsa ne yapardı? Ve soruyla birlikte etrafa büyük bir ışık yayıldı sanki ve Şam yolundaki Saul gibi ben de görevimi, güneş gibi bir berraklıkla idrak ettim. </p>
				<p>Arabayı durdurdum, dışarı çıktım ve birkaç dakikalık bir konuşmanın ardından, o civarda yaşayan iki kadını benimle birlikte arabaya binmeye ikna ettim. Eğer İsa haklı idiyse, bu iki talihsiz kadın benim kız kardeşlerimdi ve ancak onlara göstereceğim şefkat ve sevecenliğe sığınarak arınabilme umuduna sahip olabilirlerdi. San Francisco’daki en güzel muhitlerden birinde yaşıyorum. Yaşadığım ev yüz bin dolar değerinde ve içindeki mobilyalar, kitaplar ve sanat eserleri de en az o değerde. Bir malikânede oturuyorum. Hayır, orası bir saray aslında, çünkü içinde birçok hizmetkâr var. Sarayların ne işe yaradığını asla bilemedim. Ama şimdi biliyorum. Sokaktaki o iki kadını alıp sarayıma götürdüm. Sarayımdaki her odayı onlar gibi kız kardeşlerimle doldurmayı umut ediyorum.”</p>
				<p>Dinleyiciler giderek daha da huzursuz olmaya başladılar; kürsüde oturanların yüzlerinde ise dehşet ve şaşkınlık ifadeleri okunuyordu. Konuşmanın burasında Piskopos Dickinson ayağa kalktı ve suratında bir tiksinti ifadesiyle kürsüyü ve salonu terk etti. </p>
				<p>Tüm bunlara kayıtsız kalan ve gözlerini hayal bürüyen Piskopos Morehouse konuşmasını sürdürdü:</p>
				<p>“Ah, kardeşlerim, bu eylemimle birlikte yaşadığım tüm güçlüklere çözüm buluyorum. Arabaların ne işe yaradığını bilmezdim ama şimdi biliyorum. Arabalar zayıf, hasta ve yaşlı insanları taşımak içindir; utanma duygusunu dahi kaybetmiş insanlara, saygı göstermek için yapılmıştır. Sarayların ne için inşa edildiğini bilmezdim fakat şimdi onlardan nasıl yararlanacağımı buldum. Kilisenin sarayları, başarısız olup bir kenara itilenler ve ocağı sönenler için hastane ve çocuk yuvaları olmalıdır.”</p>
				<p>Piskopos uzunca bir süre duraksadı. Belli ki içindeki duygu ve düşüncelerle başa çıkmaya çalışıyor ve bunları en iyi şekilde nasıl ifade edebileceğinin heyecanını yaşıyordu. </p>
				<p>“Sevgili kardeşlerim size ahlak konusunda herhangi bir şey söylemek haddim değil. Diğer insanlara yardım edemeyecek kadar uzun bir zaman boyunca utanç ve iki yüzlülük içerisinde yaşadım; fakat o iki kadına, kız kardeşlerime yaptıklarım, izlenecek daha iyi bir yol olduğunu gösteriyor bana. Aranızda İsa’ya ve vazettiği öğütlere inananlar için, insanlar arasında sevgi ve şefkate dayalı bir ilişkiden başkası kabul edilemez. Sevgi tek başına günahtan daha kuvvetlidir, ölümden daha kuvvetlidir. Dolayısıyla aranızdaki varlıklı insanlara sesleniyorum ve benim yaptığım, yapmakta olduğum şeylerin, sizlerin de görevi olduğunu söylüyorum. Her bir zengin evine bir hırsızı alıp ona kardeş muamelesi yapsın, talihsiz, düşkün bir kadını alıp ona kız kardeş muamelesi yapsın ve göreceksiniz ki, San Francisco ne polis gücüne ve ne mahkemelere, hâkimlere ihtiyaç duyacak; hapishaneler hastanelere dönüştürülecek ve suçlular, işledikleri suçlarla birlikte tarihe karışacak. </p>
				<p>Salt paramızı değil, kendimizi de vermeliyiz. İsa’ nın yaptığı gibi yapmalıyız; bugün, Kilise’nin mesajı budur. Efendimizin öğütlerinden uzaklaştık. Kendi bedenimize hapsolmuş, aşırılık, bolluk içerisinde kendimizi tüketiyoruz. İsa’nın yerine paraya tapıyoruz. Tüm hikâyeyi anlatan bir şiir var elimde. Size bunu okumak isterim. Günahkâr fakat gerçekleri açıkça görmüş biri tarafından yazıldı.<a class="si-noteref epub-type_noteref" href="#f56" id="ref_f56">56</a> Katolik Kilisesi’ne bir saldırıda bulunulduğu sanılmasın bu şiirde. Bu, kiliselere, Efendimizin yolundan sapan ve onun kuzularıyla arasına duvarlar ören tüm o kiliselerin ihtişamı ve saltanatına karşı yazılmış bir şiirdir. İşte okuyorum:</p>
				
				<blockquote>
				<p>Gümüş borazanların sesleri çınladı Kubbenin dört bir yanında;</p>
				<p>Herkes huşu içerisinde yere diz çöktü;</p>
				<p>Ve baktığım o insanların gerdanlarında</p>
				<p>Roma’nın Kutsal Efendisi, muazzam bir Tanrı gibi göründü.</p>
				
				<p class="quatrain">Rahipler gibi, köpüklerden bile beyaz bir kaftan giymiş,</p>
				<p>Ve krallar gibi, saltanatlı ve asil kırmızılara bürünmüş,</p>
				<p>Üç altın taç, başının üzerinden yükseliyor göklere,</p>
				<p>Işıklar içerisinde geçip gidiyor Papa, bir ihtişam, bir debdebe.</p>
				
				<p class="quatrain">Uzun, kaybolmuş yıllar öncesine gitti yüreğim,</p>
				<p>Issız bir denizin kıyısında dolaşan O adamın yanına; </p>
				<p>Başını koyacak bir yer arıyordu boş yere:</p>
				<p>‘Tilki deliğine girer ve kuşlar ise yuvasına,</p>
				<p>Ben, yalnızca ben dolaşıyorum yorgun, bitkin, avare</p>
				<p>Akan gözyaşlarımla tuzlanmış şarap içiyorum, ayaklarımda yara ve bere.’”</p>
				</blockquote>

				<p class="margin">Dinleyiciler tedirgin olmuşlardı fakat tepki vermiyorlardı. Piskopos Morehouse bunun farkında değildi. Ara vermeden konuşmasına devam etti.</p>
				<p>“Ve böylece aranızdaki zenginlere ve Efendimizin kuzularına eziyet eden tüm zenginlere sesleniyorum. Kalpleriniz katılaşmış. Ülkemizde ağlayan insanların seslerine kulaklarınızı tıkadınız; sizin duymadığınız ama bir gün gelip duyulacak acı ve hüznün seslerine. Ve diyorum ki...”</p>
				<p>Fakat konuşmanın burasında oturdukları yerden kalkmış olan H.H. Jones ve Philip Ward, Piskopos’un koluna girip kürsüden aşağıya indirdiler. </p>
				<p>Bu sırada dinleyiciler solukları kesilmiş ve şoke olmuş halde yerlerine mıhlanıp kalmışlardı.</p>
				<p>Sokağa çıkar çıkmaz, Ernest kulakları tırmalayan vahşi bir kahkaha koyuverdi. Attığı kahkaha sinirlerime dokunmuştu. İçime attığım gözyaşları, kalbimi sıkıştırıp çatlatacaktı adeta. </p>
				<p>“Mesajını iletti işte!” diye haykırdı Ernest. “Piskoposlarının insanlığı ve derinlerdeki hassas doğası patlak verdi ve onu seven Hıristiyan dinleyicileri, sonunda delirdiğine kanaat getirdiler! Nasıl da endişeli ve sabırsızca, apar topar indirdiler Piskopos’u kürsüden gördün mü? Bu manzara karşısında cehennemde ne kahkahalar yükselmiştir kim bilir.”</p>
				<p>“Ne olursa olsun, Piskopos’un bu gece yaptıkları ve söyledikleri büyük bir etki yaratacak,” dedim.</p>
				<p>“Öyle mi dersin?” diye sordu Ernest dalga geçercesine.</p>
				<p>“Heyecan ve merak uyandıracak,” diye iddia ettim. “Piskopos konuştuğu sırada muhabirlerin deliler gibi not aldıklarını görmedin mi?”</p>
				<p>“Tek bir satırı bile yarınki gazetelerde yer almayacak notlar.”</p>
				<p>“Buna inanamıyorum,” diye haykırdım.</p>
				<p>“Bekle ve gör,” dedi Ernest. “Tek bir satır, ağzından çıkan tek bir satırı bile basmayacaklar. Günlük basın? Günlük baskılayıcı desek daha doğru olur herhalde!”</p>
				<p>“Fakat gazeteciler,” diye itiraz ettim. “Onları gördüm.”</p>
				<p>“Piskopos’un söylediği tek bir kelime bile basılmayacak. Editörleri unutuyorsun. Sürdürdükleri yayın politikasına göre maaş alıyorlar. Politikaları ise, yerleşik düzeni tehdit edecek hiçbir şeye gazetelerinde yer vermemektir. Piskopos’un konuşması, tesis edilmiş ahlaki değerlere karşı şiddetli bir saldırıydı. Sapkınlık ve dalaletti onlara göre. Kendi değerlerine aykırı daha fazla şeyler söylemekten men etmek için indirdiler Piskopos’u kürsüden. Gazeteler kayıtsızca bir sessizlik içerisinde, Piskopos’un sapkın düşüncelerini tasfiye edecekler. Birleşik Devletler’deki basın ha? Kapitalist sınıfın sırtından geçinen asalak bir tümördür basın. Bu ülkede basının işlevi, kamuoyunu şekillendirerek yerleşik düzene hizmet etmektir ve bu hizmeti de layıkıyla yerine getirir.</p>
				<p>“Bir kehanette bulunayım istersen. Yarınki gazeteler, sadece Piskopos’un sağlığının bozuk olduğundan, çok fazla çalıştığından ve dün gece kendini kaybedip ruhen çöktüğünden bahsedecekler. Aradan birkaç gün geçtikten sonra, bu sefer de Piskopos’un sinirlerinin harap olduğunu ve kendisine minnettarlık duyan cemaati tarafından izne çıkarılıp tatile gönderildiğini yazacaklar. Ardından şu iki şeyden biri olacak: Ya Piskopos izlediği yolun çıkmaz olduğunu görüp artık gözlerinin önünde hayaller uçuşmayan sağlıklı bir adam olarak tatilden dönecek ya da çılgınca tavırlarını ısrarla sürdürecek. O durumda da, acıma ve şefkat dolu beyanatlarla Piskopos’un delirdiğini ilan eden yazılara gazetelerde rastlayabilirsin. Ondan sonra Piskopos gördüğü hayalleri tımarhanedeki ses geçirmez duvarlara anlatır durur artık.” </p>
				<p>“Çok ileri gidiyorsun ama!” diye haykırdım. </p>
				<p>“Toplumun gözünde bu gerçekten de bir çılgınlık,” diye yanıtladı Ernest. “Hangi dürüst ve aklı başında bir adam kayıp kadınları ve hırsızları, birlikte kardeşçe yaşamak için evine alır? İsa’nın, iki hırsızın arasında çarmıha gerilip öldüğü doğru, ama bu farklı bir hikâye. Delilik? Hemfikir olmadığımız bir insanın zihinsel süreçleri her zaman yanlıştır. Dolayısıyla o insanın zihninden geçenler de yanlıştır. Yanlış düşüncelere sahip, yanılan bir zihin ile çılgın bir zihin arasındaki sınır nerede başlar, nerede biter? Aklı başında bir adamın, karşısındaki insanın varacağı en makul ve mantıklı yargılara kökten karşı olması akla sığmaz. Bugünkü akşam gazetesinde bunun güzel bir örneği var. Mary McKenna, Market Caddesi’nin güneyinde oturuyor. McKenna yoksul fakat dürüst bir kadın. Ayrıca bir vatansever. Fakat Amerikan bayrağı ve bayrağın nasıl bir korumayı simgelediğiyle ile ilgili yanlış düşüncelere sahip. Bakalım neler gelmiş başına. Kocası bir kaza geçirdi ve üç ay boyunca hastanede yattı. Mary çamaşırcılık yapmasına rağmen kirasını denkleştirememiş. Dün oturduğu evden tahliye ettiler kadını. Ama önce kadın göndere bir Amerikan bayrağı çekmiş ve bayrağın altına dikilip, bu bayrağın sağladığı koruma nedeniyle, bu soğukta kendisini sokağa atamayacaklarını söylemiş. Ne yapmışlar onlar da biliyor musun? Kadını tutuklayıp, delilikle itham etmişler. Bugün uzmanlarca tetkik edildi kadın. Delirdiğine hükmettiler ve Napa Tımarhanesi’ne kapattılar onu.”</p>
				<p>“Bu abartılı ve zorlama bir örnek,” diye itiraz ettim. “Bir kitabın edebi üslubu ile ilgili herkesten farklı düşündüğümü farz edelim. Bunun için beni tımarhaneye göndermezlerdi herhalde.”</p>
				<p>“Çok doğru,” diye yanıtladı Ernest. “Fakat böyle bir fikir ayrılığı toplum açısından bir tehdit oluşturmaz. Fark burada yatıyor. Mary McKenna ve Piskopos’un fikir ayrılıkları toplum için tehdit oluşturuyor. Tüm yoksullar kira ödemeyi reddedip Amerikan bayrağının altına sığınsalardı ne olurdu? Mülk sahipliği kavramı çökerdi. Piskopos’un görüşleri de toplum açısından en az bunun kadar tehlikeli. Dolayısıyla Piskopos’la birlikte görüşleri de tımarhaneyi boyladı.”</p>
				<p>Fakat hâlâ inanmayı reddediyordum.</p>
				<p>“Bekle ve gör dedi,” dedi Ernest ve ben de bekledim.</p>
				<p>Ertesi sabah bütün gazeteleri aldırdım. Şu âna kadar hep haklı çıkmıştı Ernest. Piskopos Morehouse’un ağzından çıkan tek bir kelime bile basılmamıştı. Bir-iki gazetede hislerine yenik düştüğünden bahsediliyordu. Oysa ondan sonraki konuşmacıların basmakalıp konuşmaları uzun uzadıya haber yapılmıştı. </p>
				<p>Birkaç gün sonra, Piskopos’un aşırı çalışmaktan bitap düşüp dinlenmek için izne ayrılarak, tatile çıktığı duyuruldu kısaca. İyi ama Piskopos’un ne delirdiği ne de sinirlerinin harap olduğu ima bile edilmiyordu. Piskopos’un yazgısındaki bu berbat yolculuğu, Ernest’in yorumuyla Getsamani ve çarmıha doğru çıktığı bu yolculuğu, rüyamda görsem inanmazdım. </p>
				
				</div>
    <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text">. Örgütün baş harflerinin açılımının ne olduğu ve ne anlama geldiğiyle ilgili hiçbir ipucu yok.</span></div>

						<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text">. Berkeley’den San Francisco’ya feribotla geçmek birkaç dakika sürüyordu. Bunlar ve diğer körfez şehirleri aslında tek bir yöre halkından oluşuyordu. </span></div>

						<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text">. Oscar Wilde, Hıristiyan Çağı’ndaki XIX. yüzyılın edebiyat ve dil üstatlarından biridir.</span></div>
    </div>
  </body>
</html>