<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter19">
<div class="html5_section">
				<h1 class="chapter-num">19</h1>
				<h1>Dönüşüm</h1>
				<p>Ernest bana, “Kendini yeni baştan yaratıp dönüştürmelisin,” diye yazıyordu. “Avis’i yok edip, bir başka kadına dönüşmelisin, sadece giydiğin kıyafetleri değil, kıyafetlerin altındaki, derinin içindeki insanı da sil baştan dönüştürmelisin. Öyle bir dönüşüm olmalı ki bu, ben bile seni tanımamalıyım; sesin, hareketlerin, tavırların, duruşun, yürüyüşün, her şeyinle.”</p>
				<p>Bu emre itaat ettim. Eski Avis Everhard’ı, “öteki ben” diye tabir edebileceğim bir başka kadının derisinin altına sonsuza dek gömmek için her gün saatlerce alıştırma yaptım. </p>
				<p>Ancak uzun çaba ve denemeler sonucunda bu gibi sonuçlar elde edilebilir. Sadece ses perdesi ve tonlama gibi bir ayrıntı için, öteki ben’in sesi sabitleşip otomatikleşene kadar neredeyse aralıksız alıştırma yaptım. Zorunlu olan da otomatikman bu rolün havasına girip, o tavrı takınmaktı. </p>
				<p>İnsan kendisini bile kandırabilecek kadar ustalaşmalıydı. Bu yeni bir lisan, diyelim ki Fransızca öğrenmeye benziyordu. İlk başta Fransızca konuşmak irade kontrolündedir ve ne yaptığınızı bilirsiniz. Öğrenci İngilizce düşünür ve sonra düşüncesini Fransızcaya çevirir, ya da Fransızca okur fakat anlamak için okuduğunu İngilizceye dönüştürür. Daha sonra temeli sağlamlaşınca, İngilizceye asla başvurmadan otomatikman Fransızca okur, yazar ve <em>düşünür</em>.</p>
				<p>Kimlik gizleyip görüntü değiştirirken de bu böyledir. Varsaydığımız, takındığımız rollerimiz gerçek kişiliklere dönüşene ve asıl benliklerimizin yerini alana kadar dikkatli ve sıkı bir irade ortaya koymak gerekiyordu. </p>
				<p>Elbette ilk başta çoğunlukla acemice ve beceriksizce denemeler olacaktı. Yeni bir sanat yaratıyorduk ve keşfedeceğimiz çok şey vardı. Fakat her yerde çalışmalar sürüyordu; bu sanatın ustaları çıkıyordu ortaya, yeni yeni hünerler ve değişik yöntemler çoğalıp derleniyordu. Bu birikim bir tür ders kitabına dönüşerek, Devrim okulunun müfredatının bir bölümü olarak elden ele aktarıldı.<a class="si-noteref epub-type_noteref" href="#f108" id="ref_f108">108</a></p>
				<p>Babamın ortadan kaybolması da bu döneme denk geldi. Düzenli olarak elime ulaşan mektuplarının ardı arkası kesildi. Pell Caddesi’ndeki evimizde değildi babam. Yoldaşlarımız her yerde onu arıyordu. Gizli servisimiz aracılığıyla ülkedeki her hapishanenin altını üstüne getirip yağmalarcasına aradık babamı. Fakat sanki yer yarılmış içine girmişti ve bugüne dek akıbetinin ne olduğu konusunda hiçbir ipucu elde edemedik.<a class="si-noteref epub-type_noteref" href="#f109" id="ref_f109">109</a></p>
				<p>Sığınakta bir başıma altı ay geçirdim, fakat aylak aylak oturmadım. Örgütümüz süratle gelişip, büyüyordu ve her zaman halledilmesi gereken dağlar kadar iş vardı. Ernest ve lider grubundaki arkadaşları hapishaneden neler yapılacağına karar veriyorlardı; biz dışarıdakilere de bunları uygulamak düşüyordu. Ağızdan ağza propaganda örgütlenmesi; bütün kollarıyla birlikte casus sisteminin örgütlenmesi; gizli matbaaların kurulması; yer altı tramvay sistemi kurulması ki, bu da sayısız sığınaklarımızın birbirine bağlanarak ve ülkenin dört bir yanındaki zincirimize yeni sığınaklar ekleyerek eksik halkaların tamamlanması anlamına geliyordu. </p>
				<p>Yani sözün kısası, işler asla bitmiyordu. Altı ayın sonunda, iki yoldaşın gelmesiyle birlikte yalnızlığım sona erdi. Bunlar cesur yürekli ve özgürlüğün tutkulu âşıkları olan iki kızdı; 1922’de kaybolan Lora Peterson ve daha sonra Du Bois<a class="si-noteref epub-type_noteref" href="#f110" id="ref_f110">110</a> ile evlenen ve gözlerini yeni çağın müjdecisi olan yarının güneşine dönmüş olarak hâlâ aramızda bulunan Kate Bierce.</p>
				<p>İki kız, heyecan, tehlike ve ani ölüm korkusunun telaşıyla nefes nefese yanıma vardılar. Kendilerini San Pablo Körfezi’nden geçiren balıkçı teknesinde bir casus vardı. Demir Ökçe’nin bir kuklası olan bu casus, kendini bir devrimci olarak tanıtmayı başarmış ve örgütümüzün en derindeki sırlarına ulaşmıştı. Kuşku yok ki bu casus benim peşimdeydi, zira benim ortadan kaybolmamın, Oligarşi’nin gizli servisi için büyük bir endişe kaynağı olduğunu çoktan beridir biliyorduk. Neyse ki, gelişmelerden de anlaşıldığı üzere, bu casus keşfettiklerini kimseye ifşa etmemişti. Besbelli ki, saklandığım yeri keşfedip beni yakalayarak görevini başarıyla sonuçlandırana kadar beklemeyi yeğleyip raporunu geciktirmişti. Sahip olduğu bilgiler kendisiyle birlikte öldü. Kızlar Petaluma Irmağı’nda karaya çıkıp atlara götürüldüğü sırada casus bir bahane uydurup tekneden ayrılmayı başarmıştı. </p>
				<p>Sonoma Dağları’nın bir bölümü aşıldıktan sonra, John Carlson atını kızlara bırakarak onları gönderip yaya olarak geri döndü. Kuşkulanmıştı. Casusu yakaladı ve ardından neler olduğuna dair Carlson’un anlattıkları bize yeterince fikir verdi.</p>
				<p>Carlson, “İşini bitirdim,” diyerek hiçbir hayal gücü katmadan anlatıyordu. Bir yandan gözlerinden kasvetli bir ışık saçılırken ve çalışmaktan biçimsizleşmiş kocaman elleri ikna edici bir biçimde açılıp kapanırken, “İşini bitirdim,” diye tekrarladı. “Gıkını bile çıkaramadı. Onu sakladım ve bu gece geri gidip onu derinlere gömeceğim.”</p>
				<p>O sıralarda yaşadığım dönüşüme şaşırıyordum. Zaman zaman, ya geçmişte sürekli bir üniversite kasabasında sakin ve huzurlu bir yaşam sürmüş olmam ya da şiddet ve ölüm manzaralarını kanıksamış bir devrimciye dönüşmem imkânsız gibi görünüyordu. Bu iki farklı yaşamdan birini asla yaşamamıştım sanki. Biri gerçek, diğeri rüyaydı; fakat hangisi hangisiydi acaba? Şu anda mağarada saklanan bu devrimcinin hayatı gördüğüm bir kâbus muydu aslında? Yoksa bir yerlerde, bir şekilde, geçmiş bir hayatta Berkeley’de yaşayan ve çay ve dans partileri, tartışma toplulukları ve konferans salonlarından daha çılgın bir hayatı asla tanımadığını düşleyen bir devrimci miydim? Fakat sanırım bu, insanoğlu kardeşliğinin kızıl bayrağı altında toplanmış tüm yoldaşlarımızın yaşadığı ortak bir deneyimdi. </p>
				<p>Sık sık diğer yaşamımdaki birtakım insanlar aklıma geliyordu ve işin garibi, bunlar yeni yaşamımda da zaman zaman görünüp kayboluyorlardı. Örneğin Piskopos Morehouse. Örgütümüz geliştikten sonra boş yere aramıştık onu. Piskoposu bir tımarhaneden diğerine nakletmişlerdi. Napa’daki eyalet akıl hastanesinden Stockton’daki akıl hastanesine ve oradan da Santa Clara’daki, Agnews diye bilinen hastaneye kadar izini sürdük ve o noktada izini kaybettik. Ölüm kaydı yoktu. Bir şekilde kaçmış olmalıydı. Onu bir kez daha perişan bir durumda göreceğim asla aklıma gelmezdi; Chicago Komünü’nün bir kasırga gibi ortalığı kasıp kavuran katliamı sırasında bir an için görünüp kaybolmuştu.</p>
				<p>Sierra Fabrikaları’nda kolunu kaybeden ve bir devrimciye dönüşmeme yol açan Jackson’ı bir daha asla görmedim; fakat ölmeden önce ne yaptığını hepimiz biliyorduk. Jackson devrimcilere katılmadı. Yazgısına öfkelenip hırçınlaşan ve yaptığı yanlışları kara kara düşünen Jackson bir anarşist oldu; felsefi anlamda bir anarşiste değil, nefret ve intikam duygularıyla yanıp kavrulan, düpedüz vahşi bir hayvana dönüştü. İntikamını aldı da. Gece yarısı herkes uyuduğu bir sırada bekçileri atlatarak Pertonwaithe’ların sarayını havaya uçurdu. Taş taş üstünde kalmamış ve bekçiler dahil herkesi öldürmüştü. Hapishanede, yargılanmayı beklerken battaniyelerin altında kendini boğmuş Jackson. </p>
				<p>Dr. Hammerfield ve Dr. Ballingford’un akıbetleri Jackson’dan epey farklı oldu. Yedikleri ekmeğe ihanet etmeyip dünya ile barış içerisinde yaşadıkları kiliseye ait saraylarla ödüllendirildiler. Her ikisi de Oligarşi’nin avukatlığına soyundu. Her ikisi de epey semirdi. Ernest’in bir defasında dediği gibi, “Dr. Hammerfield, Demir Ökçe’ye Tanrı’nın onayını sağlamak ve ayrıca güzelliğe tapınmayı da katarak Haeckel’in betimlediği gibi tanrısını görünmez bir hayalete ve içi boş bir omurgalı hayvana indirgemek üzere metafizik inancını şekillendirmeyi başarmıştı – Dr. Hammerfield ile Dr. Ballingford arasındaki fark, Ballingford’un, Oligarşi’nin tanrısını daha boş ve daha omurgasız bir şekle sokmasıydı.”</p>
				<p>Sierra Fabrikası’nın grevlere katılmayan ve Jackson vakasını araştırırken karşılaştığım ustabaşısı Peter Donnelly, hepimizde şaşkınlık yaratmıştı. Frisco Kızılları’nın 1918 yılındaki toplantısında ben de vardım. Savaşçı Gruplarımız arasında en dişli, en azılı ve amansız olan grup Kızıllar’dı. Esasında bizim örgütlenmemizin bir parçası değildi. Üyeleri fanatik çılgınlardı. Böyle bir yaklaşımı teşvik etmeye kalkışmıyorduk. Öte yandan, Kızıllar örgüte dahil olmamasına karşın, onlarla arkadaşça ilişkilerimizi sürdürdük. Beni o gece oraya götüren şey, hayati önem taşıyan bir meseleydi. Bir sürü adamın arasında bir tek maske takmayan insan bendim. Orada bulunmama neden olan meseleyi hallettikten sonra, maskeli adamlardan biri dışarı çıkmama yardımcı oldu. Kılavuzum, karanlık bir geçide vardığımızda bir kibrit çaktı ve kibriti yüzüne yakın tutarak maskesini geriye doğru kaldırdı. Bir an için Peter Donnelly’nin, ihtiras ve öfkenin yeniden biçimlendirdiği yüz hatlarını gördüm. Sonra kibrit söndü.</p>
				<p>“Benim olduğumu bilmenizi istedim sadece,” dedi karanlıkta. “Şef Dallas’ı hatırlıyor musunuz?”</p>
				<p>Sierra Fabrikası’nın tilki suratlı şefini hatırlayarak kafamı salladım.</p>
				<p>“İlk önce onu hakladım,” dedi Donnelly gururla. “Sonra da Kızıllar’a katıldım.”</p>
				<p>“Fakat nasıl olur da burada bulunursun?” diye sordum. “Ya karın ve çocukların?”</p>
				<p>“Öldüler,” diye cevap verdi. “O yüzden. Yok, hayır,” lafının devamını getirmekte tereddüt etti, “onların intikamını almak için bulunmuyorum burada. Yataklarında zahmetsizce can verdiler, hastalık işte, birbiri ardına gittiler. Hayattayken elimi kolumu bağlıyorlardı. Artık ölüp gittiklerine göre, kahrolmuş, tahrip edilmiş insanlığımın intikamının peşindeyim. Ben bir zamanlar grevlere katılmayan ustabaşı Peter Donnelly idim. Fakat bu gece Frisco Kızılları’nın 27 numaralı üyesiyim. Gelin hadi, sizi buradan çıkarayım.”</p>
				<p>Daha sonra Donnelly ile ilgili başka şeyler de duydum. Ailesinin tümüyle öldüğünü söylerken kendine göre doğruları ifade etmişti. Fakat Timothy adındaki oğlu hayattaydı ve babası için o bir ölüydü; çünkü Timothy, Demir Ökçe’nin Paralı Askerleri’ne katılmıştı.<a class="si-noteref epub-type_noteref" href="#f111" id="ref_f111">111</a> Frisco Kızılları’nın her bir üyesi yılda on iki infaz gerçekleştireceğini taahhüt ediyordu. Başarısızlığın cezası ölümdü. Taahhüt ettiği sayıya ulaşamayan üye intihar ediyordu. Bu infazlar gelişigüzel yapılmıyordu. Bu çılgın adamlar sık sık toplanıp sorun yaratan, suç işleyen üyeleri ve Oligarşi’nin uşakları hakkında toplu hükümler veriyorlardı. Kimin hangi infazı yerine getireceği daha sonra kurayla belirleniyordu. </p>
				<p>Aslında o gece orada bulunmama neden olan mesele de böyle bir yargılamaydı. Yıllarca Demir Ökçe’nin gizli servisindeki yerel büroda memurluk görevini başarıyla sürdüren casus yoldaşlarımızdan biri, Frisco Kızılları tarafından aforoz edilmişti ve yargılanıyordu. Elbette yoldaşımız orada değildi ve elbette onu yargılayanlar bizim adamlarımızdan biri olduğunu bilmiyorlardı. Benim görevi adamımızın kimliğine ve sadakatine tanıklık etmekti. Bizim olaydan nasıl haberdar olduğumuz merak edilebilir. Bunun basit bir açıklaması var. Gizli ajanlarımızdan biri Frisco Kızılları’nın bir üyesiydi. Düşmanımızın olduğu gibi dostumuzun da üzerinden gözümüzü ayırmamalıydık ve bu çılgın adamlar grubu da bu gözetimin dışında kalacak kadar sıradan insanlar değillerdi.</p>
				<p>Peter Donnelly ve oğluna dönecek olursak. Donnelly için, ertesi yıl kendine düşen infaz listesinde oğlu Timothy Donnely’nin ismini görene kadar her şey yolunda gitmişti. Donnelly’nin aileye karşı aşırı bağlılık hisleri devreye girdi. Oğlunu kurtarmak için yoldaşlarına ihanet etti. Bunu yapmasını kısmen engellediler, fakat o arada bir düzine Frisco Kızıl üyesi infaz edildi ve grup neredeyse dağılmanın eşiğine geldi. Hayatta kalanlar misilleme yaparak, ihanet suçundan ötürü hak ettiği ölüm cezasını verdiler.</p>
				<p>Timothy Donnely de uzun süre yaşamadı. Frisco Kızılları onu ortadan kaldırmayı görev bildiler. Oligarşi Timothy’yi kurtarmak için her türlü çabayı sarf etti. Ülkenin bir yerinden diğerine nakledildi. Kızıllar’dan üçü onu yakalamak için boş yere uğraşırken öldüler. Kızıllar sadece erkeklerden oluşuyordu. Sonunda çareyi bir kadına başvurmakta buldular. Bu, bizim yoldaşlarımızdan Anna Roylston’dan başkası değildi. Beyin takımımız Anna’nın bu görevi üstlenmesini yasakladı, fakat Anna hep kendi iradesiyle hareket ediyor ve disipline dudak büküyordu. Dahası Anna bir dahiydi ve çok sevimli biriydi. Onu asla disiplin altına alamamıştık zaten. O tek başına ayrı bir kategoride yer alıyordu ve devrimcilerin sıradan standartlarına tabi biri değildi.</p>
				<p>Anna’nın bu görevi üstlenmesine izin vermeyi reddetmemize rağmen o bildiğini okudu. Anna Roylston çok çekici, büyüleyici bir kadındı. Ufak bir el işaretiyle bir erkeği yanına çağırması yeterdi. Sürüyle genç yoldaşımızın kalplerini kırmış ve yüreklerini yakıp ağına düşürdüğü bir alay erkeği de örgütümüze bağlamıştı. Buna karşın evlenmeyi kararlılıkla reddediyordu. Çocukları çok seviyordu, ama kendine ait bir çocuğun onu Dava’ dan alıkoyacağını ve kendisinin hayatını Dava’ya adadığını söylüyordu.</p>
				<p>Timothy Donnely’nin kalbini kazanmak Anna için çocuk oyuncağıydı. Vicdanen son derece rahattı, zira tam da o dönemde “Nashville Katliamı” meydana gelmiş, Donnelly’nin komutasındaki Paralı Askerler şehirdeki sekiz yüz dokumacıyı öldürmüştü. Fakat Anna, Donnelly’yi öldürmedi. Onu esir olarak Frisco Kızılları’na teslim etti. Bu olay geçen sene yaşandı ve Anna’nın şimdi yeni bir adı vardı. Bütün devrimciler onu, “Kızıl Bakire” diye anıyorlar.<a class="si-noteref epub-type_noteref" href="#f112" id="ref_f112">112</a></p>
				<p>İleride karşılaşacağım tanıdık yüzlerden iki tanesi de Albay Ingram ve Albay Van Gilbert’di. Albay Ingram Oligarşi’nin içinde yükselmiş ve Almanya’ya elçi olarak atanmıştı. Her iki ülkenin proletaryasının derin nefretini kazanmıştı Ingram. Onunla Berlin’de bir araya geldim; Demir Ökçe’nin itibarlı uluslararası casuslarından biri olarak beni karşıladı ve büyük yardımları dokundu. Bu arada aklıma gelmişken, şunu da söyleyebilirim ki, sonradan büründüğüm kimliğimle iki farklı insan olarak Devrim için birkaç önemli şey yapmayı başarmıştım.</p>
				<p>Albay Van Gilbert, “Hırlayan” Van Gilbert olarak anılıyordu. Chicago Komünü’nün ardından yeni yasa tasarısını hazırlayarak önemli bir rol üstlenmişti. Fakat daha önce, gaddar, habis ruhlu bir dava yargıcı olarak ölüm cezasını hak etmişti. Onu yargılayan ve hükmü verenlerden biri de bendim. İnfazını ise Anna Roylston üstlenmişti. </p>
				<p>Geçmiş yaşamımdan karşıma çıkan bir diğer şahsiyet de Jackson’ın avukatıydı. Joseph Hurd adındaki bu adamla bir daha karşılaşacağımı asla ummazdım. Tuhaf bir karşılaşmaydı bu. Chicago Komünü’nden iki yıl sonra, gece geç bir saatte Ernest’le birlikte Benton Limanı’ndaki sığınağa varmıştık. Burası Michigan’la Chicago’ yu ayıran gölün üzerinde bir sığınaktı. Tam da bir casusun yargılanmasının sonuna yetişmiştik. Ölüm cezası verilmişti ve suçluyu götürüyorlardı. Karşı karşıya geldiğimiz manzara buydu. Hemen ardından perişan haldeki bu adam sert bir şekilde silkinerek kendisini tutsak edenlerin ellerinden kurtulup ayaklarıma kapandı. Bir yandan kollarını dizlerime dolayıp bir mengene gibi sıkarken, bir yandan da çılgınca merhamet dileyip yalvarıyordu. Istırap içersisindeki suratını kaldırıp bana baktığında Joseph Hurd’u tanıdım. Tanık olduğum onca korkunç manzara içerisinde bu zıvanadan çıkmış, zavallı yaratığın hayatının bağışlanması için yalvarması kadar sinirlerimi bozan bir şey olmamıştı. Çıldırmışçasına hayatta kalma mücadelesi veriyordu. Acınası bir manzaraydı gerçekten de. Bir düzine yoldaşın çekip götürmeye çalışmasına rağmen, bana yapışmış, bırakmıyordu. Nihayet avukatı, acı feryatlar içerisinde sürükleyerek götürürlerken ben de bayılıp yere yığıldım. Cesur bir adamı ölürken görmek, bir korkağın, hayatının bağışlanması için yalvarmasını dinlemekten çok daha kolaydı.<a class="si-noteref epub-type_noteref" href="#f113" id="ref_f113">113</a></p>
				</div>
			  <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f108"><a class="si-backref" href="#ref_f108">108</a><span class="si-footnote-text">. Kılık ve görüntü değiştirme o dönemde gerçek bir sanat haline geldi. Devrimciler tüm sığınaklarında oyunculuk okulları kurdular. Peruk ve sakal, sahte kaşlar ve benzeri teatral aksesuvarları ve yardımcı malzemeleri beğenmeyip küçümsüyorlardı. Devrim oyunu bir ölüm kalım oyunuydu ve tek aksesuvar kurulan tuzaklardı. Kılık ve görüntü değiştirme kökten, hakiki olmalı, görüntü değiştirenin benliğinin ayrılmaz bir parçası ve köklü bir alışkanlığı haline gelmeliydi. Anlatılanlara göre Kızıl Bakire bu sanatı en iyi icra eden ustalardan biriydi ve bu da onun uzun ve başarılı kariyerine yorulmalıdır.</span></div>

						<div class="si-footnote html5_aside epub-type_footnote" id="f109"><a class="si-backref" href="#ref_f109">109</a><span class="si-footnote-text">. O dönemde yaşanan korkulardan biri de insanların ortadan kaybolmalarıydı. Şarkılarda ve hikâyelerde bu temaya sürekli olarak rastlanır. Bu, o üç asır boyunca hiddetlenerek süren gizli yeraltı savaşının beraberinde getirdiği kaçınılmaz bir doğal sonuçtu. Bu olgu, neredeyse devrimcilerin saflarında olduğu kadar Oligarşi sınıfı ve işçi kastlarında da yaygındı. Hiçbir uyarı olmadan, iz bırakmadan erkekler ve kadınlar, hatta çocuklar kayboluyor ve onları bir daha gören olmuyor, sonları bir muammaya dönüşüyordu.</span></div>

						<div class="si-footnote html5_aside epub-type_footnote" id="f110"><a class="si-backref" href="#ref_f110">110</a><span class="si-footnote-text">. Ardis’in günümüzdeki kütüphanecisi <em>Du Bois</em>, bu devrimci çiftin soyundan gelmektedir.</span></div>
	
						<div class="si-footnote html5_aside epub-type_footnote" id="f111"><a class="si-backref" href="#ref_f111">111</a><span class="si-footnote-text">. İşçi kastlarının yanı sıra, bir başka kast daha ortaya çıktı. Ordu. Oligarşi’nin komuta ettiği ve Paralı Askerler olarak anılan, profesyonel askerlerden oluşan bir daimi ordu yaratıldı. Bu kurum, yeni rejim altında elverişsiz olduğu görülen milislerin yerini aldı. Demir Ökçe’nin düzenli gizli servisi dışında, Paralı Askerler’den oluşan bir gizli servis de tesis edildi ve polisle ordu arasında bir köprü vazifesi gördü.</span></div>
	
						<div class="si-footnote html5_aside epub-type_footnote" id="f112"><a class="si-backref" href="#ref_f112">112</a><span class="si-footnote-text">. Frisco Kızılları ancak İkinci Ayaklanma bastırıldıktan sonra yeniden ortaya çıktılar. Ve iki nesil boyunca Grup büyüyüp gelişti. Daha sonra Demir Ökçe’nin bir ajanı Kızıllar’a üye olmayı başardı ve tüm sırlarına erişerek tümüyle yok olmalarına yol açtı. Bu olay MS 2002 yılında meydana geldi. Üyeler üçer hafta arayla teker teker idam edildiler ve cesetleri San Francisco’nun işçi gettolarında teşhir edildi. </span></div>
		
						<div class="si-footnote html5_aside epub-type_footnote" id="f113"><a class="si-backref" href="#ref_f113">113</a><span class="si-footnote-text">. Benton Limanı’ndaki sığınak bir yer altı mezarlığıydı ve girişine bir kuyu süsü verilerek zekice kamufle edilmişti. Sığınak iyi korunmuştu; günümüzde, meraklı bir ziyaretçi, hiç kuşkusuz Avis Everhard’ın anlattığı sahnenin meydana geldiği toplantı salonuna giden labirentlerde dolaşabilir. Daha da ileride, mahkûmların tutulduğu hücreler ve idam infazlarının yapıldığı ölüm odası bulunur. Bunun ötesinde, sert kayalardan yontulmuş, her iki yanında oyuklar bulunan ve uzun, kıvrılarak ilerleyen dehlizlerden oluşan mezarlık vardır. Katmanlar halindeki bu mezarlıkta, yoldaşları tarafından uzun yıllar önce buraya gömülen devrimciler yatmaktadır.</span></div>
			  </div>
  </body>
</html>