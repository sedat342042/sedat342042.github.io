<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="html5_section">
				<h1 class="chapter-num">3</h1>
				<h1>Jackson’ın kolu</h1>
				<p>Jackson’ın kolunun hayatımda can alıcı bir rol oynayacağını rüyamda görsem inanmazdım. Oturduğu yeri arayıp, onu bulduğumda bende pek bir etki bırakmamıştı. Körfezin yakınlarındaki bataklığın kenarında, köhne bir kulübede<a class="si-noteref epub-type_noteref" href="#f25" id="ref_f25">25</a> oturuyordu. Evin dört bir yanında kımıltısız su birikintileri vardı ve yüzeyleri yeşil ve iğrenç görünümlü, pis bir köpük bağlamış kir tabakalarıyla kaplıydı. Birikintilerin etrafa yaydığı kokular dayanılmazdı.</p>
				<p>Jackson’ın söylendiği gibi uysal ve alçakgönüllü biri olduğunu görmüştüm. Kendisiyle konuştuğum sırada, vurdumduymaz bir tavırla hintkamışından bir şeyler örüyordu. Fakat uysal ve alçakgönüllü mizacına rağmen, “Bana en azından bekçi<a class="si-noteref epub-type_noteref" href="#f26" id="ref_f26">26</a> olarak görev verebilirlerdi,” dediğinde açığa çıkan hoşnutsuz ve öfkeli halini fark ettim. Aptal biri olduğu izlenimini vermişti bana, ama çalışırken tek eliyle sergilediği maharet bu izlenimimle ters düşüyordu. Bu, aklıma bir fikir getirdi. </p>
				<p>“Makineye kolunu nasıl kaptırdın?” diye sordum.</p>
				<p>Yavaşça dönüp, düşünceli bir ifadeyle bana baktı ve kafasını salladı. “Bilmiyorum. Oluverdi işte.”</p>
				<p>“Dikkatsizlik mi?” diye sordum. </p>
				<p>“Hayır,” dedi, “dikkatsizlik demek doğru olmaz. Fazla mesai yapıyordum ve sanırım biraz yorulmuştum. On yedi yıldır fabrika köşelerinde çalışıyorum ve fark ettim ki kazaların çoğu paydos düdüğünün hemen öncesinde meydana geliyor.<a class="si-noteref epub-type_noteref" href="#f27" id="ref_f27">27</a> Düdükten bir saat önceki zaman diliminde, tüm öteki saatlerden daha çok kaza meydana geldiğine iddiaya girmeye hazırım. Saatlerce durmadan çalıştıktan sonra refleksleriniz yavaşlıyor. Dişlilerin arasında parçalanıp ezilmiş o kadar çok adam gördüm ki aklınız durur.”</p>
				<p>“O kadar çok adam mı?” diye sordum şüpheyle.</p>
				<p>“Yüzlercesi hem de. Hatta aralarında çocuklar bile var.” </p>
				<p>Jackson’ın hikâyesi, tüyler ürperten ayrıntılarını saymazsak daha önce duyduklarımdan farklı değildi. Makinenin çalıştırılması ile ilgili herhangi bir kuralı ihlal edip etmediğini sorduğumda kafasını salladı.</p>
				<p>“Kayışı çıkarmak için sağ elimle çektim,” dedi, “ve sol elimle de dişlilerin arasındaki taşa uzandım. Durup kayışın çıkıp çıkmadığını kontrol etmedim. Sağ elimle bunu yaptığımı sanıyordum, ama kayış takılmış. Hemen uzandım, ama kayış tamamen yerinden çıkmamıştı. Dişliler kolumu çiğnedi!”</p>
				<p>“Acı çekmiş olmalısınız,” dedim teselli etmek istercesine.</p>
				<p>“Kemiklerin ezilmesi pek hoş değildi tabii,” diye cevap verdi.</p>
				<p>Açtığı tazminat davasıyla ilgili kafası bulanıktı. Kesin olarak bildiği tek şey tazminat almadığıydı. Mahkemenin aleyhinde verdiği kararda ustabaşı ve amirin ifadelerinin rol oynadığını düşünüyordu. Jackson’ın dediğine göre ustabaşı ve amirin ifadeleri “gerçeği yansıtmıyor”du. Ben de bu ikisini gidip görmeye karar verdim.</p>
				<p>Jackson’ın durumunun berbat olduğu açıkça ortadaydı. Karısı hastaydı, hintkamışı örerek ve seyyar satıcılık yaparak kazandığı para ailesini geçindirmek için yeterli değildi. Kirası birikmişti ve on bir yaşındaki en büyük oğlu fabrikada çalışmaya başlamıştı. </p>
				<p>Yanından ayrılırken, “Bana şu bekçilik işini verebilirlerdi oysa,” diye yineledi. </p>
				<p>Jackson’ın davasına bakan avukatıyla, ifadelerine başvurulan fabrikanın ustabaşı ve amiriyle görüştüğümde, her şeye rağmen Ernest’in iddiasının doğru olabileceğini düşünmeye başlamıştım. </p>
				<p>Avukat zayıf ve kifayetsiz biri gibi geldi bana; onu görünce Jackson’ın davayı kaybetmiş olmasına pek şaşmadım doğrusu. Jackson’ın, böyle bir avukat tutarsa davayı kaybetmesi müstahak diye düşündüm. Fakat hemen sonra Ernest’in söylediği iki cümle zihnimde yankılandı: “Şirketin çok etkili avukatları var,” ve “Albay Ingram çok kurnaz bir avukattır.” Hızlıca bir düşündüm. Elbette şirketin, Jackson gibi bir işçinin tutabileceğinden çok daha yetenekli avukatlar tutacak mali güce sahip olduğu gerçeği kafama dank etti. Fakat bu sadece önemsiz bir ayrıntıydı. Jackson’ın davasının neden aleyhine sonuçlandığına dair çok geçerli bir neden olduğundan emindim. </p>
				<p>“Neden kaybettiniz davayı?” diye sordum.</p>
				<p>Avukat şaşkındı ve bir an için yüzüne çöken hüznü görünce, bu zavallı küçük yaratığa karşı bir acıma hissi sardı içimi. Sonra sızlanmaya başladı. Sanırım sızlanmak yaradılışından gelen bir özelliğiydi. Daha doğuştan ezik biriydi. İfadelerle ilgili sızlanıyordu. Tanıklar sadece karşı tarafın işine gelecek kanıtları sunmuşlardı. Bu ifadelerde Jackson’a faydası dokunabilecek tek bir kelime dahi bulamamıştı. Karşısındakiler kan alınacak damarı biliyorlarmış. Jackson budalanın tekiymiş. Albay Ingram sert bakışlarıyla Jackson’a gözdağı vermiş ve kafasını karıştırmış. Ingram çapraz sorgulamada çok iyiymiş. Jackson’ı, aleyhine işleyecek sorulara cevap vermeye sevk etmiş. </p>
				<p>“Jackson davasında haklı ise, nasıl olur da verdiği cevaplar aleyhine işler?” diye sordum merakla. </p>
				<p>Soruma soruyla karşılık vererek “Haklı olmanın bununla ne ilgisi var?” dedi. Eliyle küçücük ofisinin duvarlarını kaplayan ciltler dolusu kitabı işaret ederek “Bu kitapları görüyor musunuz?” dedi. “Bütün bunları okuyup incelemem bana hukuk ve kanunların başka, hak ve adaletin başka şeyler olduğunu öğretti. İstediğiniz avukata sorun. Neyin adaletli olduğunu öğrenmek için kilisenin Pazar Okulu’na gidersiniz. Fakat hukuk öğrenmek için bu kitaplara başvurursunuz.”</p>
				<p>“Jackson haklı olduğu halde davayı kaybettiğini mi söylemek istiyorsunuz bana?” diye sordum tereddütle. “Yargıç Caldwell’in mahkemesinde adalet olmadığından mı bahsediyorsunuz?”</p>
				<p>Küçük avukat bir an için bana dik dik, düşmanca baktı ve sonra suratındaki o saldırgan ifade silindi gitti.</p>
				<p>“Hiç şansım yoktu,” diye sızlanmaya başladı yine. “Jackson’ı da beni de budala yerine koydular. Nasıl başa çıkabilirdim ki? Albay Ingram büyük bir avukat. Öyle olmasaydı Sierra Fabrikaları, Erston Arazi Birliği, Berkeley Consolidated, Oakland, San Leandro ve Pleasanton Elektrik şirketlerinin hukuk danışmanlığını üstlenebilir miydi? O bir şirket avukatı ve şirket avukatlarına budalalık etsin diye para vermezler.<a class="si-noteref epub-type_noteref" href="#f28" id="ref_f28">28</a> Neden sadece Sierra Fabrikaları’nın ona yılda yirmi bin dolar verdiğini sanıyorsunuz? Çünkü Ingram, şirket için yılda yirmi bin dolara değiyor da ondan. Benim o kadar değerim yok. Şayet olsaydı, açlıktan nefesim kokar vaziyette müşteri peşinde koşmaz, Jackson’ın davası gibi işlere tenezzül etmezdim. Eğer Jackson’ın davasını kazansaydım ne kadar para alacaktım ondan dersiniz?</p>
				<p>“Donuna kadar soyacaktınız onu herhalde”<a class="si-noteref epub-type_noteref" href="#f29" id="ref_f29">29</a> diye cevap verdim.</p>
				<p>“Elbette soyacaktım ya ne sandınız?” diye haykırdı öfkeyle. “Ben de hayatımı idame ettirmek zorundayım değil mi?”</p>
				<p>“Jackson’ın karısı ve çocukları var ama,” dedim çıkışırcasına.</p>
				<p>“Benim de var karım ve çocuklarım,” diye karşılık verdi hemen. “Ve onların aç olup olmadıklarını şu koca dünyada benden başka umursayan biri yok.”</p>
				<p>Yüzü birden yumuşadı ve cep saatini açıp bir kadınla iki küçük kızın kapağın içine yapıştırılmış fotoğraflarını gösterdi.</p>
				<p>“İşte bunlar karım ve çocuklarım. Şunlara bir bakın. Zor günler geçirdik. Zor günler. Jackson’ın davasını kazanmış olsaydım onları taşraya yollamayı umut ediyordum. Burada sağlıklı değiller, fakat onları oralara yollamaya maddi gücüm yetmiyor.”</p>
				<p>Yanından ayrılmaya hazırlandığım sırada, yeniden sızlanmaya başladı. </p>
				<p>“En ufak bir şansım dahi yoktu. Albay Ingram ve Yargıç Caldwell epey samimiler. Çapraz sorgulamada onların tanıklarından doğru ifadeyi alabilseydim bile, yine de davanın sonucunu bu samimiyetin tayin edeceğini söylemiyorum. Ama Yargıç Caldwell’in, istediğim ifadeyi almamı engellemek için elinden geleni ardına koymadığını da belirtmek isterim. Caldwell ve Ingram aynı locaya ve aynı kulübe üye. Aynı mahallede yaşıyorlar; benim öyle bir yerde oturmaya gücüm yetmez. Eşleri de sürekli birbirlerinin evlerinde. Devamlı iskambil partileri veriyorlar ve bu gibi vesilelerle her zaman görüşüyorlar. ”</p>
				<p>Giderken bir an için kapının eşiğinde durup, “Ama buna karşın Jackson’ın davasında haklı olduğunu düşünüyorsunuz?” diye sordum.</p>
				<p>“Düşünmüyorum; biliyorum,” diye cevapladı. “Hatta ilk başta ben de sahte davranış sergilediğini düşündüm Jackson’ın. Fakat karıma söylemedim. Onu hayal kırıklığına uğratmak istemedim. Zaten taşraya yolculuk yapmak için can atıyor olması yeterince sıkıntı yaratıyordu.”</p>
				<p>Duruşmada tanıklık eden ustabaşlarından biri olan Peter Donnelly ile görüşerek “Jackson’ın makineyi olası bir hasardan kurtarmaya çalıştığı gerçeğinden neden söz etmediniz?” diye sordum.</p>
				<p>Cevap vermeden önce uzun uzadıya düşündü. Sonra endişeli bir ifade bürüdü suratını ve şöyle dedi:</p>
				<p>“Çünkü bir karım ve dünya tatlısı üç çocuğum var da ondan.”</p>
				<p>“Anlamıyorum,” dedim.</p>
				<p>“Yani demem o ki, sağlıklı olmazdı.”</p>
				<p>“Yani...” diye söze başladım, fakat hararetle lafımı kesti.</p>
				<p>“Yani ne diyorsam o. Uzun yıllardır fabrikalarda çalışıyorum. Daha delikanlılık çağımda eğirme makinesinin başına geçtim. O zamandan beri çalışıyorum. Sahip olduğum konuma dişimi tırnağıma takarak geldim. Ben bir ustabaşıyım, lütfen. Eğer bir gün başım sıkışırsa fabrikada tek bir adamın bile bana yardım elini uzatacağından şüpheliyim. Sendikaya üyeydim. Fakat iki grevde de şirketin yanında yer aldım. Bana ‘grev kırıcı’ dediler. Bugün benimle oturup bir kadeh içki içecek tek bir dost bulamam aralarında. Bana savurdukları tuğlaların başımda açtığı şu yara izlerini görüyor musunuz? Eğirme makinelerinde çalışan çocuklardan bir tanesi bile bana lanet etmeden ismimi ağzına almıyor. Tek dostum şirket. Fabrikanın yanında yer almak, benim görevim değil, ekmek param ve çocuklarımın hayatı icabıdır. İşte bu yüzden.”</p>
				<p>“Jackson’ın ne günahı var?” diye sordum.</p>
				<p>“Tazminat almalıydı. O iyi bir işçiydi ve hiçbir sorun çıkarmadı.”</p>
				<p>“O halde yemin ettiğiniz üzere gerçeği bütün çıplaklığıyla söylemekte özgür değildiniz öyle mi?”</p>
				<p>Kafasını salladı.</p>
				<p>“Gerçeği, tüm gerçeği ve yalnızca gerçeği?” dedim ciddi ve vakur bir ifadeyle.</p>
				<p>Yüzünü gene endişe ve heyecan bürüdü ve bana değil, gökyüzüne doğru baktı.</p>
				<p>“Çocuklarım uğruna ruhumun ve bedenimin cehennemde sonsuza dek yanmasına göz yumardım,” diye cevap verdi.</p>
				<p>Şef Henry Dallas, tilki suratlı bir yaratıktı ve bana küstahça bakıp konuşmayı reddetti. Dava ve verdiği ifade ile ilgili ağzından tek bir kelime dahi alamadım. Fakat diğer ustabaşıyla şansım yaver gitti. James Smith, sert bakışlı biriydi ve onunla karşılaştığımda yüreğim burkuldu. O da elleri kolları bağlı olduğu izlenimini uyandırdı bende ve karşımda konuşurken diğer meslektaşlarına kıyasla daha zeki biri olduğunu fark ettim. Smith, Jackson’ın tazminat alması gerektiği konusunda Peter Donnelly ile hemfikirdi ve hatta daha da ileri gidip, bu kaza sonucu çaresiz kalan ve yüzüstü bırakılan Jackson’a reva görülen muamelenin vicdansızca ve acımasızca olduğunu söyledi; ayrıca fabrikalarda birçok kaza meydana geldiğini ve şirketin, politikası gereği bu kazalarla ilgili açılan tüm tazminat davaları ile sonuna kadar mücadele ettiğini anlattı. </p>
				<p>Smith, “Zira tazminat hissedarların yılda yüz binlerce dolar kaybetmesi anlamına gelir,” dedi; o konuşurken babama ödenen son kâr payı ve bu paralarla bana alınan şık elbiseyle kendisine aldığı kitaplar aklıma geldi. Ernest’in üzerimdeki giysinin kanlı olduğuyla ilgili suçlayıcı sözlerini anımsadım ve kıyafetimin altında bedenimin karıncalandığını, kıvrandığını hissettim.</p>
				<p>“Duruşmada ifade verdiğinizde, Jackson’ın makinenin hasar görmesini önlemeye çalışırken kazaya uğradığını belirtmediniz, değil mi?” diye sordum.</p>
				<p>“Hayır belirtmedim,” diye cevap verdi. Yüzünde acı bir ifade vardı. “Jackson’ın ihmal ve dikkatsizlik sonucu kendi kendini yaraladığını ve şirketin hiçbir şekilde kabahat ve sorumluluğu olmadığı yönünde ifade verdim.”</p>
				<p>“Dikkatsizlik miydi?” diye sordum</p>
				<p>“Dikkatsizlik deyin, ya da ne istiyorsanız onu deyin. Gerçek şu ki, bir adam saatlerce süren bir çalışmanın ardından yorgun düşer.”</p>
				<p>Smith ilgimi çekmeye başlamıştı. Üstün nitelikli olduğuna şüphe yoktu.</p>
				<p>“Çoğu işçiden daha eğitimlisiniz,” dedim.</p>
				<p>“Liseyi bitirdim,” diye cevap verdi. “Bir yandan hademelik yaparken, bir yandan da okudum. Üniversiteye devam etmek istedim, ama babam öldü ve ben de fabrikalarda çalışmaya başladım.”</p>
				<p>Sanki bir zaafını itiraf eder gibi, “Doğa bilimci olmak istiyordum,” dedi utangaç bir ifadeyle. “Hayvanları çok severim. Fakat gelin görün ki fabrika işçisiyim. Terfi edip ustabaşı olunca evlenip aile kurdum ve... diyeceğim o ki, artık kendi kendimin efendisi değildim.”</p>
				<p>“Ne demek istiyorsunuz?” diye sordum.</p>
				<p>“Mahkemede neden o şekilde ifade verdiğimi, neden talimatlara uyduğumu açıklamaya çalışıyordum.”</p>
				<p>“Kimin talimatları?”</p>
				<p>“Albay Ingram. Vereceğim ifadenin ana hatlarını o belirledi.”</p>
				<p>“Ve böylece Jackson açtığı davayı kaybetti.”</p>
				<p>Başını salladı ve yüzü kıpkırmızı kesildi. </p>
				<p>“Ve Jackson’ın eline bakan bir karısı ve iki çocuğu var.”</p>
				<p>“Biliyorum,” dedi usulca. Üzüntüsü iyice belli oluyordu.</p>
				<p>“Bana söyler misiniz lütfen,” diye sürdürdüm, “lise sıralarındaki Smith’ten, duruşmada yalancı tanıklık yapan Smith’e dönüşmek sizin için kolay oldu mu?</p>
				<p>Birden öyle ürkütücü bir tepki verdi ki, neye uğradığımı şaşırdım. Ağır bir küfür savurdu ve sanki bana vuracakmış gibi yumruğunu sıktı.</p>
				<p>Hemen ardından, “Kusura bakmayın lütfen,” dedi. “Hayır kolay olmadı. Artık gidebilirim sanırım. Benden almak istediğiniz her şeyi aldınız. Fakat ayrılmadan önce size şunu söylemek istiyorum. Söylediklerimi tekrar etmenizin size bir faydası dokunmayacak. İnkâr edeceğim ve zaten aramızdaki konuşmaya tanık olan da yok. Konuştuklarımızın her kelimesini inkâr edeceğim; eğer mecbur kalırsam, bunu tanık kürsüsünde, yeminli ifade vererek yapacağım.”</p>
				<p>Smith’le yaptığım görüşmenin ardından, babamın Chemistry Binası’ndaki ofisine gittim ve orada Ernest’le karşılaştım. Bunu beklemiyordum doğrusu, fakat Ernest her zamanki cüretkâr bakışları ve sıkıca tokalaşmasıyla beni selamladı. </p>
				<p>Yine o sıkıntılı, ne yapacağını bilmez haliyle, rahat tavırlarının tuhaf bir karışımını sergiliyordu. Sanki geçen sefer bir araya geldiğimizde yaşanan çekişme unutulmuştu; fakat ben yaşanan tartışmayı unutacak havada değildim.</p>
				<p>“Jackson’ın davasını araştırıyordum,” dedim birdenbire. </p>
				<p>Ernest dikkat kesildi ve devam etmem için bekledi, ama inancımın sarsıldığını anlamıştı. Bunu gözlerinden okuyabiliyordum. </p>
				<p>“Anladığım kadarıyla kötü muamele görmüş,” diye itirafta bulundum. “Sanırım... sanırım Jackson’ın kanı bizim çatının kirişlerinden damlıyor gerçekten de.”</p>
				<p>“Elbette,” diye cevap verdi Ernest. “Şayet Jackson ve diğer tüm mesai arkadaşlarına merhametle yaklaşılsaydı, kâr payları o kadar da dolgun olmayacaktı.”</p>
				<p>“Artık şık elbiselerden asla keyif alamayacağım,” diye ekledim.</p>
				<p>Kendimi aciz hissediyordum ve suçluluk duyuyordum. Ernest’in bana, itiraflarımı dinleyip günah çıkaran bir rahip hissi verdiğinin de farkındaydım ve bu tatlı bir histi. Sonra, geri kalan ömrüm boyunca sığınacağım gücünün cazibesine kapıldım. Bu güç, adeta bir barış ve koruma vaadi saçıyordu. </p>
				<p>“Artık çuval bezinden yapılma kıyafetlerden de zevk alamayacaksın,” dedi Ernest ciddi bir ses tonuyla. “Hintkeneviri işleyen fabrikalar da var biliyor musun? Ve aynı şeyler orada da yaşanıyor. Her yerde sürüyor bu zulüm. O pek övündüğümüz uygarlığımız kan üzerine kurulmuştur, kana batmıştır ve ne sen ne de ben ne başka hiç kimse bu kızıl lekeden kaçamayız. Konuştuğun adamlar... kimlerdi onlar?” </p>
				<p>Bütün olan biteni aktardım Ernest’e. </p>
				<p>“Tek bir tanesi dahi hür iradesiyle hareket edemedi, değil mi?” dedi. “O acımasız sanayi makinesi hepsinin elleri kollarını bağlamıştı. Ve hepsi de, çoluk çocuğunun rızkının derdindeydi. Her zaman sergiledikleri, gençlerin yaşamını, çocuklarını koruma içgüdüsü bu. İşte babam! O da yalan söyledi, çaldı, benim ve kardeşlerimin boğazımdan bir lokma ekmek geçsin diye her türlü onursuz işe bulaştı. O da sanayi makinesinin bir kölesiydi ve o makine ezdi geçti onu, ölümüne çalıştırdı.”</p>
				<p>“Ama sen,” diye araya girdim, “sen şüphe yok ki hür iradeye sahipsin.”</p>
				<p>“Tam olarak değil,” dedi Ernest. “Kimsenin yükümlülüğü yok üzerimde. Çoğu zaman çocuğum olmadığına şükrediyorum, ama bir yandan da çocukları çok seviyorum. Ama evlenseydim de, çocuk yapmaya cesaret edemezdim.”</p>
				<p>“Şüphesiz çok kötü bir prensip edinmişin,” dedim çıkışırcasına. </p>
				<p>“Öyle olduğunu biliyorum,” dedi üzgün bir sesle. Ama bu ihtiyatlı ve benim içinde bulunduğum duruma uygun bir prensip. Ben bir devrimciyim ve bu çok tehlikeli bir uğraş.” </p>
				<p>Sözlerinden şüphe duyarmışçasına güldüm.</p>
				<p>“Şayet gecenin birinde babanın Sierra Fabrikaları hisselerini çalmak için evine girseydim baban ne yapardı?”</p>
				<p>“Merak etme babam yatağının başucunda bir altıpatlarla uyuyor” diye cevap verdim. “Büyük olasılıkla seni vururdu.”</p>
				<p>“Peki ya ben ve diğer birkaç kişi daha, bütün varlıklıların evlerine girmeleri için bir buçuk milyon insanı<a class="si-noteref epub-type_noteref" href="#f30" id="ref_f30">30</a> kışkırtıp ayaklandırsaydık, o zaman bayağı bir insan vurulacaktı öyle değil mi?”</p>
				<p>“Evet ama bunu yapmazsın,” diye itiraz ettim. </p>
				<p>“Aslına bakarsan tam olarak bunu yapıyorum. Biz sadece bu evlerdeki tüm mal varlığını değil, tüm madenleri, demiryollarını, fabrikaları, bankaları ve dükkânları ele geçirmeyi amaçlıyoruz. Devrim budur ve bu gerçekten de tekin bir iş değildir. Korkarım düşündüğümden bile fazla patlayacak silahlar. Fakat dediğim gibi, bugün hiç kimse tam anlamıyla hür iradeli bir insan değildir. Hepimiz sanayi makinesinin çarklarının arasına sıkışmış vaziyetteyiz. Sen öyle olduğunu gördün. Konuştuğun adamlar da öyleydi. Daha fazlasıyla konuş istersen. Git, Albay Ingram’ı gör. Jackson’ın hikâyesine gazetelerinde yer vermeyen habercileri ve bu gazeteleri yöneten başyazarları ara bul. Tümünün makinenin köleleri olduğunu göreceksin.” </p>
				<p>Daha sonra sohbetimiz sürerken Ernest’e işçilerin kaza yapmaya yatkınlıkları hakkında basit bir soru sordum ve karşılığında bir istatistik konferansı verdi bana. </p>
				<p>“Her şey kitaplarda yazılı. Rakamlar toplandı ve sabah vardiyasının ilk saatlerinde nadiren kazalar olduğu, ama ilerleyen saatlerde işçiler yoruldukça ve adaleleriyle zihinleri yavaşladıkça kazaların hızla yükseldiği kesin bir biçimde doğrulandı. Peki, sen babanın bir işçiye kıyasla üç kat daha fazla hayat güvenliği olduğunu biliyor musun? Sigorta şirketleri bunu biliyor.<a class="si-noteref epub-type_noteref" href="#f31" id="ref_f31">31</a> Babandan, bin dolarlık bir kaza poliçesi için yılda dört dolar yirmi sent talep edecekler ve aynı poliçe için bir işçiye on beş dolarlık fatura çıkaracaklar.”</p>
				<p>“Peki sen?” diye sordum. Ve bunu sorarken hissedilir bir endişe duygusuna kapıldım. </p>
				<p>“Ah, bir devrimci olarak benim yaralanma ya da öldürülme ihtimalim bir işçinin sekiz katı,” diye cevap verdi umursuzca. Sigorta şirketleri ileri düzeyde eğitim almış, patlayıcılarla uğraşan kimyagerlere, işçilere çıkardıklarının sekiz katı fatura çıkarırlar. Beni asla sigortalayacaklarını sanmam. Neden sordun?”</p>
				<p>Gözlerim heyecanla kırpıştı. Yüzüme hücum eden ılık kanı hissedebiliyordum. O benim endişelendiğimin farkında olduğundan değil, ben kaygıya kapıldığımın farkında olduğumdan; onunlayken yaşıyordum bu hissi. </p>
				<p>O sırada babam içeri girdi ve benimle birlikte evden ayrılmak üzere hazırlık yapmaya başladı. Ödünç aldığı bazı kitapları geri getiren ve bizden önce evden ayrılan Ernest, tam evden çıkacağı sırada bana dönüp şöyle dedi:</p>
				<p>“Bu arada hazır sen kendi huzurunu ben de Piskopos’un huzurunu kaçırmaya başlamışken, iyisi mi sen Mrs. Wickson ve Mrs. Pertonwaithe’yi bir ziyaret et. Bilirsin, kocaları fabrikanın en büyük iki hissedarıdır. Geri kalan tüm insanlık gibi o iki kadın da makineye bağlıdırlar; ama o kadar göbekten bağlıdırlar ki, makinenin en tepesinde otururlar.”</p>
				</div>
    <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f25"><a class="si-backref" href="#ref_f25">25</a><span class="si-footnote-text">. Çok sayıda çalışan insanın o devirde barındığı yıkık, harabeye dönmüş evleri betimlemek için kullanılan bir sıfat. Burada oturanlar her halükârda kira ödüyorlardı ve bu gibi evlerin değeri göz önünde bulundurulduğunda, ev sahiplerine ödedikleri kiralar fahişti. </span></div>

						<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text">. O günlerde hırsızlık vakaları çok yaygındı. Herkes birbirinin malını çalardı. Toplumdaki kodamanlar ya yasal olarak çalıyorlar ya da yaptıkları hırsızlıklara yasal kılıflar uyduruyorlardı. Öte yandan yoksul sınıfların hırsızlığı yasadışıydı. Korunmayan hiçbir şey güvende değildi. Mülkü korumak üzere muazzam sayıda adam bekçi olarak iş buluyordu. Varlıklı kesimin evleri kiralık banka kasası ile kale karışımı bir şeydi. Bugün çocuklarımızın diğer insanların kişisel eşyalarını iç etme alışkanlıkları, o dönemlerde evrensel olan hırsızlık özelliklerinin günümüze kadar gelmesiyle ilgilidir.</span></div>

						<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text">. İşçiler vahşi, kulakları tırmalayan, sinir bozucu buharlı düdüklerle işbaşı yapmaya çağrılıyorlardı.</span></div>

						<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text">. Şirket avukatlarının görevi yasadışı ve ahlaksız yollardan, şirketlerin para gasp etme eğilimlerine hizmet etmekti. O dönemde Birleşik Devletler’in başkanı olan Theodore Roosevelt’in MS 1903 yılında Harvard Üniversitesi’ndeki bir diploma töreninde yaptığı bir konuşmada söyledikleri şöyle kaydedilmişti: “Hepimizin bildiği ve yaşanan örneklerden de açıkça görüleceği gibi, servetin toplandığı merkezlerdeki en etkili ve en itibarlı baro mensuplarının birçoğu, bireysel ya da kurumsal, varlıklı müşterilerinin, halkın çıkarlarını korumak adına düzenlenen kanunlardan kaçınabilmesi için cüretkârca ve zekice entrikalar çevirmeyi özel bir misyon olarak görürler.”</span></div>

						<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text">. Toplumun her yanına nüfuz eden vahim ve ölümcül çekişmeye tipik bir örnek. İnsanlar, aç ve yırtıcı kurtlar gibi birbirlerini yağmalıyorlardı. Büyük kurtlar küçük kurtları yutuyorlardı ve toplum denen insan sürüsü içerisinde Jackson, küçük kurtların en önemsizlerinden biriydi. </span></div>

						<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text">. 1910 yılında Birleşik Devletler’de kullanılan Sosyalist oyların sayısına atfen. Oy sayısındaki bu artış, devrimin partisinin hızla geliştiğinin açık bir göstergesidir. Sosyalistler 1888 yılında 2<span class="narrow-space"/>068 oya sahiptiler. Bu rakam 1902’de, 127<span class="narrow-space"/>713, 1904 yılında 435<span class="narrow-space"/>040, 1908 yılında 1<span class="narrow-space"/>108<span class="narrow-space"/>427 ve 1910 yılına gelindiğinde ise 1<span class="narrow-space"/>688<span class="narrow-space"/>211’e yükselmiştir.</span></div>

						<div class="si-footnote html5_aside epub-type_footnote" id="f31"><a class="si-backref" href="#ref_f31">31</a><span class="si-footnote-text">. O çağların korkunç mücadeleleri içerisinde, ne kadar servet edinmiş olursa olsun, hiç kimse sürekli olarak güvende değildi. Ailelerinin refah mutluluğunun derdine düşen insanlar sigorta kavramını icat ettiler. Bu akıl çağında bizlere göre sigorta gibi bir araç komik denecek kadar abes ve ilkeldir. Fakat o çağda sigorta çok ciddi bir meseleydi. İşin gülünç yanı, sigorta şirketlerinin fonları sık sık bizzat bu fonların yönetiminin emanet edildiği insanlar tarafından yağmalanıp ziyan edilirdi. </span></div>
    </div>
  </body>
</html>