<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="html5_section">
				<h1 class="chapter-num">8</h1>
				<h1>Makine kırıcılar</h1>
				<p>Ernest’in sosyalist partiden Kongre seçimlerine katılmasının hemen öncesinde babam, kendi aramızda kullandığı tabirle “Kâr-Zarar” yemeği düzenledi. Ernest bunu Makine Kırıcıları’nın yemeği diye adlandırmıştı. Aslına bakılırsa, bu sadece işadamlarına –küçük işadamları elbette– verilen bir yemekti. Bu adamlardan herhangi birinin işletme sermayesi birkaç yüz bin doları aşan bir işle ilgilendiğinden şüpheliydim. Bunlar gerçekten de burjuva sınıfını temsil eden işadamlarıydılar. </p>
				<p>Birkaç satış mağazası olan büyük gıda toptancısı Silverberg, Owen &amp; Co. firmasından Owen vardı yemekte. Yiyecek ve bakkaliye eşyalarımızı buradan temin ediyorduk. Büyük ilaç firması Kowalt &amp; Washburn’ün her iki ortağı, ve Contra Costa ilçesindeki büyük bir granit ocağının sahibi Mr. Asmunsen de davetliler arasındaydı. Ayrıca küçük fabrikaların, küçük işletme ve sanayilerin sahipleri ya da ortakları, kısacası küçük kapitalistler olan benzer çapta birçok davetlimiz vardı. </p>
				<p>Bu adamlar kurnaz suratlı, ilginç tiplerdi ve yalın ve açık bir dille konuşuyorlardı. Hepsi de ağız birliği etmişçesine şirketlerden ve tröstlerden yakınıyorlardı. Ortak ilkeleri “ Tröstleri Batırın” sloganıyla şekilleniyordu. Tüm baskı ve eziyetin kaynağı tröstlerdi ve bu işadamlarının hepsi de aynı acılı, hüzün dolu hikâyeyi anlatıyordu. Demiryolları ve telgraf gibi tröstlerin devletleştirilmesini ve büyük servet birikimlerini engellemek için kademelendirilmiş ağır gelir vergilerinin acımasızca uygulanmasını savunuyorlardı. Aynı şekilde, mahalli sorunlara çare olarak da su, gaz, telefon ve tramvay gibi kamu hizmet kuruluşlarının mülkiyetinin belediyelere geçmesini savunuyorlardı. </p>
				<p>Özellikle ilginç olan ise, Mr. Asmunsen’in bir taşocağı sahibi olarak yaşadığı büyük sıkıntıları anlatmasıydı. Mr. Asmunsen, büyük depremde San Francisco’nun yaşadığı yıkımın beraberinde getirdiği muazzam iş hacmine rağmen taşocağından asla kâr elde etmediğini itiraf ediyordu. San Francisco’nun yeniden yapılandırılması altı yıldır sürüyordu ve Asmunsen’in iş hacmi de dört katına, hatta sekiz katına fırlamıştı, ama şirketin durumu iyileşmiyordu. </p>
				<p>“Demiryolları benim işimi benden biraz daha iyi biliyor,” dedi Asmunsen. “İşletme giderlerimi kuruşu kuruşuna ve sözleşme şartlarımı da ezbere biliyor. Bunlardan nasıl haberdar oldukları konusunda ancak bir tahmin yürütebilirim. Demiryolları işçilerimin arasına casuslar sızdırmış olmalı ve sözleşme yaptığım tüm firmalarla da ilişkisi var sanırım. Mesela bana dolgun bir kâr bırakacak şartlar içeren büyük bir sözleşme yaptığımda, taşocağımdan piyasaya malın nakledilmesiyle ilgili navlun ücreti birden artırılıyor. Hiçbir açıklama yapılmadan. Demiryolları kârımı cebine indiriyor. Bu şartlar altında demiryollarının bu artışı yeniden gözden geçirmesini asla sağlayamadım. Öte yandan, kazalar yaşandığında, işletme giderleri arttığında ya da daha az kâr bırakacak şartlar içeren sözleşmeler yapıldığında, demiryollarının navlun bedelini düşürmesini her zaman sağladım. Sonuç ne oldu? Az ya da çok, demiryolları her seferinde kârımı cebine indirdi.”</p>
				<p>Ernest araya girip, “O halde kazanç niyetine sizin cebinize kala kala, diyelim ki demiryollarının işettiği bir taşocağında çalışan bir yöneticinin maaşı kalıyor aşağı yukarı, değil mi?” diye sordu.</p>
				<p>“Aynen öyle,” diye cevapladı Asmunsen. “Kısa bir süre önce, geçmiş on yılın muhasebe kayıtlarını incelettirdim. Bu on yıl boyunca kazancımın bir yönetici maaşına denk geldiğini fark ettim. Taşocağımın esas sahibi demiryolları olsaydı ve ocağı işletmem için beni yönetici olarak işe alsaydı hesap aynı kapıya çıkardı.”</p>
				<p>“Fakat arada bir farkla,” dedi Ernest gülerek, “sizin lütufkar bir sorumlulukla üstlendiğiniz tüm riskleri demiryolu üstlenecekti.”</p>
				<p>Mr. Asmunsen hüzünlü bir ifadeyle, “Çok doğru,” diye cevapladı.</p>
				<p>İşadamlarının içlerini dökmelerine fırsat tanıyan Ernest, Mr. Owen’dan başlayarak, sağlı sollu sorular yöneltmeye başladı. </p>
				<p>“Yaklaşık altı ay önce burada, Berkeley’de bir şube açtınız sanırım değil mi?”</p>
				<p>“Evet,” diye cevapladı Mr. Owen.</p>
				<p>“Ve o zamandan bu yana üç küçük bakkal dükkâının iflas ettiğini fark ettim. Sizin şubeniz mi neden oldu buna?”</p>
				<p>Mr. Owen halinden    memnun  bir tebessümle <span xml:lang="en-US">Ernest’i</span> onaylayarak, “Bizim karşımızda tutunmalarının imkânı yoktu,” dedi. </p>
				<p>“Neden olmasın?”</p>
				<p>“Bizim sermayemiz daha büyüktü. Büyük çaplı bir işte her zaman daha az israf ve daha büyük verimlilik vardır</p>
				<p>“Ve sizin şubeniz, daha küçük çaplı üç küçük bakkalın kazançlarını yuttu. Anlıyorum. Peki söyler misiniz, o üç bakkalın sahiplerine ne oldu?”</p>
				<p>“Bir tanesi dağıtım araçlarımızdan birinin şoförü. Diğer ikisinden haberim yok.”</p>
				<p>Ernest birden Mr. Kowalt’a döndü. </p>
				<p>“Çok miktarda indirimli satışlar<a class="si-noteref epub-type_noteref" href="#f57" id="ref_f57">57</a> yapıyorsunuz. Köşeye sıkıştırdığınız küçük eczane sahiplerine ne oldu?”</p>
				<p>“Bir tanesi, Mr. Haasfurther reçete servisimizin sorumluluğunu üstlendi” diye cevap verdi Kowalt.</p>
				<p>“Ve siz de onların yaptığı kazancını yuttunuz öyle mi?”</p>
				<p>“Elbette. Bu amaçla ticaret yapıyoruz.”</p>
				<p>“Peki ya siz?” dedi Ernest birden Mr. Asmunsen’e dönüp. “Demiryollarının kazancınızı yutmasından yaka silkmiştiniz değil mi?”</p>
				<p>Mr. Asmunsen evet anlamında başını salladı.</p>
				<p>“Kendiniz kâr elde etmek istiyorsunuz değil mi?”</p>
				<p>Mr. Asmunsen yine başını salladı.</p>
				<p>“Diğerlerinin zarar etmesi pahasına?”</p>
				<p>Yanıt yok.</p>
				<p>“Diğerlerinin zarar etmesi pahasına, değil mi?” diye ısrar etti Ernest.</p>
				<p>“Kazanç böyle elde ediliyor,” diye terslercesine cevap verdi Mr. Asmunsen.</p>
				<p>“O halde ticaret denen oyun diğerlerinin sırtından kâr sağlamak ve diğerlerinin de sizin sırtınızdan kâr yapmasını engellemekten ibaret öyle mi?”</p>
				<p>Mr. Asmunsen cevap vermeden önce Ernest sorusunu tekrarlamak zorunda kaldı. Sonra şöyle dedi Asmunsen:</p>
				<p>“Evet öyle. Ama tek bir farkla ki, aşırı kazanç sağlamadıkça kimsenin kâr etmesine itirazımız yok.”</p>
				<p>“Aşırıdan kastınız büyük kazanç; oysa sizin büyük kazançlar elde etmeye bir itirazınız yok?.. Kuşkusuz itirazınız olamaz zaten değil mi?”</p>
				<p>Ve Mr. Asmunsen yumuşak başlılıkla zaafını kabul etti. </p>
				<p>Bu noktada Ernest, bir zamanlar büyük bir mandıra işletmesi olan Mr. Calvin’i yokladı sorularıyla.</p>
				<p>Ernest, “Bir süre önce siz de Süt Tröstü ile mücadele ediyordunuz,” dedi Calvin’e. Ve şimdi de Grange siyasi hareketi<a class="si-noteref epub-type_noteref" href="#f58" id="ref_f58">58</a> içerisinde yer alıyorsunuz. Nasıl oldu bu?”</p>
				<p>“Mücadeleyi bırakmadım,” diye yanıtladı Calvin. Yüzünde kavgaya hazır bir ifade vardı. “Tröstle mücadele edilmesi mümkün olan tek alanda mücadele veriyorum, siyasi arenada. Anlatayım. Birkaç yıl önce her şey biz mandıracıların istediği doğrultuda ilerliyordu.”</p>
				<p>“Ama kendi aranızda rekabet ettiniz?” diye böldü lafını Ernest.</p>
				<p>“Evet, kazançları da bu rekabet düşürdü. Örgütlenmeye çalıştık, fakat bağımsız mandıracılar her defasında bizim örmeye çalıştığımız duvarı aştı. Ardından da Süt Tröstü kuruldu.”</p>
				<p>“Standard Oil’den<a class="si-noteref epub-type_noteref" href="#f59" id="ref_f59">59</a> sağlanan sermaye fazlasıyla kuruldu,” dedi Ernest.</p>
				<p>“Evet,” diye onayladı Calvin. “Fakat o dönemde biz bunun farkında değildik. Tröstün temsilcileri bize bir ortaklık önerisiyle yaklaştılar. ‘Bize katılın ve semirin’ diye teklif getirdiler. ‘Ya da ortaklığın dışında kalıp açlıktan ölün” diye aba altından sopa gösterdiler. Çoğumuz katıldık. Katılmayanlar açlık çektiler. Elbette ilk başlarda payımızı verdiler. Sütün litre fiyatı bir sent yükseltildi. Bu sentin dörtte biri bizim cebimize girdi. Dörtte üçü de tröstün cebine. Sonra sütün fiyatını bir sent daha yükselttiler fakat o sentten biz hiç pay alamadık. Şikayetlerimiz fayda etmedi. İpler tröstün elindeydi. Sadece birer piyon olduğumuzu fark ettik. Nihayet bize fazladan verdikleri çeyrek sentten de mahrum ettiler. Ardından tröst bize baskı yapıp köşeye sıkıştırmaya başladı. Ne yapabilirdik? Sıkıştırılıp, eziliyorduk. Mandıracı diye bir şey yoktu, sadece Süt Tröstü vardı.”</p>
				<p>“Fakat sütün fiyatı iki sent artırıldığında, rekabet edebilirdiniz sanırım,” dedi Ernest kurnazca.</p>
				<p>“Biz de öyle sandık. Denedik rekabet etmeyi.” Mr. Calvin bir an duraksadı. “Bizi çiğneyip geçtiler. Tröst piyasaya bizden daha ucuza süt verebiliyordu. Biz zararına satarken, Tröst küçük bir kar marjıyla satabiliyordu. O macera bana elli bin dolara patladı. Çoğumuz iflasa sürüklendik.<a class="si-noteref epub-type_noteref" href="#f60" id="ref_f60">60</a> Mandıracılar yok oldu.”</p>
				<p>“Böylece tröst kazançlarınızı yuttu,” dedi Ernest, “ve Tröstü kanun yoluyla ortadan kaldırmak ve kazançlarınızı geri almak için siyasete atıldınız?”</p>
				<p>Mr. Calvin’in suratı aydınlandı. “Çiftçilere yaptığım konuşmada tam olarak bunu söyledim ben de. Sözün özü, kafamızdaki tek düşünce bu.”</p>
				<p>“Ve buna rağmen tröst, bağımsız mandıracıdan daha ucuza süt üretebiliyor, öyle mi?” diye sordu Ernest kuşkuyla.</p>
				<p>“Neden üretmesin ki? Muhteşem bir örgütlenme ve yeni ekipmanlarıyla birlikte ellerinde büyük bir sermaye var.”</p>
				<p>“Tartışmasız öyledir,” diye karşılık verdi Ernest. “Kuşkusuz üretiyor olmalı ve üretiyor da zaten.”</p>
				<p>Konuşmanın burasında Mr. Calvin, görüşlerini ortaya koymak için siyasi bir sohbete girişti. Birkaç kişi daha şevk ve heyecanla ona katıldı. Hepsi de tröstlerin yok edilmesi için feryat ediyordu. </p>
				<p>Ernest bana dönüp, “Zavallı ahmaklar,” diye fısıldadı. “Görebildikleri kadarını açıkça görüyorlar, ama burunlarının ucundan ötesini gördükleri yok.”</p>
				<p>Kısa bir süre sonra Ernest yeniden söz aldı ve kendine özgü yöntemleriyle, gecenin geri kalanı boyunca sohbeti hâkimiyeti altına aldı. </p>
				<p>“Hepinizi dikkatle dinledim,” diye başladı söze, “ve açıkça görüyorum ki, ticaret denen oyunu geleneksel yöntemlerle oynuyorsunuz. Size göre hayatın özeti kazanç elde etmek. Salt kâr yapmak amacıyla yaratıldığınıza dair kesin ve sarsılmaz bir inanca sahipsiniz. Fakat işin içinde bir pürüz var. Kazançları cebe indirip mutlu mesut yaşarken tröst diye bir mekanizma ortaya çıkıyor ve kazancınızı silip süpürüyor. Her nasılsa bu, yaradılış amacına müdahale eden, bu amaçla çatışan bir ikilem yaratıyor ve size göre tek çıkış yolu, kazançlarınızı elinizden alan bu mekanizmayı yok etmek.</p>
				<p>Dikkatle dinledim, sizin durumunuzu özetleyen ve somut bir örnek teşkil eden tek bir isim geldi aklıma. Size o ismi yakıştırdım. Siz makine kırıcılarsınız. Makine kırıcı nedir bilir misiniz? İzin verin anlatayım. XVIII. yüzyılda, İngiltere’de erkekler ve kadınlar, kulübelerindeki el tezgâhlarında kumaş dokurlardı. Evlerde yapılan bu üretim, kumaş dokumanın yavaş, hantal ve maliyetli bir yoluydu. Ardından buhar makinesi ve işçilikten tasarruf sağlayan makinler icat edildi. Merkezî bir motorun çalıştırdığı bin tane tezgâh büyük bir fabrikanın içinde bir araya getirilip kuruldu ve evlerdeki el tezgâhlarına kıyasla çok daha ucuza kumaş dokumaya başladılar. Fabrikadaki bu düzen karşısında rekabet yok oldu. Kendi hesaplarına el tezgâhlarında çalışan erkekler ve kadınlar artık fabrikalara gidip makine tezgâhlarda ve kendi hesaplarına değil, kapitalist fabrika sahiplerine çalışmaya başladılar. Dahası, küçük çocuklar da bu tezgâhlarda, üstelik de daha ucuz ücretler karşılığında çalışmaya başladılar ve erkekleri işlerinden ettiler. Erkekler için yaşam zorlaştı. Hayat standartları düştü. Açlık çektiler. Ve bütün bunlara makinelerin sebep olduğunu söyleyerek makineleri kırmaya giriştiler. Başarılı olamadılar ve aptal durumuna düştüler. </p>
				<p>Fakat siz onların başına gelenlerden ders almamışsınız. Aradan bir buçuk yüzyıl geçtikten sonra, burada dikilmiş, makineleri kırmaktan bahsediyorsunuz. Sizin de itirafta bulunduğunuz üzere, tröst makineleri işleri sizden daha verimli ve daha ucuza yapıyor. Onlarla rekabet edemeyişinizin nedeni bu. Ve şimdi kalkmış bu makineleri kırmak istiyorsunuz. İngiltere’nin aptal işçilerinden bile daha aptalsınız. Siz rekabeti yeniden tesis etmekle ilgili boş ve tutarsız konuşmalar yaparken, tröstler de sizi yok etmeye devam ediyor. Hepiniz aynı hikâyeyi dilinize dolamışsınız, rekabetin yok olması ve kartellerin, birliklerin oluşması. Siz, Mr. Owen, şubeniz üç küçük bakkalı iflasa sürüklediğinde, burada, Berkeley’de rekabeti yok ettiniz. Sizin kurduğunuz birlik daha etkiliydi. Ama siz diğer düzenlerin, tröst düzenlerinin baskısını üzerinizde hissediyorsunuz ve feryat ediyorsunuz. Bunun nedeni sizin bir tröst olmamanız. Eğer siz Birleşik Devletler çapında bir gıda toptancılığı tröstü olsaydınız, farklı bir telden çalıyor olacaktınız ve ‘Yaşasın tröstler’ nağmesini okuyacaktınız. Bununla birlikte, küçük birliğiniz bir tröst olmadığı gibi, güçten de yoksun ve siz bunun farkındasınız. Sonunuzun geldiğini hissediyorsunuz. Kendinizin ve şubelerinizin bu oyunda bir piyon olduğunu anlıyorsunuz. Güçlü çıkar oluşumlarının, her geçen gün daha da güçlendiğini görüyorsunuz; ellerinin, zırhlı ve saldırgan bir kartal pençesi gibi kazançlarınızın üzerine çöküp, orasından burasından çekiştirip, kopardığını görüyorsunuz, demiryolu tröstü, petrol tröstü, çelik tröstü, kömür tröstü; ve sonunda bunların sizi yok edeceğini, küçük kârlarınızı en son yüzdesine kadar yutacağını biliyorsunuz. </p>
				<p>Siz bayım, kötü bir oyuncusunuz. Burada, Berkeley’deki üç küçük bakkal dükkânını kurduğunuz üstün düzen sayesinde sıkıştırıp ezdiğinizde, göğsünüzü kabartarak verimlilik ve teşebbüsten bahsediyor ve üç küçük bakkalı yalayıp yutarak elde ettiğiniz kazançla karınızı Avrupa’ya yolluyorsunuz. Bu büyük balığın küçük balığı yuttuğu bir düzen ve siz de onları yuttunuz. Fakat diğer yandan, sizi de daha büyük balıklar yutuyor ve bu yüzden sızlanıp feryat ediyorsunuz. Ve size söylediklerim bu masadaki herkes için geçerli. Hepiniz sızlanıyorsunuz. Hepiniz yenilginin kaçınılmaz olduğu bir oyunun içindesiniz ve buna sızlanıp feryat ediyorsunuz.</p>
				<p>Fakat sızlanıp feryat ederken, durumu benim gibi açıkça ortaya koymuyorsunuz. Diğerlerinin kazançlarını hortumlamaya bayıldığınızı söylemiyorsunuz ve başkaları sizin kazancınızı hortumladığı için kıyameti koparıyorsunuz. Hayır, bunu yapmayacak kadar açıkgözsünüz aslında. Başka bir şey söylüyorsunuz. Mr. Calvin’in yaptığı gibi küçük kapitalist nutuklar atıyorsunuz. Ne demişti Mr. Calvin, aklımda kalan birkaç cümleyi tekrarlayayım: ‘Doğru olan bizim ilk başta uyguladığımız esas ilkelerimizdir’, ‘Bu ülkenin ihtiyacı olan şey, temel Amerikan değerlerine dönüş yapmaktır, herkes için fırsat eşitliği’, ‘Bu ulus bir özgürlük ruhu içinde ortaya çıkmıştır’, ‘Atalarımızın ilkelerine geri dönelim.’</p>
				<p>Bay Calvin ‘herkes için fırsat eşitliği’ dediğinde, kazançları hortumlama fırsatından bahsediyordu ki, büyük tröstler onu bu fırsat eşitliğinden mahrum ettiler. Ve işin saçma tarafı, bu cümleleri o kadar çok tekrarladınız ki, bunlara inanmaya başladınız. Aslında siz kendi yurttaşlarınızı soysuz yöntemlerinizle yağmalama fırsatı istiyorsunuz, ama kendi kendinizi kandırıp uyutarak özgürlük istediğinize inanıyorsunuz. Bencil ve açgözlüsünüz fakat sarf ettiğiniz sözlerin büyüsüne kapılıp yurtsever olduğunuza inanıyorsunuz. Tamamen bir bencillik göstergesi olan kazanç elde etme arzunuzu, ıstırap çeken insanlık için fedakârca bir kaygı gibi göstermeye çalışıyorsunuz. Gelin en azından kendi aramızda bir kez olsun dürüst olalım. Meseleye doğrudan bakalım ve lafı dolandırmadan ifade edelim.”</p>
				<p>Masadakilerin kızarmış yüzlerinde öfke ve dehşet ifadeleri okunuyordu. Bu yumuşak yüzlü genç adam vurucu ifadeleri ve dobra konuşmasıyla gözlerini korkutmuştu biraz. Mr. Calvin hemen cevap verdi.</p>
				<p>“Neden olmasın? Neden bu ülke kurulduğu dönemde yaşayan atalarımızın yürüdüğü yolu takip etmeyelim. Tatsız ve hazmedilmesi zor da olsa söyledikleriniz çok doğru Mr. Everhard. Fakat burada, kendi aramızda açıkça konuşalım. Maskeleri çıkarıp atalım ve Mr. Everhard’ın açıkça ifade ettiği gibi doğruları kabullenelim. Biz küçük kapitalistlerin kazanç peşinde olduğu ve tröstlerin kârlarımızı hortumladığı doğrudur. Kazançlarımızın kendi cebimizde kalması için tröstleri yok etmek istediğimiz de doğrudur. Peki neden bunu başaramıyoruz? Soruyorum, neden?”</p>
				<p>“Evet, işte şimdi meselenin özüne geldik,” dedi Ernest memnun bir ifadeyle. “Neden başaramadığınızı size söyleyeceğim, ama epey zor olacak bunu söylemek. Hepiniz karınca kararınca iş, ticaret eğitimi almışsınız, ama toplumsal evrimden haberiniz yok. Ekonomik evrim içerisinde bir geçiş evresinin ortasındasınız hepiniz, fakat bunu anlamıyorsunuz ve tüm karışıklığa yol açan da bu. Neden geri dönemiyorsunuz? Çünkü bu işin geri dönüşü yok. Nehrin akışını tersine çevirmek ne kadar mümkünse, ekonomik evrimin geldiği yoldan geri dönüp mecrasında tersine akması da o kadar mümkündür. Yeşu, Antik Gibeon<a class="si-noteref epub-type_noteref" href="#f61" id="ref_f61">61</a> şehri üzerinde doğan güneşin kımıltısız durmasını sağlamıştı, ama siz Yeşu’ya da baskın çıkıp, güneşin gökyüzünde batıdan doğuya hareket etmesini istiyorsunuz. Zamanın, adımlarını geriye doğru takip ederek, gün ortasından sabaha akmasını istiyorsunuz. </p>
				<p>Emekten tasarruf eden makineler, örgütlü üretim, birliklerin verimliliği artırması dikkate alındığında bu, ekonomi güneşini tüm bir nesil boyunca geriye, büyük sermayedarların olmadığı, büyük makinelerin icat edilmediği, demiryollarının döşenmediği bir zamana, bir alay küçük sermayedarın, ekonomik bir başıbozukluk ve anarşi içerisinde birbiriyle mücadele ettiği, üretimin ilkel, ziyankar, örgütsüz ve aşırı maliyetli olduğu bir zamana götürmek demektir. İnanın bana, Yeşu’nun işi daha kolaydı ve üstelik Yehova da yardım etmişti ona. Fakat Tanrı siz küçük kapitalistleri yüzüstü bıraktı. Küçük kapitalistlerin güneşi batıyor. Bir daha asla yükselmeyecek. Güneşi kıpırdamadan durdurmaya da gücünüz yetmez. Yok oluyorsunuz ve toplumdan tümüyle silinmeye mahkûmsunuz. Bu, evrimin buyruğudur. Tanrı’nın kelamıdır. Birlik rekabetten daha güçlüdür. İlkel insan, kayaların oyuklarında saklanan aciz bir yaratıktı. Birlik oldu ve etobur düşmanlarına karşı savaş verdi. Bu düşmanlar rekabetçi hayvanlardı. İlkel insan ise işbirliği yapan bir hayvandı ve bu yüzden tüm diğer hayvanlara üstünlük sağladı. Ve o zamandan bu yana insanoğlu giderek daha büyük işbirlikleri gerçekleştiriyor. Bu işbirliğine <em>karşı </em>rekabetin, bin asırlık mücadelenin, rekabetin her zaman mağlup olduğu bir hikâyedir. Rekabetin tarafında her kim saf tutarsa mahvolur.”</p>
				<p>“Fakat bizzat tröstler rekabetten doğmuştur,” diye araya girdi Calvin.</p>
				<p>“Çok doğru,” diye cevapladı Ernest. “Ve bizzat tröstler rekabeti yıktılar. Sizin ifadenizle, artık mandıra işinde olmamanızın nedeni de budur.”</p>
				<p>Masadan gecenin ilk kahkahası yükseldi ve Calvin bile kendisine gülenlere katıldı.</p>
				<p>“Şimdi, tröstlerden söz etmişken,” diye devam etti Ernest, “birkaç şey üzerinde anlaşmaya varalım. Bazı önermelerde bulunacağım ve şayet bunlara bir itirazınız olursa sesinizi yükseltin. Sessiz kalırsanız benimle hemfikir olduğunuzu varsayacağım. Makine tezgâhının, el tezgâhından daha fazla kumaşı daha ucuza dokuyacağı doğru değil midir?” Ernest duraksadı fakat kimseden ses çıkmadı. “O halde makine tezgâhını kırıp, hantal ve daha maliyetli el tezgâhıyla dokuma yöntemine dönmek son derece mantıksız değil midir?” Ernest’i onaylayan başlar evet anlamında sallandı. “Tröst olarak bilinen birliğin, birbiriyle rekabet içinde bin firmadan daha verimli ve daha ucuza üretim yapabildiği doğru değil midir?” Yine kimseden bir itiraz gelmedi. “O halde o ucuz ve verimli birliği yok etmek mantıksız değil midir?”</p>
				<p>Kimse uzun süre tepki vermedi. Sonra Mr. Kowalt konuştu. </p>
				<p>“O halde ne yapmalıyız?” diye sordu Kowalt. “Tröstlerin hegemonyalarından kurtulmamız için görebildiğimiz tek çıkar yol onları yok etmektir.”</p>
				<p>Ernest ânında alevlenip, canlandı.</p>
				<p>“Size başka bir yol göstereceğim,” dedi yüksek sesle. “Gelin, verimli ve ucuza üreten o güzelim makineleri yok etmeyelim. Onları denetleyelim. Bunların verimliliğinden ve ucuza mal etmesinden kazanç sağlayalım. Onları kendimiz için işletelim. Bu muhteşem makinelerin şimdiki sahiplerini defedelim, makinelerin mülkiyetini ele geçirelim. Beyler bu, sosyalizmdir ve tröstlerden daha büyük bir birlik, bu gezegende bugüne kadar görülen herhangi bir düzenden daha büyük bir ekonomik ve sosyal bir birliktir. Sosyalizm evrimle aynı doğrultudadır. Birliğe daha büyük bir birlikle karşılık verelim. Burası kazanan taraftır. Gelin, biz sosyalistlerle birleşin ve kazanan tarafta oynayın.”</p>
				<p>Bu noktada itirazlar yükseldi. Başlar sallanmaya, homurtular duyulmaya başlandı. “Pekâlâ, o halde siz geriye doğru gidip, kronolojik hataya düşmeyi tercih ediyorsunuz,” dedi Ernest gülerek. “Atacı rollere soyunmayı yeğliyorsunuz. Ama tüm atalar yok olduğu gibi sizler de yok olmaya mahkûmsunuz. Bugünkü tröstlerden bile daha büyük birlikler ortaya çıkarsa, başınıza neler geleceğini merak ettiniz mi hiç? Bizzat büyük tröstler, birliklerin birliğiyle birleşip sosyal, ekonomik ve siyasi tröstler oluşturduğunda nasıl bir konumda olacağınızı göz önünde bulundurdunuz mu?”</p>
				<p>Ernest birden, rastgele Mr. Calvin’e doğru döndü.</p>
				<p>“Söyler misiniz bana,” dedi, “bu doğru mu değil mi? Siz yeni bir siyasi parti kurmak zorunluluğu duydunuz, zira eski partiler tröstlerin elindeydi. Sizin Grange siyasi hareketinin önündeki en büyük engel tröstlerdir. Karşılaştığınız her engelin, sizi batıran her saldırının, tattığınız her yenilginin ardında tröstlerin parmağı var, öyle değil mi? Söyleyin bana.”</p>
				<p>Mr. Calvin tedirgin bir sessizlik içinde oturuyordu.</p>
				<p>“Söz sizde, buyurun,” diye teşvik etti Ernest.</p>
				<p>“Doğru,” diye itiraf etti Mr. Calvin. “Oregon eyaletinin yasama meclisini ele geçirdik ve muhteşem koruma kanunları geçirdik, fakat tröstlerin kuklası olan vali kanunları veto etti. Colorado valisini biz seçtirdik, bu kez de meclis valiyi göreve başlatmadı. İki defa ulusal gelir vergisi kanunu geçirdik ve her seferinde yüce divan anayasaya aykırı olduğu gerekçesiyle kanunu veto etti. Mahkemeler tröstlerin ellerinde. Biz, halk olarak, yargıçlarımıza yeterince maaş ödemiyoruz. Fakat bir gün gelecek...”</p>
				<p>“Aralarında birleşen tröstler tüm yasamayı denetleyecek ve tröstlerin birliği bizzat hükümet olacak,” diye araya girdi Ernest.</p>
				<p>“Asla! Asla!” diye haykırışlar yükseldi masadan. Herkes heyecan ve öfke içerisindeydi. </p>
				<p>“Söyler misiniz bana, o gün gelirse ne yapacaksınız?” diye sordu Ernest.</p>
				<p>“Gücümüzü birleştirip ayaklanacağız,” diye haykırdı Mr. Asmunsen ve bu kararını destekleyen sesler yükseldi. </p>
				<p>“İç savaş demektir bu,” diye uyarıda bulundu Ernest. </p>
				<p>“İç savaş olsun o zaman,” diye cevap geldi Asmunsen’den ve masadaki tüm adamlar yüksek sesle, Asmunsen’in arkasında olduklarını ilan ettiler. “Atalarımızın cesaretini ve başardıklarını unutmadık. Özgürlük için savaşmaya ve ölmeye hazırız.”</p>
				<p>Ernest güldü.</p>
				<p>“Unutmayın,” dedi, “beyler, sizin açınızdan özgürlüğün diğerlerinin kazançlarını hortumlama anlamına geldiğine üstü kapalı karar vermiştik.”</p>
				<p>Masadakiler bu sefer daha da öfkelendiler; fakat Ernest sesini yükselterek bu patırtı ve heyecanı yatıştırıp, hâkimiyeti sağladı. </p>
				<p>“Bir soru daha. Gücünüzü birleştirip isyan ettiğinizde, unutmayın ki hükümetin tröstlerin ellerinde olması nedeniyle ayaklanacaksınız. Dolayısıyla, sizin gücünüze karşı hükümet de düzenli orduyu, donanmayı, milis güçlerini, polisi, kısacası, Birleşik Devletler’in örgütlü savaş makinesini olduğu gibi karşınıza çıkaracak. Sizin gücünüz bu makineyle nasıl boy ölçüşecek o zaman?” </p>
				<p>Masadakilerin yüzüne şaşkınlık ve yılgınlık ifadesi çöktü ve daha kendilerini toparlayamadan Ernest bir daha yüklendi.</p>
				<p>“Hatırlıyor musunuz, düzenli ordumuz daha yakın bir geçmişte sadece elli bin kişiden ibaretti? Yıldan yıla asker sayısı arttı ve bugün ordu üç yüz bin kişi.”</p>
				<p>Ardından bir darbe daha geldi Ernest’ten. </p>
				<p>“Dahası da var. Siz kazanç denen o gözde hayalinizin peşinden özenle ve sebatla koşarken ve adına rekabet denen o saplantınızı yüceltirken, tröstler daha büyük ve daha dehşetli işler başardılar. Alın işte milis gücü.”</p>
				<p>“O bizim gücümüz!” dedi Mr. Kowalt sesini yükselterek. “Milis gücünü kullanarak düzenli ordunun işgalini geri püskürteceğiz.”</p>
				<p>“Milis kuvvetlere bizzat katılacaktınız,” diye karşılık verdi Ernest, “ve Maine, Florida ya da Filipinler’e veya başka bir yere gönderilip kendi yoldaşlarınızın özgürlük için yaptığı iç savaşta dökülen kanlarında boğulacaktınız. Öte yandan Kansas, Wisconsin ya da diğer herhangi bir eyaletten milis kuvvetlerine katılan kendi yoldaşlarınız California’ya gelerek burada, sizin yaptığınız iç savaşta dökülen kanlarınızda boğulacaklardı.”</p>
				<p>İşadamları şimdi gerçekten şoke olmuşlardı ve tek kelime etmeden öylece oturdular yerlerinde. Sonra Mr. Owen, “Biz milis kuvvetlerine katılmayız olur biter. O kadar da budala değiliz,” diye mırıldanarak sessizliği bozdu. </p>
				<p>Ernest kahkahayı koyuverdi.</p>
				<p>“Meydana getirilen birliğin yaratacağı etkiyi anlamıyorsunuz. Elinizden bir şey gelmez. Milis güçlerine katılacaktınız mecburen.”</p>
				<p>“Medeni hukuk diye bir şey var,” diye ısrar etti Mr. Owen.</p>
				<p>“Hükümet medeni hukuku askıya alırsa yok. Güçlerinizi birleştirip ayaklanmaktan söz ettiğiniz gün, o güç sizin karşınıza dikilecek. İster istemez milise katılacaksınız. Birinin, ‘<em>Habeas corpus</em>’<a class="si-noteref epub-type_noteref" href="#f62" id="ref_f62">62</a> diye mırıldandığını duydum. <em>Habeas corpus</em> yerine otopsi raporu alırsınız. Milise katılmayı ya da katıldıktan sonra emirlere itaat etmeyi reddederseniz, seferberlik için toplanan askerî mahkemede yargılanıp köpekler gibi vurulursunuz. Kanun böyle.”</p>
				<p>“Kanun böyle değil!” dedi Mr. Calvin, kendinden emin. “Böyle bir kanun yok. Genç adam siz bunları kafanızdan uyduruyorsunuz. Milisleri Filipinler’e göndermekten bahsediyorsunuz. Bu anayasaya aykırıdır. Anayasada, milislerin ülke dışına gönderilemeyeceği özellikle ifade edilmiştir.”</p>
				<p>“Anayasanın bununla ne ilgisi var?” diye sordu Ernest. “Mahkemeler anayasayı yorumlar ve Mr. Asmunsen’in de kabul ettiği üzere mahkemeler tröstlerin kuklalarıdır. Üstelik dediğim gibi kanun böyle. Yıllardır, tam dokuz yıldır yürürlükte olan bir kanun bu beyler.”</p>
				<p>“Milis kuvvetlerine alınmamızla ilgili kanun mu?” diye sordu Mr. Calvin, şaşkınlık ve kuşku içerisinde. “Yani reddedersek askerî mahkeme emriyle bizi vurabilirler öyle mi?”</p>
				<p>“Evet,” diye cevapladı Ernest, “aynen öyle.”</p>
				<p>Babam, “Nasıl oldu da bu kanundan asla haberdar olmadık biz?” diye sordu. Böylece babamın da bunu ilk defa duyduğunu anlamış oldum.</p>
				<p>“İki nedenden dolayı,” dedi Ernest. “İlki, bu kanunu uygulamaya gerek duyulmadı. Şayet olsaydı, çok geçmeden duyardınız. Ve ikincisi, kanun Kongre’den ve Senato’dan gizlice, neredeyse hiç tartışılmadan alelacele geçirildi. Elbette gazetelerde bununla ilgili tek satır bile yazılmadı. Fakat biz sosyalistler haberdardık ve gazetelerimizde bunu yayınladık. Fakat siz bizim gazetelerimizi asla okumazsınız.”</p>
				<p>“Ben hâlâ sizin bunu uydurduğunuz konusunda ısrarcıyım,” dedi Mr. Calvin inatçı bir tavırla. “Bu ülke buna asla izin vermez.”</p>
				<p>“Fakat ülke buna izin verdi,” diye yanıtladı Ernest. “Ve benim uydurmuş olmama gelince...” Ernest elini cebine attı ve küçük bir kitapçık çıkardı. “Söyleyin bakalım bu uydurulmuş bir şeye benziyor mu.”</p>
				<p>Ernest kitapçığı açtı ve okumaya başladı:</p>
				<p>“‘Bölüm Bir, yasallaştırma’ vesaire vesaire, ‘milis kuvvetleri, ilgili eyaletlerde, bölgelerde ve Columbia federal bölgesinde yaşayan ve yaşları on sekiz ile kırk beş arasındaki sağlıklı her erkek yurttaştan oluşur.’</p>
				<p>‘Bölüm Yedi, Milis’e çağrılan herhangi bir subay ya da bir er’ –Birinci Bölümü unutmayın beyler, siz hepiniz milise çağrılan erler olacaksınız– ‘burada belirtildiği gibi çağrılır çağrılmaz yoklama subayına teslim olmayı reddeder ya da ihmal ederse, askerî mahkeme tarafından yargılanacak ve söz konusu askerî mahkemenin kararı gereğince cezalandırılacaktır.’ ‘Bölüm Sekiz, Milis kuvvetlerine mensup subay ya da erlerin yargılamasını yürüten askerî mahkeme sadece milis subaylarından oluşacaktır. ‘Bölüm Dokuz, Birleşik Devletler’in faal hizmetine çağrılan milis kuvvetleri, Birleşik Devletler düzenli ordusunun tabi olduğu kural ve şartlara tabi olacaklardır.’ Buyurun beyler, Amerikan yurttaşları ve milis gücünün mensupları. Dokuz yıl önce biz sosyalistler bu kanunun işçilere yönelik olduğunu düşünmüştük. Fakat görünen o ki sizi de kapsıyor kanun. Kongre üyesi Wiley, yapılmasına izin verilen kısa bir tartışma sırasında yasa tasarısı için, ‘Ayaktakımının gırtlağına yapışmak için yedek bir kuvvet sağlıyor ve yaşamı, özgürlüğü ve mülkü tehdit eden tehlikelerden koruyor,’ demişti. Bu durumda ayaktakımı da siz oluyorsunuz beyler. Ve gelecekte, gücünüzü toplayıp ayaklandığınız zaman, tröstlerin mülküne ve özgürlüğüne karşı ayaklanacaksınız, kanuna göre, sizi köşeye sıkıştırıp ezmelerine karşı ayaklanacaksınız. Dişleriniz sökülmüş, beyler. Pençeleriniz törpülenmiş. Dişleriniz ve pençelerinizden yoksun olarak ayaklandığınız gün bir istiridye sürüsü kadar zararsız olacaksınız.”</p>
				<p>“İnanmıyorum!” diye haykırdı Kowalt. “Böyle bir kanun yok. Bunu, siz sosyalistler uydurdunuz, aslı astarı yok.”</p>
				<p>“Bu yasa tasarısı, 30 Temmuz 1902 günü Temsilciler Meclisi’ne sunuldu,” diye yanıt geldi Ernest’ten. “Ohio temsilcisi Dick tarafından teklif edildi. Yasa alelacele oylamaya sunuldu ve 14 Ocak 1903 günü oybirliğiyle kabul edildi. Ve aradan sadece yedi gün geçtikten sonra Birleşik Devletler Başkanı tarafından kabul edildi.”<a class="si-noteref epub-type_noteref" href="#f63" id="ref_f63">63</a> </p>
				</div>
    <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text">. Malın satış fiyatını maliyet fiyatına ve hatta maliyetin de altına düşürmek. Dolayısıyla büyük bir firma, küçük bir firmaya kıyasla daha uzun dönemler boyunca zararına satış yapabiliyor ve böylece küçük firmayı iflasa sürükleyebiliyordu. Bu, rekabette yaygın kullanılan yöntemlerden biriydi.</span></div>

						<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text">. Bu dönemde, yok olmakta olan çiftçi sınıfını bir siyasi parti olarak örgütlemek için pek çok çaba ortaya kondu. Buradaki amaç tröstleri ve şirketleri etkili ve zorlayıcı kanunlarla yıkmaktı. Bu gibi tüm girişimler başarısızlıkla sonuçlandı.</span></div>

						<div class="si-footnote html5_aside epub-type_footnote" id="f59"><a class="si-backref" href="#ref_f59">59</a><span class="si-footnote-text">. Diğer tröstlerin neredeyse bir nesil ilerisinde, başarı sağlamış ilk büyük tröst.</span></div>

						<div class="si-footnote html5_aside epub-type_footnote" id="f60"><a class="si-backref" href="#ref_f60">60</a><span class="si-footnote-text">. Rekabetçi sanayide başarısız olan bir bireyin borçlarından vazgeçmesini sağlayan tuhaf bir yerleşik iş geleneği. İflasın, toplumsal mücadelenin haddinden fazla vahşi koşullarını düzeltmeye yönelik bir etkisi vardı. </span></div>

						<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text">. Bugünkü adı El-Gib. (Y.N.)</span></div>

						<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text">. (Lat.) Haksız tutuklamayı yasaklama emri/kanunu. (Ç.N.)</span></div>

						<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text">. Everhard kanun tasarısının teklif tarihiyle ilgili yanılgıya düşse de, kanunun başlıca özellikleriyle ilgili söyledikleri doğruydu. Tasarı 30 Temmuz’da değil 30 Haziran’da teklif edildi. Kongre tutanakları burada Ardis’tedir ve tutanaklara bakıldığında, tasarıdan şu tarihlerde bahsedildiği görülür: 30 Haziran, 9, 15, 16, 17 Aralık 1902 ve 7, 14 Ocak 1903. Yemeğe katılan işadamlarının yasadan habersiz olmaları olağandışı bir durum değildi. Çok az insan bu yasanın varlığından haberdardı. E. Untermann adında bir devrimci, 1903 yılının Temmuz ayında Kansas eyaletinin Girard şehrinde “Milis Yasası” başlıklı bir kitapçık yayınlamıştı. Kitapçık az sayıda işçiye dağıtılmıştı; fakat sınıflar arası ayrılık o kadar keskin bir hale gelmişti ki, burjuva/orta sınıfın üyeleri bu kitapçığın adını dahi duymamış ve dolayısıyla da yasadan haberdar olmamıştı. </span></div>
    </div>
  </body>
</html>