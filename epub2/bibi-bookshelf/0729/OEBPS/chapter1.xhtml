<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Demir Ökçe</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter1">
<div class="html5_section">
				<h1 class="chapter-num">1</h1>
				<h1>Kartalım</h1>
				<p>Kızılçamlar ılık yaz rüzgârıyla kımıldanıp salınmakta ve Wild Water Irmağı yosunlu taşlarının üzerinden dalga dalga yayılıp tatlı bir ahenkle çağlayarak akmakta. Kelebekler güneş ışıklarıyla dans eder gibi kanat çırpıyorlar ve arıların uyuşuk vızıltıları dört bir yandan duyuluyor. O denli dingin ve huzurlu bir ortam; bense zihnim düşüncelere dalmış, huzursuz bir halde burada oturuyorum. Beni tedirgin eden bu sessizlik. Sanki hiçbir şey gerçek değilmiş gibi. Tüm dünya bir sessizliğe gömülmüş, fakat bu, fırtınadan önceki sessizlik. Kulaklarımı ve tüm duyularımı sonuna kadar gerilen bir yelken gibi açıyorum yaklaşmakta olan fırtınanın bir oyun oynayıp oynamayacağını anlamak için. Vakitsiz kopmaz umarım bu fırtına! Umarım ki vakitsiz kopmaz!<a class="si-noteref epub-type_noteref" href="#f1" id="ref_f1">1</a></p>
				<p>Tedirgin olmama şaşmamak lazım. Düşünüyorum, yine düşünüyorum ve kendimi düşünmekten alıkoyamıyorum. Hayatın heyecan ve velvelesi içinde o denli uzun bir zaman geçirdim ki huzur ve sessizlik içimi daraltıyor; çok yakında patlak verecek o çılgın ölüm ve yıkım girdabı üzerine kafa yormaktan kendimi alamıyorum. Kulaklarımda felakete uğramış, ıstırap içindeki insanların yakarışları çınlıyor; geçmişte<a class="si-noteref epub-type_noteref" href="#f2" id="ref_f2">2</a> tanık olduğum gibi, şimdi de o yumuşak ve biçimli etlerin ezilip parçalandığını ve mağrur bedenlerinden vahşice, yırtarcasına çekilip alınan ruhların Tanrı’ya fırlatıldığını gördüm. Demek ki, biz aciz insanlar yeryüzüne kalıcı barışı ve mutluluğu getirmek için katliam ve yıkım içinde mücadele ederek sonumuzu hazırlıyoruz. Ve yalnızım. Neler olacağını düşünmediğim zaman, eskiden olanları ve artık şimdi olmayanı – yorulmak nedir bilmez kanatlarıyla boşluğu döverek, güneşine, insan özgürlüğünün alev alev yanan ülküsüne doğru havada yükselen “Kartalımı” düşünüyorum. Burada olup beni göremese de, öylece aylak aylak oturarak, onun marifeti olan büyük olayın gerçekleşmesini bekleyemem. O tüm gençlik yıllarını buna adadı ve bu uğurda canını verdi. Bu onun eseri. Bunu o yaptı.<a class="si-noteref epub-type_noteref" href="#f3" id="ref_f3">3</a></p>
				<p>Bu yüzden ben de bu endişeli bekleyiş sırasında kocamla ilgili yazacağım. Onun karakterine yaşayan herkesten daha iyi ben ışık tutabilirim. Böylesine asil bir karakteri asla yeterince pırıltılı ve aydınlık bir biçimde gözler önüne seremezsiniz. O muazzam bir şahsiyetti ve onun için aşkla yanıp tutuşmadığım zamanlarda yaşadığım en büyük keder, onun burada olup yarın doğacak güne tanıklık edemeyecek olmasıdır.</p>
				<p>Başarısızlığa uğramamız imkânsız. O, müthiş bir azim ve cesaretle ve kendinden son derece emin bir şekilde kurguladı her şeyi. Lanet olsun Demir Ökçe’ye! Yerlere serip, perişan ettiği insanlar yakında onu sırtından atacak. Mesaj yayıldığında, tüm dünyadaki işçiler ayaklanacak. Dünya tarihinde bir eşine daha rastlanmamış bir isyan olacak bu. İşçiler kendilerinden emin, dayanışma içinde ve ilk defa dünya çapında uluslararası bir devrim yaşanacak.<a class="si-noteref epub-type_noteref" href="#f4" id="ref_f4">4</a></p>
				<p>Anlayacağınız gibi, her an patlak verecek isyanın beklentisiyle dopdoluyum. Gece gündüz her an boyunca ve o kadar uzun bir zamandan beri bu beklentiyle yaşıyorum ki, asla aklımdan çıkmıyor. Bu yüzden ne zaman kocamı düşünsem aklıma her an kopmasını beklediğim o fırtına geliyor. O, ayaklanmanın ruhuydu ve ben nasıl ikisini birbirinden ayrı düşünebilirim ki? </p>
				<p>Dediğim gibi, onun karakteriyle ilgili sadece benim bile söyleyebileceğim o kadar çok şey var ki. Ernest’in özgürlük için ne kadar çalışıp, didinip, ne büyük acılara katlandığını bilmeyen yoktur. Ben gayet iyi biliyorum; zira endişe dolu o yirmi yılı onunla geçiren bendim ve onun sabrını, büyük gayretini, Dava’ya olan sonsuz bağlılığını ve henüz iki ay önce bu uğurda canını verdiğini de yine ben biliyorum. </p>
				<p>Burada, elimden geldiğince yalın ifadelerlerle <em>Ernest</em> Everhard’ın hayatıma nasıl girdiğini, onunla ilk nasıl tanıştığımızı, ben onun hayatının bir parçası oluncaya kadar onun nasıl geliştiğini ve benim hayatıma getirdiği büyük değişiklikleri anlatacağım. Böylece ona benim gözlerimden bakabilir ve benim onu tanıdığım gibi tanıyabilirsiniz. Elbette anlatamayacağım kadar mahrem ve tatlı şeyler dışında her şeyden bahsedeceğim. </p>
				<p>Ernest ile ilk kez 1912 Şubatı’nda, babamın<a class="si-noteref epub-type_noteref" href="#f5" id="ref_f5">5</a> Berkeley’deki evimizde verdiği bir yemek davetine konuk olarak katıldığında karşılaştım. Bende bıraktığı ilk izlenimin pek tatminkâr olduğunu söyleyemeyeceğim. Yemeğe katılmış birçok insandan biriydi ve misafir odasında toplanmış bütün konukların gelmesini beklerken, Ernest ortama gayet aykırı bir görüntü çiziyordu. Babamın kendi aramızda kullandığı deyimiyle o gece “Vaizler gecesi” idi ve hiç şüphe yok ki Ernest o din adamlarının arasında sırıtıyordu.</p>
				<p>Her şeyden önce kıyafetleri üzerine uymamıştı. Koyu renk kumaştan, bedenine tam oturmamış, hazır alınma bir takım elbise giyiyordu. Aslına bakarsanız hiçbir hazır elbise takımı üzerinde iyi durmazdı. Ve her zaman olduğu gibi o gece de, şişkin kaslarını örten kumaş kabarıp bel vermişti ve gelişmiş omuzlarının arasına sıkışmış gibi duran ceketi buruşuk bir labirenti andırıyordu. Boynu, ödül için dövüşen<a class="si-noteref epub-type_noteref" href="#f6" id="ref_f6">6</a> adamların boynu gibi kalın ve güçlüydü. Demek babamın keşfettiği toplum felsefecisi ve eski nalbant bu diye geçirdim kafamdan. O kabarmış adaleleri ve bir boğanınki gibi kalın ensesiyle hiç kuşkusuz bir nalbanda benziyordu. Derhal notunu verdim – bir nevi dahi herhalde diye düşündüm. İşçi sınıfının Kör Tom’u.<a class="si-noteref epub-type_noteref" href="#f7" id="ref_f7">7</a></p>
				<p>Ve sonra, bir de benimle el sıkışması vardı ki! Güçlü elleriyle ellerimi sıkıca kavrayarak, kara gözlerini kocaman açıp bakışlarını cüretkârca gözlerimin ta içine dikti. Fazla cüretkârca hem de, diye düşündüm. Ben çevresine uyum sağlamış ve o dönemde güçlü bir sınıf içgüdüsüyle hareket eden biriydim. Benim sosyal tabakama ait bir adamın böylesine cüretkârca davranması pek öyle affedilmezdi. Gözlerimi yere indirip bakışlarımı kaçıramayacağımı biliyordum ve Ernest’i geçip, Piskopos Morehouse’a uzattım elimi. Piskopos, sevimli ve ciddi, orta yaşlı, görüntüsü ve erdemliliğiyle İsa’yı akla getiren, pek sevdiğim biriydi ve ayrıca da bir din alimiydi. </p>
				<p>Fakat haddini bilmezlik ve küstahlığa yorduğum bu cüretkârlık, Ernest Everhard’ın doğasının can alıcı bir özelliğiydi. Yalın, dobra, hiçbir şeyden korkmayan ve alışılagelmiş, basmakalıp şekilcilikle vakit kaybetmeyi reddeden biriydi. Çok sonradan “Hoşuma gittin ve beğendiğim bir şeye neden doya doya bakmayayım?” diye açıklamada bulunmuştu bana. Hiçbir şeyden korkmadığından söz etmiştim. Asalet onun yaradılışında vardı; aristokrat olmayanların tarafında yer almasına rağmen hem de. </p>
				<p>O insanüstü biri, Nietzsche’nin<a class="si-noteref epub-type_noteref" href="#f8" id="ref_f8">8</a> tarif ettiği gibi sarışın bir canavardı; tabii bir de demokrasi aşkıyla yanıp tutuşuyordu.</p>
				<p>Diğer konuklarla da tanışıp ilgilenirken, bende pek iyi bir izlenim bırakmayan bu işçi sınıfı filozofu aklımdan çıktı çıkmasına, ama masada oturduğumuz sırada bir-iki kere dikkatimi çekti. Özellikle de, önce papazlardan birinin, sonra da bir diğerinin konuşmalarını dinlerken gözlerindeki pırıltıyı fark ettim. Keyifli ve esprili biri olduğunu düşündüm ve kılıksızlığını neredeyse affettim. Fakat zaman geçiyor ve yemek sona eriyordu ki Ernest konuşmak için asla ağzını açmıyordu. Oysa papazlar hiç susmaksızın işçi sınıfı ve onun Kilise ile olan ilişkisinden, Kilise’nin işçi sınıfı için geçmişte neler yaptığını ve şimdi neler yapmakta olduğundan söz ediyorlardı. Ernest’in konuşmaması babamın canını sıkmıştı. Bir ara babam masadaki sohbetin bir an için kesilmesini fırsat bilip, Ernest’den bir şeyler söylemesini istedi; o ise omuzlarını silkip, “Söyleyecek bir şeyim yok,” diyerek tuzlu badem atıştırmaya devam etti. </p>
				<p>Fakat babam ısrarcıydı. Aradan kısa bir süre geçtikten sonra, “Aramızda işçi sınıfına mensup biri var. Eminim olaylara ilginç ve farklı bir boyut katarak, yeni bakış açılarından ele almamıza yardımcı olabilir. Mr. Everhard’dan bahsediyorum,” dedi.</p>
				<p>Diğerleri de kibarca ilgi gösterip görüşleriyle ilgili bir-iki laf etmesi için Ernest’i teşvik ettiler. Ona karşı o denli hoşgörülü ve nazik yaklaştılar ki, gerçekten de himayeci bir tavra bürünmüş gibiydiler. Ernest’in bunu fark edip eğlendiğini sezinledim. Yavaşça başını çevirip etrafına göz gezdirdiği sırada bıyık altından gülümsediğini gördüm. </p>
				<p>Ernest, “Dinî konularda tartışacak kadar bilgi ve deneyim sahibi değilim,” diyerek ardından tevazu ve kararsızlık içinde lafın devamını getirmekte tereddüt etti.</p>
				<p>“Devam et,” diye ısrar ettiler ve Dr. Hammerfield de, “Samimi olduktan sonra, her insanın görüşlerini, kendi doğrularını duymak isteriz,” diyerek diğerlerinin ısrarını pekiştirdi.</p>
				<p>“O halde samimiyetle doğruluğu birbirinden ayırıyorsunuz,” diye birden gülerek söze girdi Ernest.</p>
				<p>Dr. Hammerfield yutkundu ve “Hangimiz hataya düşmüyoruz ki genç adam. Hangimiz!” diye lafı kıvırarak karşılık verdi. </p>
				<p>Ernest’in tavrı birdenbire değişti. Bir başka adam oluverdi. </p>
				<p>“Pekâlâ öyleyse,” diye yanıt verdi; “izin verirseniz, öncelikle hepinizin yanıldığını söylemek isterim. İşçi sınıfına dair hiçbir şey bilmiyorsunuz. Toplumbilim irdelemeniz, düşünce yöntemleriniz kadar zararlı ve beş para etmez.”</p>
				<p>Söylediklerinin içeriğinden çok, bunları ifade biçimi tesirli olmuştu. Daha ağzından kelimeler henüz dökülmeye başlamıştı ki, yerimden doğruldum. Ses tonu bakışları kadar cüretkârdı. Adeta bir eylem çağrısı yapmış gibi heyecana kapılmama neden oldu. Yalnız ben değil masadaki herkes, rehavet havasından çıkıp silkinerek yerlerinde şöyle bir doğruldular. </p>
				<p>“Düşünce yöntemlerimizin bu denli habis ve değersiz olan tarafı nedir genç adam?” diye sordu Dr. Hammerfield. Sesinde ve tavrında hoşnutsuzluk seziliyordu.</p>
				<p>“Siz metafizikçisiniz. Metafizik marifetiyle herhangi bir şeyi kanıtlayabilirsiniz. Böylelikle, her metafizikçi, diğer her bir metafizikçinin görüşlerini, keyfine göre çürütebilir. Sizler düşünce dünyasının anarşistlerisiniz. Siz çılgın evren yaratıcılarısınız. Her biriniz kendi hayal ve arzularınız doğrultusunda yarattığınız evrende yaşıyorsunuz. Yaşadığınız gerçek dünyadan haberiniz yok ve düşüncelerinizin ve düşünce sisteminizin de bir zihinsel sapma olması dışında gerçek dünyada yeri yok.</p>
				<p>Masaya oturduğum sırada ve sizin sonu gelmez konuşmalarınızı dinlerken bana neyi hatırlattınız biliyor musunuz? Büyük bir ciddiyet ve bilgiçlikle bir iğnenin ucunda kaç tane meleğin dans edebileceğini tartışan Ortaçağ skolastiklerini. İşte sevgili baylar, sizler, on bin yıl önce, kadim bir ormanda büyücülük yapan Kızılderili şamanlar kadar uzaksınız XX. yüzyılın fikir hayatına.”</p>
				<p>Ernest konuşurken sanki mükemmel bir coşkuya kapılmış gibiydi; yüzü alev gibi ışıldıyor, gözleri parlıyor, çenesi hırsla açılıp kapanırken, ağzından etkili sözcükler çıkıyordu. Fakat Ernest’in tarzı buydu. İnsanları her zaman ayaklandırıp harekete geçirirdi. Ezici ve taarruza geçerek bir balyoz gibi inen tavırları karşısında, tıpkı şimdi olduğu gibi insanlar kendilerini unuturlardı. Piskopos Morehouse öne eğilerek, dikkat kesilmiş konuşulanları dinliyordu. Dr. Hammerfield’in suratı hiddet ve öfkeyle kızarmıştı. Diğerleri de hiddetlenmişti, bazıları ise neşeyle tebessüm ediyorlardı. Bana gelince bu durumu son derece eğlenceli buluyordum. Bir anlığına babama baktım. Aramıza bu canlı bombayı sokmuş olmaktan dolayı suçlu olan ve onun yarattığı etki karşısında her an kıkır kıkır gülmeye başlamasından korktuğum babama. </p>
				<p>Dr. Hammerfield, “Kullandığınız ifadeler epey bulanık,” diyerek böldü lafını Ernest’in. “Bize metafizikçi derken tam olarak neyi kastediyorsunuz?”</p>
				<p>“Size metafizikçi diyorum, çünkü metafiziksel olarak akıl yürütüyorsunuz,” dedi Ernest ve lafını sürdürdü. “Düşünce yönteminiz bilimsel yöntemlerle zıt. Vardığınız sonuçların geçerliliği yok. Her şeyi kanıtlayabilirsiniz, ama hiçbir şey kanıtlamamış olursunuz ve herhangi bir şey üzerinde hemfikir olan iki kişi çıkmaz aranızdan. Her biriniz kendinizi ve evreni kendi bilincinizin sınırlarıyla açıklarsınız. Bilinci bilinçle açıklamayı kendi çabalarınızla da başarabilirsiniz.”</p>
				<p>“Anlamıyorum,” dedi Piskopos Morehouse. “Bana öyle geliyor ki zihindeki her şey metafizikseldir. Bilimlerin en doğrusu ve en inandırıcısı matematik de tamamen metafizikseldir. Bilimsel mantık yürüten insanın her bir düşünce süreci de metafizikseldir. Kuşkusuz benimle hemfikirsiniz değil mi?” </p>
				<p>“Dediğiniz gibi, anlamıyorsunuz,” diye karşılık verdi Ernest. “Metafizikçi öznel kanaate dayanarak sonuç çıkarır. Bilimadamı ise, deneysel bulgularla dayanarak mantıksal çıkarımlar yapar. Metafizikçi kuramdan yola çıkıp mantık yürüterek gerçeğe, bilimadamı gerçeklerden yola çıkıp mantık yürüterek kurama ulaşır. Metafizikçi evreni kendine göre, bilimadamı kendini evrene göre açıklar.”</p>
				<p>“Tanrıya şükür ki bilimadamı değiliz,” diye mırıldandı Dr. Hammerfield, halinden memnun bir tavırla.</p>
				<p>“Nesiniz pekâlâ?” diye sordu Ernest merakla.</p>
				<p>“Felsefeci.”</p>
				<p>Ernest gülerek “Buyur bakalım,” dedi. “Ağzınızdan sırf uçan makine diye bir kelime çıktı diye ayaklarınız yerden kesilmiş, gerçek dünyayı terk edip havalandınız hemen. Rica ederim yeryüzüne geri dönün de felsefeden kastınız nedir söyleyin bana.”</p>
				<p>“Felsefe,” diye başladı Dr. Hammerfield; durdu, yutkunarak boğazını temizledi. “Felsefe, felsefi olmayan zihinler ve yaradılışlar dışında anlaşılır bir biçimde tanımlanamayan bir şeydir. Burnunu test tüpüne dayamış, dar kafalı bilimadamı felsefeyi anlayamaz.”</p>
				<p>Ernest bu iğneleyici lafı duymazlıktan geldi. İğnenin ucunu rakibine çevirip batırmak onun değişmez tarzıydı ve şimdi de yüzünden ve konuşmasından kardeşçe bir tavır saçarak yapıyordu bunu: </p>
				<p>“O halde hiç kuşkusuz şimdi benim felsefeyle ilgili yapacağım tanımı anlayacaksınız. Fakat ben bu tanımı yapmadan önce, hatalarıma dikkat çekmeye ya da sessiz bir metafizikçi gibi beni dinlemeye davet edeceğim sizi. Felsefe, bilim dalları içinde en geniş kapsamlı olanıdır. Akıl yürütme yöntemi herhangi bir bilim dalı ve tüm bilim dalları ile aynıdır. Ve felsefe, aynı akıl yürütme yöntemiyle, mantıksal çıkarımla tüm bilim dallarını tek ve büyük bir bilim dalı olarak bir araya toplayıp kaynaştırır. Spencer’in dediği gibi, herhangi bir bilim dalının topladığı veriler kısmen birleştirilmiş bilgidir. Felsefe tüm bilim dallarından sağlanan bilgiyi birleştirip bütünleştirir. Felsefe bilimlerin bilimi, asıl ve temel bilimdir anlayacağınız. Nasıl buldunuz tanımımı?”</p>
				<p>“Takdire şayan, takdire şayan,” diye mırıldandı Dr. Hammerfield zayıf ve ikna edici olmayan bir tonda. </p>
				<p>Fakat Ernest acımasızdı.</p>
				<p>“Benim tanımımın metafiziği yadsıyıp ölümcül bir darbe vurduğunu da unutmayın,” diye uyarıda bulundu. “Şayet şimdi yaptığım tanımda herhangi bir kusur bulamazsanız, ileride görüşlerinizi metafiziksel tezlerle savunma hakkından da mahrum olursunuz. Geriye kalan yaşamınız boyunca bu kusuru aramalı ve bulana kadar da metafiziksel açıklamalar yapmamalısınız.”</p>
				<p>Ernest bekledi. Sıkıntılı bir sessizlik çöktü odaya. Dr. Hammerfield kıvranıyordu oturduğu yerde. Şaşkındı aynı zamanda. Ernest’in balyoz darbesi altüst etmişti onu. Basit ve dolaysız tartışma yöntemlerine alışkın değildi Hammerfield. Yakaran gözlerle masadakilere baktı, ama kimseden çıt çıkmadı. Babamı, peçeteyi yüzüne tutarak sırıtırken yakaladım.</p>
				<p>Dr. Hammerfield’i bozguna uğratan Ernest, “Metafizikçileri saf dışı bırakmanın bir başka yolu vardır,” dedi. “Yaptıkları işlerle bakıp yargıya varmak. İçi boş fanteziler üretip kendi gölgelerini tanrılarla karıştırmaktan başka insanlık için ne yaptılar? İnsanları neşelendirdiler, bunu kabul ediyorum; fakat insanlık adına dişe dokunur, elle tutulur ne katkıda bulundular? Onlar kalbin, duyguların merkezi olduğuyla ilgili filozofça -kelimeyi yersiz kullandığım için beni hoş görün- ahkâm keserken, bilimadamları kan dolaşımını açık ve kesin bir dille ifade ediyorlardı. Metafizikçiler kıtlık ve salgın hastalıklar Tanrı’nın gazabı diyerek nutuk çekerken, bilimadamları silolar inşa edip, lağım kanalları açıyorlardı. Onlar hayallerindeki şekillere ve keyiflerine göre tanrılar imal ededursunlar, bilimadamları yollar ve köprüler inşa ediyorlardı. Onlara göre dünya evrenin merkezi iken, bilimadamları Amerika’yı keşfediyor, yıldızları ve uzayın yasalarını inceliyorlardı. Kısacası, metafizikçiler insanoğlu için hiçbir şey, kesinlikle hiçbir şey yapmamışlardır. Bilimin ilerlemesi karşısında, adım adım geriye çekilmişlerdir. Bilimin doğrulanmış bulguları, onların olgulara dair öznel açıklamalarını alaşağı ettiği hızda, en yeni doğrulanmış gerçekleri kendi kafalarına göre yorumlama çabaları dahil, yeni yeni öznel açıklamalarla ortaya çıktılar. Hiç kuşkum yok ki, ebediyen bunu sürdürecekler. Beyler, metafizikçi dediğiniz büyücüdür, şamandır. Sizlerle, hayvan postuna bürünmüş, balina yağı yiyen bir tanrı imajı yaratan Eskimolar arasındaki fark, sadece birkaç bin yıllık doğrulanmış bulgulardan ibarettir. Hepsi bu.”</p>
				<p>“Ama gelin görün ki, Aristoteles’in düşünce sistemi Avrupa’yı on iki yüzyıl boyunca yönetti,” diyerek azametli bir havayla lafa girdi Dr. Ballingford. “Ve Aristo bir metafizikçiydi.”</p>
				<p>Dr. Ballingford imalı bakışlarla masada oturanlara göz gezdirdi ve kendisini onaylayan başlar ve tebessümlerle ödüllendirildi. </p>
				<p>Ernest, “Son derece yersiz bir örnek verdiniz,” diye karşılık verdi. “İnsanlık tarihinin çok karanlık bir döneminden bahsediyorsunuz. Aslına bakarsanız, biz o dönemi ‘Karanlık Çağlar’ diye adlandırırız. Bilimin metafizik tarafından tecavüze uğradığı, fiziğin ‘Felsefe Taşı’nı aramaya indirgendiği, kimyanın simyaya, astronominin astrolojiye dönüştüğü bir dönem. Maalesef Aristoteles’in düşünce sisteminin egemenliği buraya kadar!”</p>
				<p>Dr. Ballingford’un suratını karamsar bir ifade bürüdü ve sonra bulutların ardından birden görünen güneş gibi parlayıp “Çizdiğiniz bu korkunç tablonun doğru olduğunu varsayalım. Ama kabul etmelisiniz ki, insanlığı bu karanlık dönemden çıkarıp daha sonraki çağların aydınlığına taşıyan da metafiziktir,” dedi. </p>
				<p>“Metafiziğin bununla hiçbir ilgisi yok,” diyerek ânında sert bir cevap verdi Ernest.</p>
				<p>“Ne?” diye haykırdı Dr. Hammerfield, “Keşif yolculuklarına önayak olan, düşünceler ve varsayımlar değil miydi?”</p>
				<p>“Ah, canım efendim,” dedi Ernest tebessümle, “sizin saf dışı kaldığınızı sanıyordum. Felsefe tanımımdaki kusuru bulmadınız henüz. Görüşlerinizin bir temeli yok. Fakat zaten metafizikçilerin tarzı budur ve sizi affediyorum. Yok hayır, tekrar ediyorum. Metafiziğin bununla ilgisi yok. Tereyağı ve ekmek, ipek ve mücevherler, dolarlar ve sentler ve bu arada da, Hindistan’a giden karayollarının kapanması keşif gezilerini başlatan nedenlerdi. 1453 yılında Konstantinopolis’in düşmesiyle birlikte, Türkler, Hindistan’a giden kervanların yollarını tıkadılar. Avrupalı tacirler bir başka yol bulmak zorunda kaldılar. Keşif gezilerinin esas nedeni budur. Kristof Kolomb, Güney ve Güney Doğu Asya’ya giden yeni yollar keşfetmek üzere denize açıldı. Tüm tarih kitaplarında böyle yazar. O arada, yeryüzünün yapısı, boyutları ve şekli hakkında yeni şeyler öğrenildi ve Batlamyus’un sistemi pırıltısını yitirmeye başladı.”</p>
				<p>Dr. Hammerfield burnundan soluyordu.</p>
				<p>“Bana katılmıyor musunuz?” diye sordu Ernest. “O halde yanlışım nerede?”</p>
				<p>“Görüşlerimde ısrarcıyım,” diye terslercesine cevap verdi Dr. Hammerfield. “Uzun hikâye, hiç girmesek daha iyi olur.”</p>
				<p>“Bilimadamı için hiçbir hikâye uzun değildir,” dedi Ernest nazikçe. “O yüzden bilimadamı yerinde durmaz. Amerika’ya o yüzden gitmiştir.”</p>
				<p>Ernest Everhard’ı tanıdığım o ilk saatlerin her anını, her ayrıntısını yeniden anımsamak her ne kadar bana keyif verse de, tüm bir akşam boyunca yaşananları anlatmayacağım. </p>
				<p>Büyük tartışma alevlendi ve özellikle Ernest, kendilerine romantik filozoflar, hayalperestler ve benzeri sıfatlarla hitap ettikçe vaizlerin yüzleri kızardı ve nabızları yükseldi. Ernest, din adamlarına her defasında gerçek bulguları hatırlatıyordu. Hepsini birer birer bozguna uğrattıkça, zaferini ilan eden bir komutan gibi, “Gerçekler bayım, inkâr edilemez gerçekler!” diyordu. Karşındakinin sırtını gerçek bulgularla yere getirip gerçeklerle pusuya ve hataya düşürüyor, onları gerçeklerin bombardımanına ve yaylım ateşine tutuyordu. </p>
				<p>Dr. Hammerfield, “Bulgular tapınağında ibadet ediyorsunuz adeta,” dedi alaycı bir ifadeyle.</p>
				<p>Dr. Ballingford da, “Tanrı yoktur, Bulgu vardır ve Mr. Everhard da bu Bulgu Dini’nin peygamberidir,” diye yorumda bulundu.</p>
				<p>Ernest bu sözleri tebessümle karşılayıp, sesini çıkarmadı. </p>
				<p>“Ben Teksaslılar gibiyim,” dedi sonra. Ne demek istediğini sorduklarında da, “Missourili bir adam hep, ‘Bana göstermelisin,’ der. Fakat Teksaslı, ‘Avucumun içine koymalısın,’ der. Bundan da açıkça anlaşılacağı gibi Teksaslı metafizikçi değildir,” diye cevapladı.</p>
				<p>Bir başka seferinde de, Ernest metafizik filozoflarının gerçeklik sınavını asla geçemeyeceklerini söylediğinde, Dr. Hammerfield hemen atılıp, “Gerçeklik sınavı nedir genç adam? Sizden daha deneyimli kişilerin kafasını kurcalayan şeyin ne olduğunu açıklar mısınız lütfen?” dedi.</p>
				<p>“Elbette,” diye karşılık verdi Ernest. Kendinden emin hali, vaizlerin sinirini bozuyordu. “Deneyimli insanlar gerçeklik üzerine bunca kafa yormuşlardır, zira onun peşinden havalara yükselmişlerdir. Şayet ayakları yerden kesilmeseydi, gerçeğe kolayca erişebilirlerdi. Evet, bizzat kendilerinin, yaşamlarındaki her eylem ve düşünce vasıtasıyla gerçekliği sınadıklarını anlarlardı.”</p>
				<p>“Sınav, sınav, sınav,” diye sabırsızca söylendi Dr. Hammerfield. “Lafı dolaştırmadan, bu kadar uzun zamandan bu yana arayışında olduğumuz şu gerçeğin sınanmasından bahseder misiniz bize? Söyleyin artık şunu da tanrılar gibi olalım biz de.”</p>
				<p>Hammerfield’in sözlerinde ve tavırlarında, masadakilerin çoğunu memnun eden, ama Piskopos Morehouse’a rahatsızlık veren, nezaketsizce ve alaycı bir kuşkuculuk vardı. </p>
				<p>“Dr. Jordan<a class="si-noteref epub-type_noteref" href="#f9" id="ref_f9">9</a> gayet açıkça ifade etti,” dedi Ernest. “O gerçeği şöyle sınar: “İşe yarayacak mı? Canını emanet edecek kadar güveniyor musun buna?”</p>
				<p>“Öfff!” diye dudak büktü Dr. Hammerfield. “Piskopos Berkeley’i<a class="si-noteref epub-type_noteref" href="#f10" id="ref_f10">10</a> yabana atmayın ama. Ona henüz yanıt veren yok.”</p>
				<p>“Metafizikçilerin en asili,” dedi Ernest gülerek. “Yine talihsiz bir örnek. Bizzat Berkeley’in beyan ettiği gibi, ortaya attığı metafizik kuram çürütüldü.”</p>
				<p>Dr. Hammerfield öfkelenmiş, haklı olarak kızmıştı. Sanki Ernest’i hırsızlık yaparken ya da yalan söylerken suçüstü yakalamış gibiydi. Çıkışırcasına yüksek bir sesle, “Delikanlı, bu söylediğiniz, bu akşam dile getirdikleriniz kadar dayanaksız ve yersiz,” dedi.</p>
				<p>Ernest alçakgönüllülükle, “Fena ezildim,” dedi. “Ama darbenin nereden geldiğini anlayamadım. Avucumun içine koymalısınız Doktor.”</p>
				<p>“Merak etmeyin, merak etmeyin öyle yapacağım,” dedi Hammerfield tükürük saçarak. “Piskopos Berkeley’in, metafizik görüşlerinin geçerli olmadığıyla ilgili açıklama yaptığını nereden biliyorsunuz. Kanıtınız yok ki. Genç adam, Berkeley’in görüşleri her zaman geçerliliğini korumuştur.”</p>
				<p>“Berkeley’in metafiziğinin geçerli olmadığını kanıtlanmış olarak kabul ediyorum, çünkü...” dedi ve bir anlığına durup, sakin bir sesle sözünü sürdürdü: “Çünkü Berkeley hep duvarlar yerine kapılardan geçmiştir. Çünkü yaşamını ekmek, tereyağı ve et yiyerek idame ettirmiştir. Çünkü yüzündeki kılları kesmek istediğinde, işe yarayan bir jiletle tıraş olmuştur.”</p>
				<p>Hammerfield, “Fakat bunlar hakiki olgular!” dedi sesini yükselterek. “Metafizik zihnin eseridir.”</p>
				<p>“Ve zihinde etkili olurlar öyle mi?” diye sordu Ernest yumuşak bir ses tonuyla.</p>
				<p>Hammerfield başını salladı. </p>
				<p>“Hatta bir yığın melek bir iğnenin ucunda dans edebilir ... zihnimizde yani,” diye sürdürdü Ernest konuşmasını. “Ve balina yağı yiyen, kürklere bürünmüş bir tanrı da, zihinde var olabilir ve etki yaratabilir. Öyle sanıyorum ki Doktor siz de zihinde yaşıyorsunuz?”</p>
				<p>“Zihnim benim krallığımdır,” diye cevap verdi Hammerfield.</p>
				<p>“Bu da havalarda yaşıyorum demenin bir başka yolu. Ama eminim yemek saatlerinde ya da bir zelzele yaşandığında yeryüzüne geri dönüyorsunuz. Bana söyler misiniz Doktor, bir deprem sırasında manevi bedeninize, manevi bir tuğlanın çarpacağına dair hiçbir endişe taşımıyor musunuz?”</p>
				<p>Hammerfield’in eli birden ve gayet bilinçsizce kafasına, saçlarının altında kaybolan bir yara izine gitti. Ernest farkında olmadan çam devirmiş, ama çok da yerinde bir örnek vermişti. Dr. Hammerfield, Büyük Deprem<a class="si-noteref epub-type_noteref" href="#f11" id="ref_f11">11</a> sırasında düşen bir bacanın altında kalıp ölmekten kıl payı kurtulmuştu. Masada bir kahkaha tufanı koptu. </p>
				<p>Kahkahalar dinince Ernest, “Evet?” dedi, “aksini söyleyebilir misiniz?”</p>
				<p>Sessizlik sürerken Ernest tekrar sordu: ”Evet?” Ardından da, “Evet sizi dinliyorum, ama savınızın arkasında pek duramayacaksınız galiba,” dedi.</p>
				<p>Dr. Hammerfield geçici olarak yenilmişti ve savaş yeni yönlere çekilerek sürdü. Ernest bahsi açılan her konuda rahiplere meydan okuyordu. Rahipler işçi sınıfını tanıdıklarını söylediğinde, Ernest işçi sınıfı hakkında bilmedikleri temel gerçekleri anlatıyor ve aksini ispatlamaları için meydan okuyordu. Her zaman gerçek bulguları ortaya koyuyor, havalarda gezinmelerini engelleyip rahipleri yeryüzüne ve onun gerçeklerine döndürüyordu.</p>
				<p>O gün olanlar nasıl da gözümün önüne geliyor hâlâ! Ernest’in gerçekleri yüzlerine vurarak paylayan, her bir gerçeği, bir arının iğnesi gibi art arda sokan kamçı darbeleriyle indiren sözleri, savaş ilan etmiş gibi kararlı sesi hâlâ kulaklarımda. Acıması da yoktu. Ne merhamet bekliyor<a class="si-noteref epub-type_noteref" href="#f12" id="ref_f12">12</a> ne de karşısındakilere aman veriyordu. Sonunda onları nasıl payladığını asla unutamam:</p>
				<p>“Bu akşam ya doğrudan ve açıkça ya da farkında olmadan işçi sınıfını tanımadığınızı tekrar tekrar itiraf ettiniz. Fakat suç sizlerde değil. İşçi sınıfına dair herhangi bir bilgiye nasıl sahip olabilirsiniz? Onlarla aynı yerlerde yaşamıyorsunuz. Başka yerlerde, kapitalistlerle birlikte yaşıyorsunuz. Neden öyle olmasın ki? Cebinize para koyan, karnınızı doyuran, bu akşam burada giydiğiniz kıyafetleri sırtınıza geçirenler kapitalist sınıfın mensuplarıdır. Siz de bunun karşılığında, işvereninize, özellikle de onların kabulleneceği metafizik düşünce tarzını vazediyorsunuz; bu tarzların özellikle kabul edilebilir olmalarının sebebi, toplumun kurulu düzeni açısından tehdit oluşturmamalarıdır.”</p>
				<p>Bu noktada, masadan itiraz sesleri yükseldi.</p>
				<p>“Sizlerin samimiyetine bir diyeceğim yok,” diye sürdürdü konuşmasını Ernest. “Siz samimisiniz. İnandığınız şeyleri vazediyorsunuz. Kapitalist sınıf için gücünüz ve değeriniz de burada yatıyor. Fakat inancınızı değiştirip kurulu düzeni tehdit edecek bir görüşü savunursanız, işverenleriniz vazettiklerinizi kabul etmeyecek ve sizlere de yol verecektir. Arada bir içinizden birileri kovuluyor.<a class="si-noteref epub-type_noteref" href="#f13" id="ref_f13">13</a> Haksız mıyım?</p>
				<p>Bu sefer itiraz eden olmadı. Dilini yutmuş gibiydi herkes. Bir tek Dr. Hammerfield karşılık verdi:</p>
				<p>“Düşünce ve görüşleri yanlış olduğunda istifa etmeleri isteniyor.”</p>
				<p>“Bu da düşüncelerinin kabul edilemez olduğunu söylemenin bir başka yolu,” diye cevap verdi Ernest ve devam etti. Dolayısıyla ben size diyorum ki, yolunuza devam edin, vaazınızı verin ve kazandığınız parayı hak edin; ama Tanrı aşkına işçi sınıfını rahat bırakın. Siz düşman safındasınız. İşçi sınıfı ile hiçbir ortak yanınız yok. Başkaları sizin için çalışıp el emeği sarf ettiğinden sizin elleriniz yumuşacık. Bol bol yiyip içmekten mideleriniz de şişkin.” (Bu sırada Dr. Ballingford irkildi ve bütün gözler onun iri göbeğine döndü. Yıllardır ayaklarının ucunu göremediğinden bahsediliyordu.) “Ve zihinleriniz, kurulu düzeni payandalayan doktrinlerle dolu. İsviçreli Muhafızlar<a class="si-noteref epub-type_noteref" href="#f14" id="ref_f14">14</a> kadar sizler de paralı askerlersiniz (kabul ediyorum ki samimi paralı askerlersiniz). Ücretinizi verip sizi kiralayanlara karşı dürüst olun; vaaz vererek işverenlerinizin çıkarlarını koruyun; fakat işçi sınıfına ilişmeyin ve sahte liderlik yapmayın. Aynı anda hem iki safta yer alıp hem de dürüstlüğünüzü koruyamazsınız. İşçi sınıfı siz olmadan da varlığını sürdürdü. İnanın siz olmadan sürdürmeye de devam edecek. Üstelik işçi sınıfı siz olmadan yoluna daha rahat devam edecektir.”</p>
				</div>
    <div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. Avrupalı liderlerle işbirliği yapmış olsa da, İkinci Ayaklanma şüphe yok ki büyük ölçüde Ernest Everhard’ın eseriydi. Ernest’in yakalanması ve gizlice idam edilmesi 1932 yılı baharının en büyük olaylarından biriydi. Oysa ayaklanma için o kadar ayrıntılı hazırlıklar yapmıştı ki, isyanı birlikte tertiplediği yoldaşları pek az bir karışıklık ve gecikme yaşayarak Everhard’ın planlarını uygulayabildiler. Everhard’ın idamının ardından karısı, Wake Robin Lodge’a, California’daki Sonoma Hills’de bulunan bir kır evine gitmişti.</span></div>

						<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. Kuşkusuz Avis burada Chicago Komünü’nden bahsetmektedir.</span></div>

						<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Avis Everhard’a saygı duymakla birlikte, kocası Ernest Everhard’ın İkinci Ayaklanma’yı planlayan birçok yetenekli liderden sadece biri olduğuna dikkat çekilmelidir. Ve bugün bizler, geriye dönüp çağlar öncesine bakarak, Ernest Everhard hayatta olsaydı bile İkinci Ayaklanma’nın sonucunda yaşanan vahametin boyutunda bir azalma olmayacağını rahatlıkla söyleyebiliriz. </span></div>

						<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. İkinci Ayaklanma gerçekten uluslararası boyuttaydı. Bu muazzam bir plandı – öyle ki, tek bir adamın dehası ile altından kalkılamazdı. Dünyadaki tüm Oligarşi rejimlerindeki işçiler, bir işaretle ayaklanmaya hazırdılar. Almanya, İtalya, Fransa ve Avustralya ve Asya Pasifik devletleri işçi ülkeleri –sosyalist devletler– idi. Devrime yardım eli uzatmaya hazırdılar. Cesurca yardım ettiler de; bu nedenden ötürü, İkinci Ayaklanma bastırıldığında, onlar da dünyanın birleşmiş Oligarşileri tarafından ezilerek, sosyalist hükümetlerinin yerine Oligarşi hükümetleri başa getirildi. </span></div>

						<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. Avis Everhard’ın babası John Cunnigham, Berkeley, California’daki Eyalet Üniversitesi’nde fizik profesörüydü. Ayrıca çok sayıda araştırma yapan seçkin bir bilimadamı olarak biliniyordu. Bilime yaptığı temel katkı elektron incelemeleri ve “Madde ve Enerjinin Tanımlanması” üzerine yaptığı, madde ve enerji birimlerinin sonuç olarak birbirleriyle özdeş olduğunu tartışmasız olarak ortaya koyduğu, tüm zamanlar için geçerli muazzam çalışmasıydı. Bu fikir daha önce Sir Oliver Lodge ve radyoaktivite alanında çalışmalar yapan diğer öğrenciler tarafından geliştirilmiş fakat ispat edilmemişti. </span></div>

						<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. O devirde erkeklerin cüzdanlarındaki para için kapışmaları âdetti. Çıplak elleriyle dövüşüyorlardı. Dövüşçülerden biri baygın ya da ölü vaziyette yere serildiğinde, ayakta kalan parayı alıyordu.</span></div>

						<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. Bu üstü örtülü atıf, Hıristiyan Çağı’nda, XIX. yüzyılın ikinci yarısında dünyayı kasıp kavuran kör zenci müzisyene yapılmıştır.</span></div>

						<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Hıristiyanlık Çağı’nda, XIX. yüzyılın çılgın felsefecisi, gerçeğin bir anlık vahşi görüntülerini yakalayan fakat kendini yiyip bitirmeden önce, insan düşüncesinin büyük çemberi etrafında dönüp dolaşıp bir sonuca varmaya çalışarak ardından çıldıran Friedrich Nietzsche. </span></div>

						<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. Hıristiyan Çağı’nın XIX. ve XX. yüzyıllarında yaşayan tanınmış eğitimci, o devirde bağışlarla kurulan Stanford Üniversitesi’nin rektörüydü. </span></div>

						<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. Maddenin varlığını inkâr ederek dönemin filozoflarını şaşırtan, fakat bilimdeki deneysel gerçekler felsefeciler arasında yaygınlaşınca, çok bilmişçesine ortaya attığı kuramı yıkılan, monizmi [tekçilik] benimsemiş idealist.</span></div>

						<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. MS 1906 yılında San Francisco’yu yerle bir eden deprem. </span></div>

						<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. Bu ifade o devrin geleneğini yansıtır. Vahşi hayvanlar gibi ölümüne dövüşen adamlar arasında, yenilen adam silahını bıraktığında, onu öldürmek ya da canını bağışlamak dövüşün galibine kalırdı.</span></div>

						<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Bu çağda kabul edilmez ilke ve öğretiler vazettikleri gerekçesiyle Kilise’den kovulan birçok rahip vardı. Özellikle vaazlarına sosyalist içerikli konular karıştırdıklarında kovuluyorlardı. </span></div>

						<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. Halkı tarafından giyotine gönderilen Fransa kralı XVI. Louis’nin kiraladığı yabancı uyruklu saray muhafızları.</span></div>
    </div>
  </body>
</html>