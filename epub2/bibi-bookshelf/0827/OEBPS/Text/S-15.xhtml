<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>11</h1>

  <p>Bunun üzerine, Joël Ole Kamp hikâyesini baştan sona anlattı. Sylvius Hog anlatılanlardan çok etkilenmişti, derin bir dikkatle dinledi. Şimdi her şeyi öğrenmişti. Ole’nin dönüşünü bildiren son mektubu okudu; fakat Ole geri dönmüyordu! Hansen ailesi endişe ve korku içindeydi.</p>

  <p>“Ben de kendimi mutlu insanların arasında sanıyordum,” diye düşündü.</p>

  <p>Ona öyle geldi ki, iki kardeş de umutsuzluğa düşüyordu. Mayıs ve Haziran günlerini saya saya, hayallerinde rakamı abartıyorlar, sanki günleri iki kez sayıyorlardı. Ama iyice düşününce, hâlâ biraz umut beslemek gerektiğini anladı.</p>

  <p>Profesör bu gecikmenin kendine göre nedenlerini bulmak istedi. Çok ciddi, en akla yatkın nedenleri arayıp bulmak, <i>Viken</i>’in gecikmesini enine boyuna tartışmak gerekiyordu.</p>

  <p>Bunun üzerine, yüz ifadesi ciddileşti. Joël ve Hulda'nın acısı onu derinden etkilemişti.</p>

  <p>“Beni dinleyin çocuklarım,” dedi. “Şöyle yanıma oturun da konuşalım.”</p>

  <p>Acısı sabrını taşıran Hulda, “Eh! Bize ne diyebilirsiniz Mösyö Sylvius?” diye sordu.</p>

  <p>Profesör, “Kanımca doğru olanı söyleyeceğim. Dinleyin bakın: Az önce JoeFin anlattıklarını düşündüm. Bana öyle geliyor ki endişeleriniz aşırıya kaçıyor. Size uyduruk güvenceler vermek istemem ama, olayları gerçek zemininde yorumlamak önemli,” dedi.</p>

  <p>Hulda, “Her şey boşuna Mösyö Sylvius!” dedi. “Zavallı Ole’m <i>Viken'</i>le birlikte kayboldu!.. Bir daha onu göremem!”</p>

  <p>Joël, “Kardeşim!.. Kardeşim öyle konuşma!..” diye bağırdı. “Yalvarırım sakin ol, bırak Mösyö Sylvius konuşsun...”</p>

  <p>“Metanetimizi kaybetmeyelim çocuklarım! Durun bakalım! Ole’nin Bergen’e 15-20 Mayıs arası mı dönmesi gerekiyordu?”</p>

  <p>Joël, “Evet,” dedi. “Mektubunda belirttiği gibi 15-20 Mayıs arası... Ama şimdi 9 Hazirandayız.”</p>

  <p>“Vifeen’in dönüşü için belirlenen tarihe göre, yirmi günlük bir gecikme sayılır. Bu önemli bir nokta, tamam! Ne var ki buharlı bir geminin yapabileceği şeyi yelkenli bir gemiden beklememeli.”</p>

  <p>Joël, “Ben de bunu söylüyorum Hulda’ya,” dedi. “Durmaksızın onu anlatmaya çalışıyorum.”</p>

  <p>Sylvius Hog, “iyi ediyorsunuz çocuğum,” karşılığını verdi. “Üstelik <i>Viken</i>'in yaşlı bir gemi olması mümkün, Terre-Neuve gemilerinin pek çoğu eskidir, bir de ağır yük taşıdığını düşünürsek. Öte yandan, birkaç haftadır havalar kötü gidiyor. Ole mektubunda belirttiği tarihte denize çıkamamış olabilir. Bu durumda, <i>Viken'in</i> sekiz gün gecikmesi mümkün. Yeni bir mektup da yazamamıştır. inanın bana, bunları söylerken ciddi ciddi düşündüm. Zaten pazar taleplerine uyarak <i>Viken</i> yükünü başka bir limana götürmüş olabilir. Belki edindikleri bilgiler onları böyle yönlendirmiştir, ne malum?”</p>

  <p>Bu umuda bel bağlayamayan Hulda, “Öyle olsa, Ole yazardı!” karşılığını verdi.</p>

  <p>Profesör, “Yazmadığı ne malum?” dedi. “Yazdıysa, bu <i>Vıken'</i>in gecikmesinden değil de Amerika postasının gecikmesi yüzünden elinize ulaşmamıştır. Ole’nin gemisinin herhangi bir Birleşik Devletler limanına uğradığını varsayın! Mektuplarının Avrupa’ya hâlâ ulaşmamış olmasını açıklamıyor mu bu durum?” “Birleşik Devletler mi... Mösyö Sylvius?” “Ara sıra böyle şeyler olur, tek bir postacıyı kaçırmak, insanın dostlarını uzun süre habersiz bırakması için ye terlidir. Her neyse, yapılacak en basit iş, Bergen armatörlerine danışmak! Onları tanıyor musunuz?”</p>

  <p>Joël, “Evet,” dedi. “Help Kardeşler.”</p>

  <p>Sylvius Hog, “Help Kardeşler mi?” diye bağırdı.</p>

  <p>“Evet!”</p>

  <p>“Ama ben de onları tanıyorum! Benim yaşımda olmasına rağmen en genci -ona Küçük Help derler- iyi dostlarımdan biridir. Christi-ania’da çoğu kez birlikte yemek yemişizdir! Help Kardeşler mi çocuklarım! Ah! Vifeenle ilgili her şeyi onlardan öğrenirim. Hemen bugün yazarım. Gerekirse, onları görmeye giderim.” Hulda ve Joël, ikisi birden, “Ne kadar iyisiniz Mösyö Sylvius!” dediler.</p>

  <p>“Ah! Teşekküre gerek yok, lütfen! Yasak ediyorum! Sizin yardımlarınız için ben teşekkür ettim mi?.. İşte, size küçük bir yardımda bulunma fırsatı buldum, teşekküre filan gerek yok!</p>

  <p>Joël, “Ama Christiania’ya geri dönmekten söz ediyordunuz,” diye dikkatini çekti.</p>

  <p>“Eğer gitmem gerekirse Bergen’e giderim!”</p>

  <p>Hulda, “Bizden ayrılacak mısınız Mösyö Sylvius?” diye sordu.</p>

  <p>“Yok, sizden ayrılmayacağım sevgili kızım! Ama sanırım, işlerimi yoluna koymalıyım. Bu durumu açıklığa kavuşturuncaya kadar... Tabii kapı dışarı etmezlerse...”</p>

  <p>“Neler söylüyorsunuz?”</p>

  <p>“Bakın, Ole’nin dönüşüne kadar Dal'da kalmayı çok arzuluyorum! Küçük Hulda’mın nişanlısıyla tanışmak isterim! Namuslu bir çocuk olmalı -tıpkı Joël gibi.</p>

  <p>Hulda, “Evet! Tıpkı onun gibi!..” karşılığını verdi.</p>

  <p>Bu sözleri işitince neşesi yerine gelen profesör, “Ondan eminim!” dedi.</p>

  <p>Joël, “Ole, Ole’ye benzer Mösyö Sylvius,” dedi, “bu da onun soylu bir yürek olmasına yeter.”</p>

  <p>“Öyledir mert Joël’im, bu yüzden onu görme isteğim çoğalıyor. Oh! Gecikmeyecek! İçimden bir ses, <i>Viken'in</i> yakında geleceğini söylüyor!”</p>

  <p>“Tanrı sizi dinlesin!”</p>

  <p>“Ne diye beni dinlemesin ki? Çok duyarlı kulağı vardır! Evet! Davet edildiğime göre, Hulda'nın düğününde bulunmak istiyorum. Storthing, iznimin birkaç hafta uzamasını onaylayacaktır. Benim Rjukanfos’a düşmeme -onu hak ediyordum- göz yumsaydmız, çok daha fazla uzayacaktı!”</p>

  <p>Joël, “Mösyö Sylvius,” dedi, “böyle konuşmanız hoş ama, size bu denli iyilik yapmadık ki!”</p>

  <p>“Bundan büyük iyilik olamaz dostlarım! Her şeyimi size borçluyum, ne bileyim ben...” “Hayır! Artık o tehlikeli serüvenin üzerinde durmayın.”</p>

  <p>“Tam tersi, dururum! Ne yani, Maristien’den kendi tırnaklarımla mı kurtuldum? Kendimi kurtarmak için ben mi ölümü göze aldım? Dal Oteli’ne kadar tek başıma mı geldim? Beni tedavi edip iyileştirmek için fakülte mi yardıma koştu? Ah! Sizi uyarıyorum, kariol beygiri gibi inatçıyımdır. Yani Aziz Olaf adına, Hulda ve Ole Kamp’ın nikahında bulunmayı kafama koydum! Nikahta bulunacağım!” İnanç bulaşıcıdır. Sylvius Hog’un gösterdiği inanca direnmek mümkün müydü? Zavallı Hulda'nın yüzünde biraz gülümseme belirince onu daha iyi anladı. Genç kız salt ona inanmak istiyordu... Umut etmek istiyordu.</p>

  <p>Sylvius Hog güzel güzel konuşmaya devam etti:</p>

  <p>“Haydi, dileyelim de zaman çabuk geçsin. Haydi nikah hazırlıklarına başlayalım!”</p>

  <p>Hulda, “Üç hafta önceden, hazırlıklar başladı Mösyö Sylvius!” diye karşılık verdi.</p>

  <p>“Çok iyi! Ara vermeyelim!”</p>

  <p>Joël, “Ara vermek mi?” dedi. “Ama her şey hazır!”</p>

  <p>“Ne? Gelin etekliği, filigranlı kopçalarıyla korse, püsküllü salkımlarıyla kemer, hepsi hazır mı?”</p>

  <p>“Püsküllü salkımlar bile!”</p>

  <p>“Ya bir azize gibi başınızı örtecek olan o ışıldayan taç küçük Hulda’m?”</p>

  <p>“Evet Mösyö Sylvius.”</p>

  <p>“Peki davetiyeleri gönderdiniz mi?”</p>

  <p>Joël, “Hepsi gönderildi,” dedi, “en çok sevdiğimiz size bile!”</p>

  <p>“Ya nedime, Telemark’ın en seçkin kızları arasından seçildi değil mi?”</p>

  <p>Joël, “En güzellerinden biri Mösyö Sylvius,” dedi, “zira kendisi Bamble’dan Matmazel Siegfrid Helmboë’dür!”</p>

  <p>Profesör, “Bu ismi söylerken sesin bir tuhaf çıkıyor mert çocuk!” diye dikkatini çekti. “Yüzün kızarıyor! Eh! Eh! Bamble’dan Matmazel Siegfrid Helmboë, Dal’da Madam Joël Hansen olacak galiba!”</p>

  <p>Hulda, “Evet Mösyö Sylvius,” dedi, “Siegfrid benim en iyi dostumdur!”</p>

  <p>Sylvius Hog, “Güzel! Bir düğün daha!” diye bağırdı. “Eminim, ona da davet edilirim, katılmaktan yoksun kalamam! Bu gidişle Storthing milletvekilliğinden istifa etmem gerekecek, herhalde sandalyeye oturmaya zaman bulamayacağım! Haydi bakalım, kız kardeşinizin nikah şahidi olduktan sonra, sizin şahidiniz olacağım mert Joël’im. İzin verirseniz tabii. Aslında, benim istediğim her şeyi yapıyorsunuz! Beni kucaklayın küçük Hulda! El sıkışalım çocuğum! Şimdi sıra Bergen’e, dostum Küçük Help’e mektup yazmaya geldi!”</p>

  <p>İki kardeş zemin kattaki odadan çıktılar. Profesör bu odayı kiralık tutacağını söylemişti. Biraz umutlanarak işlerinin başına döndüler. Sylvius Hog yalnız kalmıştı.</p>

  <p>Zavallı kız! Zavallı kız!” diye söylendi. “Evet! Bir an olsun, acısını dindirdim!.. Biraz yatıştırdım!.. Fakat bu önemli bir gecikme! Bu zamanda, denizlerde hava çok kötü!.. Ya <i>Viken</i> yok olduysa!.. Ya Ole bir daha dönmezse!”</p>

  <p>Profesör az sonra, Bergen armatörlerine yazdı. <i>Viken</i> ve balık avı seferine ilişkin bütün ayrıntılı bilgilerin kendisine gönderilmesini istedi. Öngörülen ya da öngörülmeyen herhangi bir durumu geminin dönüş limanını değiştirmek zorunda bırakıp bırakmadığını öğrenmek istiyordu. Bergen denizci ve tüccarlarının bu gecikmeyi nasıl değerlendirdiklerinin en çabuk şekilde anlaşılması önemliydi. Nihayet en doğru bilgileri alarak posta aracılığıyla kendisine bildirmesini dostu Küçük Help’ten rica etti.</p>

  <p>Sylvius Hog bu acele mektupta, <i>Viken</i>’in genç usta denizcisiyle neden ilgilendiğini, nişanlısına hangi olaydan dolayı minnet borcu olduğunu ve Madam Hansen’in çocuklarını biraz umutlandırabilirse, bundan nasıl sevinç duyacağını anlatıyordu.</p>

  <p>Mektup yazılır yazılmaz, Joël, Moel Postanesine götürdü. Ertesi gün, postaya verilecek, 11 Haziran’da Bergen’e ulaşacaktı. Dolayısıyla ayın 12’si akşamı ya da en geç 13’ü sabahı Mösyö Help karşılık verebilirdi.</p>

  <p>Şöyle böyle üç gün karşılık beklendi. Günler ne denli uzun sürmüştü! Bu arada, iç rahatlatıcı sözler ve yüreklendirici nedenler ileri sürerek profesör bu bekleyişi daha az sıkıntılı hale dönüştürmeyi başardı. Şimdi Hulda'nın gizini biliyordu; bundan böyle bu konuda sık sık konuşabilirdi. Yokluğu hissedilen insandan durmaksızın söz edilmesi öyle teselli ediciydi ki!</p>

  <p>Sylvius Hog, “Bundan böyle sizin aileden sayılırım!” diye yineliyordu. “Evet!.. Amerika -ya da başka bir yerden- sizi ziyarete gelmiş bir amcanız varsayabilirsiniz beni!”</p>

  <p>Madem ki aileden biriydi, artık ondan hiçbir sır saklanamazdı.</p>

  <p>Öte yandan, iki çocuğun annelerine karşı tavrı da gözünden kaçmıyordu. Madam Hansen’in içine kapanık olması, Ole Kamp konusunda duyulan endişenin yanında başka bir sorundu. Bu konuyu Joël’le konuşmayı denedi. Genç adam karşılık .veremedi. Madam Hansen’in ağzından bir şeyler almaya çalıştı. Kadın öyle ketum davrandı ki sırlarını öğrenmekten vazgeçti. Herhalde gelecek günler kendisine öğretecekti.</p>

  <p>Sylvius Hog’un tahmin ettiği gibi, Küçük Help’in cevabı 13’ü sabahı Dal’a ulaştı. Joël sabah erkenden postacıyı karşılamaya gitti. Mektubu büyük salona getiren o oldu. Madam Hansen, kızı ve profesör salonda oturuyorlardı.</p>

  <p>İlkin, bir anlık sessizlik oldu. Yüzü sararan Hulda konuşamıyor, heyecandan kalbi çarpıyordu. Kendisi gibi heyecan içinde olan kardeşinin eline sarılmıştı.</p>

  <p>Sylvius Hog zarfı açtı, yüksek sesle mektubu okudu. Çok üzülmüştü; Küçük Help’in cevabı belirsiz ifadeler içeriyordu. Profesör kendisini dinleyen genç insanlardan düş kırıklığını gizleyemedi. Hepsinin gözleri yaşla dolmuştu.</p>

  <p>Gerçekten <i>Viken,</i> Ole Kamp’ın son mektubunda belirlenen tarihte, Saint-Pierre-Mique-lon’dan ayrılmıştı. Bu bilgiyi onun Terre-Neuve’den hareketinden bu yana, Bergen’e varan öteki gemilerden almışlardı. Bu gemiler yolları üzerinde onunla karşılaşmamışlardı. Ama onlar da İzlanda sularında kötü havayla mücadele etmişler, yine de kurtulabilmişlerdi. Peki <i>Viken</i> de aynı şekilde tehlikeden sıyrılmış olamaz mıydı? Belki bir yerlere sığınmıştı. Aslında, çok sağlam ve mükemmel bir gemiydi. Hammersfest’ten Kaptan Prikel tarafından yönetiliyordu. Kendini kanıtlamış, güçlü bir mürettebatı vardı. Gelgelelim, gecikmesi endişe uyandırmaktan geri kalmıyordu. Eğer gecikme uzarsa, <i>Viken'in</i> yok olmasından korkulabilirdi.</p>

  <p>Küçük Help, Hansenlerin genç akrabasına ilişkin daha iyi haberler veremiyor, bundan dolayı üzüntü duyuyordu. Ole Kamp hakkında çok olumlu şeyler söylüyor, dostu Sylvius’un sevgisine layık bir insan olduğunu belirtiyordu.</p>

  <p>Nihayet, aileye karşı beslediği dostluktan söz ederek profesöre güvence veriyordu. Norveç’in herhangi bir limanından <i>Viken’e</i> ilişkin bir haber geldiğinde onu hemen bilgilendireceğini vaat ediyor, profesörün Help Kardeşlerin sadık dostu olduğunu bildiriyordu.</p>

  <p>Sylvius Hog mektubu okurken, gücü tükenen zavallı Hulda kendini bir iskemlenin üzerine bırakmıştı. Mektup bittiğinde hıçkıra hıçkıra ağlıyordu.</p>

  <p>Joël kollarını kavuşturmuş, ağzını açmadan dinlemişti. Kız kardeşine bakmaya bile cesaret edemiyordu.</p>

  <p>Sylvius Hog’un okuması bittikten sonra Madam Hansen odasına çekildi. Öteki felaketler gibi bu felaketi de beklermiş gibiydi!</p>

  <p>Profesör, Hulda ve kardeşinin odasına gelmelerini işaret etti. Ole Kamp hakkında biraz daha konuşmak istiyordu. Hayal gücünden esinlenen az çok akla yatkın her şeyi onlara söyleyecekti. Küçük Help’in mektubundan sonra, biraz tuhaf bir güvenle kendini ifade etti. Hayır! Bir şeyler seziyordu. Hayır! Hiç umutsuzluğa düşmemeliydi. Böylesine uzun süreli gecikmelerin birkaç örneği görülmemiş miydi? Norveç’ten Terre-Neuve’e uzanan denizlerde, buna benzer şeyler büyük olasılıktı. Evet! Hiç kuşku yoktu! <i>Viken</i> iyi yönetilen, güçlü ve dayanıklı mürettebatı olan sağlam bir gemi değil miydi? Sonuçta, limana dönmüş olan öteki gemilerden çok daha iyi koşullarda geri dönebilirdi! Bu, tartışmasız böyleydi.</p>

  <p>“Umut edelim ve bekleyelim sevgili çocuklarım!” diye ekledi. Eğer <i>Viken</i>, İzlanda ve Terre-Neuve arasında battıysa, enkazından artakalan birkaç parça mutlaka bulunurdu! Zira Avrupa’ya dönmek için çok sayıda gemi aynı yolu izliyor! İşte bakın! Büyük avlanma seferinin dönüşünde, civar sularda hiçbir gemi kalıntısına rastlanmamış! Bununla beraber, harekete geçmek lazım, daha kesin bilgilere ulaşmak lazım. Şayet bu hafta boyunca, hâlâ <i>Viken</i>'den bir haber alamazsak ya da Ole’den mektup gelmezse, Christiania’ya dönerim, donanmaya başvururum. Araştırma yapacaklardır ve inanıyorum ki hepimizi mutlu edecek sonuca varacaklardır!”</p>

  <p>Profesör bu sözleriyle Joël ve Hulda’ya biraz güven veriyordu. Bergen’den gelen mektubu almadan önceki gibi konuşmadığını hissediyorlardı. Ne de olsa, mektubun içeriği çok az umut veriyordu. Sylvius Hog bundan böyle, Ole Kamp ve Hulda'nın müstakbel evliliğinden söz etmeye de cesaret edemiyor, yine de hâlâ ısrarla yineliyordu:</p>

  <p>“Hayır! Mümkün değil! Nasıl olur da Ole, Madam Hansen’in evine geri dönmez! Nasıl olur da Hulda’yla evlenmez! Böyle bir felaketin olabileceğine asla inanmam!”</p>

  <p>Bu inancı kişiseldi. Onu karakterinin yılmazlığından, hiçbir şeyin yıkamayacağı yaradılışından alıyordu. Ama aynı inancı ötekilerle nasıl paylaşmalıydı? Özellikle yazgıları doğrudan <i>Viken</i>’in akıbetine bağlı olanlarla!</p>

  <p>Bu arada, birkaç gün daha geçti. Sylvius Hog iyileşmişti, etrafta uzun yürüyüşlere çıkıyordu. Baş başa kalmamaları için Hulda ve kardeşini yanında götürmeye zorluyordu. Bir gün üçü birden, Vestfjorddal Vadisi’nde, Rjukan çağlayanının yarı yoluna kadar tırman-mışlardı. Ertesi gün, Moel’e ve Tinn Gölü’ne yönelerek vadiden aşağı inmişlerdi. Hattâ bir gün, yirmi dört saat ortadan kayboldular. Gezilerini Bamble’a kadar uzattılar. Profesör orada, çiftçi Helmboë ve kızı Siegfrid ile tanıştı. Kızcağız zavallı Hulda’yı öyle güzel karşıladı, onu teselli edici öyle sevecen şeyler söyledi ki!</p>

  <p>Orada da, Sylvius Hog bu iyi insanları biraz umutlandırdı. Christiania Donanması’na yazmıştı. Hükümet <i>Viken’Ie</i> ilgileniyordu. Onu bulacaklardı. Ole geri dönecekti. Hattâ bugün yarın gelebilirdi. Hayır! Nikah altı hafta gecikmeyecekti! Mükemmel insan öyle inanmış görünüyordu ki, belki kanıtlarından çok onun inancına bel bağlamak daha doğruydu.</p>

  <p>Helmboë ailesine yaptıkları ziyaret Madam Hansen’in çocuklarına iyi geldi. Geri döndüklerinde, evden ayrılmanın öncesinden daha sakindiler.</p>

  <p>O sırada, 15 Haziran’dı. <i>Viken</i> bir aydır ortalıkta yoktu. Oysa Terre-Neuvele Norveç arasındaki mesafe nispeten kısa sayılırdı. Yani işin tadı -yelkenli bir gemi olsa bile- gerçekten kaçmıştı.</p>

  <p>Hulda artık yaşamıyordu. Kardeşi onu avutacak tek sözcük bulmayı bile başaramıyordu. Profesör çabasında yenik düşmüştü. O da bu zavallı insanları umutlandıracak bir söz bulamıyordu. Hulda ve Joël evden hiç çıkmıyorlardı. Sadece Moel tarafına gidip bakıyorlar veya Rjukanfos yoluna doğru ilerliyorlardı. Ole Kamp, Bergen tarafında gelecek olsa gerekti; fakat <i>Viken'</i>in rotası degiştiyse, Christiania tarafından da gelebilirdi. Ağaçların altından gelen bir kariol gürültüsü, gökyüzüne yükselen bir ses, yolun dönemecinde beliren bir insan gölgesi... Bütün bunlar gençleri heyecanlandırıyordu. Ama boşuna! Öte yandan, Dal insanları da etrafı kolaçan ediyorlardı. Postacıyı karşılamak için Maan'ın bir yukarısına bir aşağısına gidip geliyorlardı. Herkes civarda çok sevilen bu aileyle ilgileniyordu. O zavallı Ole, zaten bir Telemark çocuğuydu. Ne Bergen’den ne Christiania’dan bir mektup geliyordu! Ortadan kaybolan insandan hiçbir haber yoktu!</p>

  <p>Ayın 16’sı, hiçbir değişiklik yoktu. Sylvius Hog artık yerinde duramıyordu. Bizzat harekete geçmek gerektiğini anlamıştı. Ertesi gün de hiçbir haber gelmezse, Christiania’ya gideceğini bildirdi; araştırmaların gerçekten yapılıp yapılmadığından bizzat emin olacaktı. Kuşkusuz, Hulda ve Joël’i bırakmak zor gelecekti. Ama gitmesi gerekiyordu. Girişimlerini tamamlar tamamlamaz, geri dönecekti.</p>

  <p>Ayın 17’si, günün büyük bölümü -belki de en hüzünlü günlerden biri- geçmişti. Sabahtan beri aralıksız yağmur yağıyordu. Rüzgar ağaçların arasından deli gibi esiyordu. Maan tarafındaki pencerelerin camlarına şiddetli darbeler halinde çarpıyordu.</p>

  <p>Saat yedi olmuştu. Yas tutulan bir evmiş gibi, sessizce akşam yemekten kalkmışlardı. Sylvius ağzını dahi açamamıştı. Sözler boğazında düğümleniyordu. Zaten aynı şeyleri tekrarlamaya ne gerek vardı? Ayrılığın uzaması eski kanıtlarını geçersiz kılmıyor muydu?</p>

  <p>“Yarın sabah, Christiania’ya gideceğim,” dedi. “Joël, bana bir kariol bulun. Beni Moel’e götürüp hemen Dal’a dönersiniz!”</p>

  <p>Joël, “Olur Mösyö Sylvius,” dedi. “Daha uzağa götürmemi ister misiniz?”</p>

  <p>Profesör, Hulda’yı göstererek bir işaret yaptı. Kardeşini kızcağızdan ayırmak istemediğini ima etti.</p>

  <p>O anda, yol üzerinde, Moel tarafından gelen, ancak daha netleşmeyen bir gürültü duyuldu. Hepsi birden kulak kabarttılar. Çok geçmeden, hiç kuşku kalmamıştı. Bu, bir kariol gürültüsüydü. Hızla Dal’a yaklaşıyordu. Geceyi geçirmek üzere, otele gelen bir yolcu muydu? Pek olası değildi; turistler bu denli ilerlemiş saatte nadiren gelirlerdi.</p>

  <p>Hulda titreye titreye ayağa kalktı. Joël kapıya doğru gidip açtı, dışarı baktı.</p>

  <p>Gürültü çoğalıyordu. Gerçekten, bir atın nal sesleri ve bir kariolun tekerlek gıcırtılarıydı bunlar. Ancak fırtına öyle şiddetliydi ki Joël kapıyı kapamak zorunda kaldı.</p>

  <p>Sylvius Hog, salonda, bir aşağı bir yukarı gidip geliyordu. Joël ve kız kardeşi yan yana duruyorlardı.</p>

  <p>Kariol evin on beş on altı kadar uzağında olsa gerekti. Duracak mı, yoksa geçip gidecek miydi?</p>

  <p>Hepsinin yüreği -çok aşırı derecede- küt küt atıyordu.</p>

  <p>Kariol durdu. Birinin seslendiğini işittiler... Ole Kamp’ın sesi değildi bu.</p>

  <p>Ansızın kapıya vuruldu.</p>

  <p>Joël açtı.</p>

  <p>Eşikte bir adam duruyordu.</p>

  <p>“Mösyö Sylvius Hog burada mı?” diye sordu.</p>

  <p>Profesör öne çıkarak, “Benim,” diye karşılık verdi. “Siz kimsiniz dostum?”</p>

  <p>“Christiania Donanma komutanı tarafından size gönderilen bir ulak!”</p>

  <p>“Bana mektup mu getirdiniz?”</p>

  <p>“Evet, burada!”</p>

  <p>Ulak resmi mühür vurulmuş büyük bir zarf uzattı. Hulda’nın ayakta duracak hali kalmamıştı. Kardeşi onu bir tabureye oturttu. İkisi de zarfı açması için Sylvius Hog’u sıkıştırmaya cesaret edemiyorlardı. Profesör nihayet aşağıdaki satırları okumaya başladı:</p>

  <p>“Sayın Profesör,</p>

  <p>Son mektubunuza karşılık olarak size bir belge iletiyorum. Bir Danimarka gemisi tarafından geçen 5 Haziran günü denizde bulunmuştur. Ne yazık ki bu belge <i>Viken</i>’in akıbeti hakkında hiçbir kuşkuya yer bırakmamaktadır...” Sylvius Hog mektubu sonuna kadar okumadan zarfın içinden belgeyi çekip çıkardı... Ona baktı... Evirdi çevirdi...</p>

  <p>9672 numaralı bir piyango biletiydi bu. Biletin arka yüzünde şu satırlar okunuyordu:</p>

  <p>“3 Mayıs. -Sevgili Hulda, <i>Viken</i> batıyor!.. Bütün servetim bu biletten ibaret!.. Seni mutlu etmesi için onu Tanrı’ya emanet ediyorum, ben artık olmayacağıma göre, piyango çekilirken senin hazır bulunmanı diliyorum!.. Seni son kez düşündüğüm bir şey olarak onu kabul et!.. Hulda, dualarında beni unutma!.. Elveda sevgili nişanlım, elveda!..</p>

  <p>Ole Kamp.”</p>
</body>
</html>
