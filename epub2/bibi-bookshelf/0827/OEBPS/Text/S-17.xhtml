<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>13</h1>

  <p>Böylece Sylvius Hog, Bergen’e gitti. Yılgınlık göstermeyen karakteri, dayanıklı mizacı bir an sarsılmış, ama yeniden toparlanmıştı. Ole Kamp’ın ölümüne inanmak istemiyor, Hulda'nın onu bir daha göremeyeceğini kabul edemiyordu. Hayır! Somut bulgular ortaya çıkmadıkça buna inanmıyordu. Halk dilinde söylendiği gibi “inanç her şeyden güçlüdür.”</p>

  <p>Fakat Bergen’de girişeceği iş için elinde yeterli ipucu var mıydı? Evet, ama kabul etmek gerekir ki hayli belirsiz bir ipucu!</p>

  <p>Gerçekten, biletin Ole Kamp tarafından hangi tarihte denize atıldığını biliyordu. Şişenin içine kapatılan biletin hangi tarihte ve hangi sularda ele geçtiğini de biliyordu. Bunu donanmadan gelen mektuptan öğrenmiş, aynı mektup onun Bergen’e gitmesine yol açmıştı. Amacı Help Kardeşler’e ve limanın en yetkili denizcilerine danışmaktı. Belki bu girişimler <i>Viken’le</i> ilgili araştırmaları daha olumlu bir yöne çevirecekti.</p>

  <p>Yolculuk mümkün olduğunca çabuk gerçekleşti. Moel’e varınca, Sylvius Hog yol arkadaşını kariolla geri gönderdi. Tinn Gölü’nde servis yapan, kayınağacından yapılmış teknelerden birine bindi. Tinoset’e varır varmaz, güneye, yani Bamble tarafına yöneleceği yerde, bir kariol kiraladı ve Hardanger yolunu izledi. Niyeti en kestirmeden Hardanger Körfezi’ne ulaşmaktı. Orada, <i>Run</i> adında, körfezde sefer yapan küçük buharlı gemiye bindi, körfezin sonuna kadar yoluna devam etti. Nihayet Norveç kıyı şeridi boyunca, adacıklar ve adalar arasına serpilmiş fiyortlar dizisini geçerek 2 Temmuz’da, şafak vakti Bergen Limanı’na vardı.</p>

  <p>Sogne ve Hardanger gibi iki fiyort arasında yer alan bu eski kent çok güzel bir bölgede kurulmuştur. Günün birinde, yapay bir su kanalı Akdeniz sularını dağlarının eteklerine taşırsa İsviçre’ye benzeyecektir. İki yanı ağaçlı bir yoldan Bergen’in ilk konutlarına ulaşılır. Sivri çatılı yüksek evlerin beyazlığı Arap kentleri gibi göz kamaştırır. Otuz bin insanı içine alan evler düzensiz bir üçgen halinde yığılmışlardır. Kiliseleri on ikinci yüzyıldan kalmadır. Yüksek katedral açık denizden gelen gemiler için uzaktan sinyal verir. Ulaşım yollarının çok dışında bulunmasına ve politik anlamda krallığın birinci ve ikinci sırada yer alan iki kentinden -Christiania ve Drontheim- çok uzak olmasına rağmen Norveç’in başlıca ticaret merkezidir.</p>

  <p>Koşullar farklı olsa, görünümü, gelenek ve görenekleri bakımından belki Norveç’ten çok Hollanda’yı andıran bu ticaret merkezini incelemekten profesör zevk alacaktı. Gezi programının içine burayı da almıştı. Ne var ki Maristien olayından ve Dal’a gelişinden beri, bu program önemli değişikliklere uğramıştı. Sylvius Hog artık turist gibi geziye çıkmış bir milletvekili değildi. Hem ticari hem politik bakımdan ülkeye gerçekçi, toplu bir bakış atmayı düşünmüyordu. Hansen ailesinin konuğu, Joël ve Hulda'nın minnettarıydı; onların çıkarları her şeyden önce geliyordu. O şimdi, ne pahasına olursa olsun, minnet borcunu ödemek isteyen bir borçluydu. “Onlar için ne yapsam az sayılır!” diye düşünüyordu.</p>

  <p><i>Run</i> Gemisi’yle Bergen’e varınca, Sylvius Hog limanda, balık pazarı rıhtımında karaya çıktı. Hemen Tyske-Bodrone Mahallesi’ne gitti. Help Kardeşlerin evi oradaydı; Küçük Help bu mahallede oturuyordu.</p>

  <p>Tabii yağmur yağıyordu; Bergen’e senenin üç yüz altmış günü yağmur yağar. Küçük Help’in konuksever evi kadar korunmalı ve üstü kapalı bir ev bulmak zordur. Sylvius Hog’un nasıl ağırlandığına gelince, hiçbir yerde bundan daha sıcak ilgi, daha büyük dostluk ve içtenlik olamazdı. Küçük Help dostunu emanet edilmiş kıymetli bir mal gibi sahiplendi, özenle yerleştirdi. Öyle ki bu malı usulüne uygun makbuz almadan teslim etmemeye kararlıydı.</p>

  <p>Sylvius Hog hemen ziyaretinin amacını açıkladı. <i>Viken</i>’den söz etti. Son mektubundan bu yana, herhangi bir haber alınıp alınmadığını sordu. Bölge denizcileri geminin her şeyiyle birlikte yok olduğunu mu düşünüyorlardı? Bergen’in birçok ailesini yasa boğan bu deniz kazası denizcilik makamlarını araştırmalara yöneltmiş miydi?</p>

  <p>Küçük Help, “Bu araştırmaları nasıl yapabilirler?” diye karşılık verdi. “Kazanın meydana geldiği yer bilinmiyor!”</p>

  <p>“Doğru söylüyorsun sevgili Help, ama araştırma sonucu bulunabilir.”</p>

  <p>“Bulunabilir mi?”</p>

  <p>“Evet! <i>Vikerı</i> in battığı yeri bilmiyoruz ama, hiç değilse Danimarka gemisi tarafından belgenin bulunduğu mevkiyi biliyoruz. Demek belirgin bir ipucu var. Bunu savsaklarsak suçlu duruma düşeriz.”</p>

  <p>“İpucunun ele geçtiği mevki neresi?”</p>

  <p>“Beni dinleyin sevgili Help.”</p>

  <p>Sylvius Hog, donanmadan gelen yeni bilgileri aktardı ve bu bilgilerden yararlanmak için kendisinin tam yetkili kılındığını söyledi.</p>

  <p>Ole Kamp'ın piyango biletinin içine kapatıldığı şişe, <i>Christian</i> yelkenlisi tarafından 5 Haziran’da bulunmuştu. Danimarka gemisini Elseneur’den Kaptan Mosselman yönetiyordu. Şişenin bulunduğu mevki, İzlanda’nın üç yüz altmış kilometre güneybatısıydı. Rüzgar güneydoğudan esiyordu.</p>

  <p>Kaptan ele geçen belgeyi hemen incelemeye başladı. Bu sayede, <i>Vikerı</i> den sağ kurtulanların acilen yardımına koşabilirdi. Gelgelelim piyango biletinin arkasına yazılmış yazılar hiçbir şekilde kaza yerini belirtmiyordu. Bu durumda <i>Christian,</i> felaketin meydana geldiği suları bulamazdı.</p>

  <p>Kaptan Mosselman dürüst bir adamdı. Daha kötü niyetli biri olsa, bileti kendi hesabına saklardı. Ancak onun tek düşüncesi vardı: Limana varır varmaz, bileti adresine ulaştırmak. Biletin üstündeki adres, yani “Dal’dan Hulda Hansen” bu iş için yetiyordu. Daha fazla bilgiye gerek yoktu.</p>

  <p>Ancak Kopenhag’a geldiği zaman, belgeyi doğrudan adresine göndermektense, Danimarka makamlarına teslim etmenin daha yerinde olacağına karar verdi. Bu iş daha güvenli ve daha kuralına uygundu. Gerçekten öyle yaptı. Kopenhag denizcilik makamları durumu hemen Christiania Donanmasına bildirdi.</p>

  <p>O tarihte, Sylvius Hog’un ilk mektupları Christiania’ya ulaşmıştı. Mektuplar <i>Viken</i> hakkında kesin bilgiler istiyordu. Profesörün Hansen ailesine gösterdiği çok özel ilgi biliniyordu. Sylvius Hog Dal’da bir süre daha kalacaktı. DanimarkalI kaptan tarafından bulunan belge oraya gönderildi. O da belgeyi Hulda Hansen’in ellerine teslim etti.</p>

  <p>O tarihten bu yana, bu olay kamuoyunun ilgisini çekmekten geri kalmadı. İki kıta gazetelerinin verdikleri dokunaklı haberler sayesinde bu hikâye hiç kimsenin aklından çıkmamıştı.</p>

  <p>İşte Sylvius Hog olayı özetleyerek dostu Küçük Help’e böyle anlattı. Dostu onun sözünü kesmeden can kulağıyla dinliyordu. Profesör şu sözlerle hikâyesini bitirdi:</p>

  <p>“Yani hiç kuşku götürmeyen bir nokta var: Geçen 5 Haziran günü, belge İzlanda’nın üç yüz altmış kilometre güneybatısında bulunmuş. Demek ki <i>Viken'in</i> Saint-Pierre-Miquelon’dan Avrupa’ya hareket edişinden yaklaşık bir ay sonra!”</p>

  <p>“Bundan başka bir şey bilmiyor musunuz?”</p>

  <p>“Hayır sevgili Help. Ancak Bergen’in en deneyimli denizcilerine danışırsak şişenin izlediği yönü bulamaz mıyız? O denizciler bu sularda çok pratik yapmışlardır, rüzgarların ve özellikle akıntıların yönünü iyi bilirler. Sonra şişenin bulunduğu andan itibaren geçen zamanı ve şişenin yol alış hızını yaklaşık olarak hesap edersek, Ole Kamp tarafından nerede suya atıldığını ve kaza mevkiini tahmin etmemiz mümkün olmaz mı?”</p>

  <p>Küçük Help bu sözleri pek onaylarmış gibi görünmüyor, başını sallıyordu. Bütün araştırmayı böyle belirsiz ipuçlarına dayandırmak başarısızlığa götürmez miydi? Ne de olsa, bu ipuçları bir sürü yanılgı doğuracaktı. Armatörün soğukkanlı ve pratik bir zekâsı vardı. Düşündüklerini Sylvius Hog’a da anlattı.</p>

  <p>“Pekala dostum Help! Ama çok belirsiz verilere ulaşacağız diye mücadeleyi elden bırakamayız. Bu zavallı insanlar için her şeyin yapılmasını istiyorum. Onlara hayatımı borçluyum. Evet, Ole Kamp’ı bularak onu nişanlısı Hulda Hansen’e götürmek için gerekirse her şeyimi feda etmekten çekinmem!”</p>

  <p>Daha sonra, Sylvius Hog Rjukanfos’ta başına gelenleri ayrıntılarıyla anlattı. Kendisine yardıma koşmak için o korkusuz Joël’le kız kardeşinin nasıl hayatlarını tehlikeye attığını, onlar olmasaydı bugün dostu Help’in konuğu olma zevkine kavuşamayacağını söyledi.</p>

  <p>Dostu Help, az önce dediğimiz gibi, kolay kolay düşlere kapılacak adam değildi. Ancak bir insanlık meselesi söz konusuysa, gereksiz, hattâ olanaksız olanı denemenin karşısında duracak biri olamazdı. Sonunda, Sylvius Hog’un girişimlerini onayladı.</p>

  <p>“Sylvius,” dedi, “var gücümle size yardımcı olacağım. Evet! Hakkınız var! <i>Viken</i> den birkaç kişinin sağ kalması, çok zayıf bir olasılık da olsa mümkün! Onların arasında, sizin yaşamınızı kurtaran kızın nişanlısı namuslu Ole de bulunabilir! Bu işi savsaklamamak!”</p>

  <p>Profesör, “Evet Help, evet!” dedi. “O şans yüz binde bir de olsa!”</p>

  <p>“Sylvius hemen bugün, Bergen’in en iyi denizcilerini çalışma odamda toplayacağım. İzlanda ve Terre-Neuve arasında her zaman sefer yapan ve yapmış olan herkese başvuracağım. Ondan sonra bize önerdikleri şeyleri değerlendireceğiz.”</p>

  <p>Sylvius Hog çok etkileyici olan coşkusuyla, “Ve bize önerdikleri şeyleri yapacağız!” diye ekledi. “Hükümetten destek alıyorum. <i>Viken</i>’in araştırılması için yetkili kılındım. Küçük bir savaş gemisinden yardım alacağım. Böylesi bir çabaya yardımcı olmak konusunda, kimsenin kararsız kalacağını sanmam!” Küçük Help, “Ben donanma bürosuna gidiyorum,” dedi.</p>

  <p>“Sizinle gelmemi ister misiniz?”</p>

  <p>“Gereği yok! Zaten siz yoruldunuz...” “Yoruldum mu?.. Ben!.. Bu yaşta!”</p>

  <p>“Önemi yok her zaman genç kalan sevgili Sylvius! Burada beni bekleyin ve dinlenin!” Aynı gün, Help Kardeşler’in evinde bir toplantı gerçekleşti. Ticaret gemilerinin kaptanları, büyük balık avına çıkan denizciler ve kılavuzlar toplantıya katıldı. Aralarında hâlâ deniz seferlerine çıkan çok sayıda denizci var-dı. Daha yaşlı olanlardan birkaçı şimdi emekliye ayrılmıştı.</p>

  <p>İlk başta, Sylvius Hog onlara durumu açıkladı. Belgenin hangi tarihte -3 Mayıs- Ole Kamp tarafından denize atıldığını ve hangi tarihte -5 Haziran- DanimarkalI kaptan tarafından bulunduğunu bildirdi. Yine aynı belgenin İzlanda’nın üç yüz altmış kilometre güneybatısındaki sularda ele geçtiğini ekledi.</p>

  <p>Hayli uzun süren, ciddi bir tartışma başladı. Bu dürüst insanlar arasında, Terre-Neuve’le İzlanda arasındaki denizi tanımayan tek kişi yoktu. Sorunun çözülmesine yardımcı olacak şekilde bütün akıntıların genel yönünü biliyorlardı.</p>

  <p>Deniz kazasının meydana geldiği tarihte kesin olan bir şey vardı. <i>Viken'</i>in Saint-Pierre-Miquelon’dan ayrılışıyla şişenin Danimarka gemisi tarafından bulunuşu arasında Atlantik’in bu bölümünde, güneydoğudan esen şiddetli rüzgarlar ortalığı altüst etmişti. Kuşkusuz bu fırtınalar felaketin doğmasına neden olmuşlardı.</p>

  <p>Büyük olasılıkla <i>Viken</i> rotasından ayrılmak zorunda kalmış ve şiddetli fırtınanın etkisiyle sürüklenmişti. Üstelik tam da gündönümü za-maniydi ve Kutup buzları Atlantik’e doğru sürüklenmeye başlamışlardı. Bir çarpışmanın meydana gelmesi mümkündü ve <i>Viken</i> sakınması çok zor olan o hareketli buz parçalarından birine çarparak parçalanmıştı.</p>

  <p>Şu halde bu açıklamayı geçerli sayarsak, bütün mürettebat ya da bir kısmı o buz parçalarından birinin üstüne niçin sığınmasındı? Yanlarına belirli miktarda yiyecek de almış olabilirlerdi! Eğer böyle olmuşsa, buz parçası kuzeybatıya sürüklenmiş olabilir, sonunda sağ kalanlar Grönland kıyısında herhangi bir noktaya çıkabilirlerdi. Demek ki araştırmalar o yöne çevrilmek ve o sularda yapılmalıydı.</p>

  <p>Denizciler toplantısında, Sylvius Hog’un sorduğu sorulara oybirliğiyle bu şekilde karşılık verilmişti. Bu şekilde davranmak gerektiğine hiç kuşku yoktu. Gelgelelim, <i>Viken’in</i> muazzam bir buzdağına çarpması durumunda, kalıntılardan başka ne bulunurdu? Kazadan sağ kurtulanların geri dönmesi düşünülebilir miydi? Olasılığın da ötesinde bir şeydi bu. Profesör bu soruyu doğrudan sormuştu. Ama en yetkili olanların karşılık veremediğini ya da vermek istemediğini gördü. Gerçi bu da harekete geçmemek için bir neden değildi -bu konuda herkes aynı fikirdeydi- ve en kısa sürede harekete geçeceklerdi.</p>

  <p>Bergen’de genellikle Norveç Devleti’ne ait filolardan birkaç gemi bulunurdu. Doğu kıyısında hizmet gören üç küçük savaş gemisinden biri bu limana bağlıydı. Bu gemiler Drontheim, Finmark, Hammerfest ve Kuzey Burnu kıyılarında devriye görevini yürütüyordu. O sırada, savaş gemilerinden biri körfezde demirlemişti.</p>

  <p>Sylvius Hog, Küçük Help’te toplanan denizcilerin görüşünü özetleyen bir notu kaleme aldıktan sonra, hemen savaş gemisi <i>Telegraf</i> 'ın güvertesine çıktı. Orada, hükümetin kendisine verdiği özel görevi kaptana bildirdi.</p>

  <p>Kaptan profesörü nezaketle karşıladı, her türlü yardımı yapmaya hazır olduğunu belirtti. Bergen balıkçılarının tehlikeli ve uzun seferler yaptığı sularda daha önce yolculuk yapmış, Loffoden ve Finmark adalarından İzlanda ve Terre-Neuve balık yataklarına kadar her yeri görmüştü. Kişisel bilgilerini insanlık uğruna kullanacağını söylüyor, her şeyiyle katkıda bulunmayı vaat ediyordu.</p>

  <p>Sylvius Hog’un kaptana teslim ettiği nota gelince -kaza yerini tahmini olarak belirten not-, kaptan bu görüşü kesinlikle onayladı. Sağ kalanları ya da hiç olmazsa <i>Viken</i> enkazından birkaç parçayı, İzlanda ile Grönland arasında bulunan denizlerde aramak gerekiyordu. Eğer kaptan bu bakımdan başarılı olamazsa, civar suları araştıracak, belki de Baffin Denizi’nin doğu kıyısına kadar gidecekti.</p>

  <p>“Yola çıkmaya hazırım Mösyö Hog!” diye ekledi. “Yakıt ve erzakım tamam, mürettebat gemide, hemen bugün hareket edebilirim.” Profesör, “Size teşekkür ederim kaptan!” diye karşılık verdi. “Beni bu denli sıcak karşıladığınız için çok duygulandım. Ama bir soru daha: Grönland sularına ulaşmanız için ne kadar zaman gerekecek, bana söyler misiniz?” “Benim gemi saatte on sekiz kilometre yapabilir. Grönlandla Bergen arası yaklaşık yirmi derece olduğuna göre, sanırım en az sekiz günde ulaşırım.”</p>

  <p>Sylvıus Hog, “O zaman, mümkün olduğu kadar çabuk davranın kaptan,” dedi. “Eğer birkaç kazazede felaketten kurtulabilmişse, şimdiden iki aydır yokluk içindeler. Herhalde ıssız bir yerlerde açlıktan ölmek üzeredirler.” “Yitirecek zamanımız yok Mösyö Hog. Bugün hemen, deniz çekilince hareket edeceğim ve son hızla yol alacağım. Herhangi bir ipucu bulur bulmaz, Terre-Neuve’den telgraf çekerek Christiania Donanmasına bildireceğim.”</p>

  <p>Sylvius Hog, “Haydi hareket edin kaptan,” dedi. “Diliyorum ki başarılı olursunuz!”</p>

  <p>Aynı gün, bütün Bergen halkının sevgi dolu hurra sesleriyle uğurlanan <i>Telegraf</i> yola çıkıyordu. Herkes coşkulu bir heyecan içinde onun boğazlardan geçişini ve fiyortun son adacıkları arkasında kayboluşunu izledi.</p>

  <p>Bu arada, Sylvius Hog, savaş gemisi <i>Telegraf'ı</i> görevlendirmişti ama, sadece bu çabalarla yetinmedi. <i>Viken'</i>in izini bulmak için başka yollara başvurmayı da düşündü. Ticaret ve balıkçı gemilerini de harekete geçirmek mümkündü. Bu gemiler Feroë Adaları ile İzlanda denizleri arasında sefer yapıyorlardı. Bu bakımdan araştırmalara destek verebilirlerdi. Evet, kesinlikle öyle! Kaybolan gemiye ilişkin bir ipucu bulan gemiye devlet adına, iki bin marklık bir ödül vaat edilmişti. Hattâ kazadan sağ kurtulanlardan birini geri getirene beş bin mark para ödülü verilecekti.</p>

  <p>İşte Bergen’de geçirdiği bu iki gün boyunca, Sylvius Hog başarıya ulaşmak için mümkün olan her şeyi yaptı. Dostu Küçük Help ve denizcilik makamlarından da büyük çapta yardım gördü. Mösyö Help kendisinin biraz daha yanında kalmasını arzuladı. Sylvius ona teşekkür etti ve daha fazla kalmayı kabul etmedi. Joël ve Hulda’ya kavuşmakta geç kalıyordu. Onları daha uzun süre yalnız başına bırakmaktan korkuyordu. Küçük Help yeni bir haber geldiğinde, hemen Dal’a ileteceğini söyledi. Hansen ailesini bilgilendirmek onun göreviydi.</p>

  <p>Ayın 4’ünde, sabah olur olmaz, Sylvius Hog dostu Küçük Help’ten izin istedi. Hardanger fiyortunu geçmek için yeniden Run’a bindi. Beklenmedik gecikmeler olmazsa, 5’i akşamı Telemark’a varmayı hesap ediyordu.</p>
</body>
</html>
