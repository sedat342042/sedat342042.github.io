<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <p>Hulda, “Ole!.. Zavallı Ole’m!..” diye mırıldanıyordu.</p>

  <p>Bunun üzerine, Joël onu körfezden uzaklaştırmak istedi. Kentin yukarı mahallelerine götürdü.</p>

  <p>Orada, sokaklarda, meydanlarda, kalabalık arasında kendilerini ilgilendiren epey söz duydular.</p>

  <p>“Evet,” diyordu biri, “9672 numarayı on bin marka satın almaya kalkmışlar!”</p>

  <p>“On bin mark ne ki?” diye karşılık veriyordu öteki. “Yirmi bin, hattâ daha fazla önerildiğini duydum!”</p>

  <p>“New York’tan Mösyö Vanderbilt işi otuz bin vermeye kadar götürmüş!”</p>

  <p>“Londra’dan Mösyö Baring kırk bin ileri sürmüş!”</p>

  <p>“Paris’ten . Mösyö Rothschild altmış bin koymuş!”</p>

  <p>Bilindiği gibi halkın bu abartılı sözlerine pek kulak asılmaz. Rakam yüksele yüksele sonunda büyük ikramiye tutarım da aşabilir!</p>

  <p>Gelgelelim, Hulda Hansen’e önerilen rakam hakkında dedikoducular anlaşamıyordu ama, Drammen tefecisinin davranışlarını yererken herkes aynı fikirdeydi.</p>

  <p>“Sandgoïst alçağın teki! Namuslu insanların gözünün yaşına bakmadı!”</p>

  <p>“Oh! Telemark’ta herkes tanır onu! İlk marifeti değil bu!”</p>

  <p>“Ole Kamp'ın biletini kimseye satamadığı söyleniyor! Bileti alırken yüklü para ödemiş!” “Evet! Bileti kimse almak istemedi!” “Bunda şaşılacak bir şey yok! Bilet Hulda Hansen’in ellerindeyken hayırlıydı!”</p>

  <p>“Tabii, Sandgoïst’in eline geçince, hiç değeri kalmadı!”</p>

  <p>“İyi olmuş! Kursağında kalsın! O ödediği on beş bin mark da uçar gider!”</p>

  <p>“Fakat namussuz ya ikramiyeyi kazanırsa!..”</p>

  <p>“O mu?.. Yok canım!”</p>

  <p>“O zaman kaderin kötü bir cilvesi olur bu! Ne olursa olsun, çekilişe gelmemeli!..”</p>

  <p>“Evet, yoksa onun için kötü olur!” Sandgoïst hakkında etrafta yayılan görüşler kısaca bunlardı. Zaten ihtiyat bakımından ya da başka bir nedenden ötürü çekilişe katılmaya hiç niyeti olmadığı anlaşılıyordu. Zira bir önceki gün, hâlâ Drammen’de, evindeydi.</p>

  <p>Bu sözleri işiten Hulda çok heyecanlanmıştı. Joël koluna giren kız kardeşinin titrediğini hissediyordu. Daha fazla bir şey işitmemek için hemen uzaklaştılar. Sanki bu kalabalığı oluşturan ve kendilerini tanımayan dostlar tarafından alkışlarla karşılanmaktan korkmuşlardı.</p>

  <p>Sylvius Hog’a gelince, belki şehirde onunla karşılaşmayı umut etmişlerdi. Ama umutları boşa çıktı. Fakat konuşmalardan profesörün Christiania’ya dönmüş olduğunu çoktan herkesin bildiğini öğrendiler. Sabahtan beri, onun işi başından aşkın bir adam haliyle dolaştığını görmüşlerdi. Kimseyle bir şey konuşmaya vakit bulamadan, bazen liman tarafına, bazen donanma bürolarının bulunduğu sokağa gidip geliyordu.</p>

  <p>Kuşkusuz Joël, Sylvius Hog’un nerede oturduğunu herhangi bir yayaya sorabilirdi. Kim olursa olsun, hemen onun evini gösterir ve iki kardeşi oraya götürürdü. Ama kimliğinin belli olmasından çekindi. Zaten, otelde randevu vermişlerdi. En iyisi, orada beklemekti.</p>

  <p>Nitekim saat on buçuğa doğru, Hulda Joël’den otele dönmelerini rica etti. Kendini çok bitkin hissediyordu. Adının karıştığı o sözler ona çok dokunmuştu.</p>

  <p>Genç kız, <i>Hôtel Victoria'ya</i> döndü, odasına çıktı. Sylvius Hog’u orada bekleyecekti.</p>

  <p>Joël'e gelince, otelin zemin katında kaldı. Okuma salonuna geçti. Christiania gazetelerini karıştırarak vakit öldürmeye çalışıyordu.</p>

  <p>Birden yüzü sapsarı kesildi, gözleri yuvalarından fırladı. Gazete elinden yere düştü.</p>

  <p><i>Morgen-Blad</i> Gazetesi deniz kazası haberlerini veriyordu. Terre-Neuve’den gönderilen bir telgrafta şu cümleleri okumuştu:</p>

  <p>“Savaş gemisi Telegraf, <i>Viken</i>’in battığı yere varmış ve hiçbir ipucu bulamamıştır. Grönland kıyılarındaki araştırmalarından da hiçbir sonuç çıkmamıştır. Dolayısıyla <i>Viken</i> mürettebatından hiç kimsenin sağ kalmadığına kesin gözle bakılmaktadır.”</p>
</body>
</html>
