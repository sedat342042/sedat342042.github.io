<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>20</h1>

  <p>Evet! Ole Kamp’tı. <i>Viken</i> batarken, Ole Kamp mucize eseri hayatta kalmıştı.</p>

  <p><i>Telegraf</i>'ın onu Avrupa’ya getirmemesinin nedeni, savaş gemisinin arama yaptığı sularda bulunmamasıydı.</p>

  <p>Bulunmamasının nedeni, o tarihte kendisini kurtaran gemiyle çoktan Christiania’ya doğru yol almasıydı.</p>

  <p>İşte, Sylvius Hog bunları anlatıyordu. İşte, kendisini dinlemek isteyenlere bunları yineliyordu. Herkes can kulağıyla dinliyordu. İşte, zafer kazanmış bir komutan edasıyla bunları söylüyordu. Onu dinleyenler, onun yanında bulunma mutluluğuna eremeyen başkalarına anlatıyorlardı. Böylece bu sözler gruptan gruba, dışarıdaki kalabalığa, dersliklerde ve sokaklarda yığılmış insanlara yayılıyordu.</p>

  <p>Birkaç dakika içinde, bütün Christiania olayı öğrenmişti. Genç kazazede geri dönmüş, büyük ikramiyeyi kazanmıştı.</p>

  <p>Bütün hikâyeyi Sylvius Hog anlatmak zorunda kalmıştı. Ole anlatamazdı, zira Joël neredeyse boğacak şekilde kollarıyla ona sarılmıştı. O sırada, Hulda kendine geliyordu.</p>

  <p>Ole, “Hulda!.. Sevgili Hulda!..” diyordu. “Evet!.. Benim... Nişanlın... Yakında kocan!..”</p>

  <p>Sylvius Hog, “Hemen yarın çocuklarım, hemen yarın!” diye haykırdı. “Bu akşam, Dal’a döneceğiz. Şimdiye kadar hiç görülmemiştir ama, bir hukuk profesörü, bir Storthing milletvekili, Telemark delikanlılarının en ateşlisi gibi düğünde dans edecek. Bunu herkes görecek!”</p>

  <p>Peki Sylvius Hog, Ole Kamp'ın hikâyesini nereden biliyordu? Çok basit; donanmanın Dal’a gönderdiği son mektuptan. Gerçekten o mektup -Sylvius Hog’un aldığı ve kimseye söz etmediği son mektup- ikinci bir mektup içeriyordu. O da Christiansand’den gönderilmişti. İkinci mektup şu bilgiyi veriyordu: Kaptan Kroman yönetimindeki Danimarka yelkenlisi <i>Génius,</i> Christiansand’e gelmişti. Gemide <i>Viken</i> kazasından kurtulanlar vardı. Bunların arasında genç denizci Ole Kamp da bulunuyordu. Ole Kamp üç gün içinde Christiania’ya gelmiş olacaktı.</p>

  <p>Donanmadan gelen mektup, ayrıca kazazedelerin çok acı çektiğini ve hâlâ son derece bitkin durumda olduklarını bildiriyordu. Bunun içindir ki Sylvius Hog, Hulda’ya bir şey söylemek istememiş, nişanlısının dönüşünü haber vermemişti. Nitekim yazdığı karşılıkta dönüşün kesinlikle gizli tutulmasını rica etmişti. Bu haber herkesten titizlikle saklanacaktı.</p>

  <p>Savaş gemisi <i>Telegraf</i>'ın ne <i>Viken</i>’den sağ kalanları ne de geminin enkazını bulamayışını açıklamak kolaydı.</p>

  <p>Şiddetli bir fırtınaya yakalanan <i>Viken</i> ne yapacağını şaşırmış, kuzeydoğuya kaçmak zorunda kalmıştı: O sırada, İzlanda’nın üç yüz altmış kilometre güneyinde bulunuyordu. 3 Mayıs’ı 4 Mayıs’a bağlayan gece -fırtına gecesi- Grönland denizlerinden sürüklenen o muazzam buzdağlarından biriyle çarpıştı. Çarpışma şiddetliydi, öyle şiddetliydi ki beş dakika sonra <i>Viken</i> sulara gömülüyordu.</p>

  <p>İşte o anda, Ole o yazıyı yazdı. Piyango biletine yazdığı cümlelerle nişanlısına veda ediyordu. Kâğıdı bir şişenin içine kapattıktan sonra denize fırlattı.</p>

  <p>Ne var ki çarpışma anında, kaptan dahil, <i>Viken</i> mürettebatından birçok kişi ölmüştü.</p>

  <p><i>Vikerı</i> sulara gömülürken, yalnızca Ole Kamp ve dört arkadaşı bir buzdağı kalıntısının üzerine çıkabildiler. Korkunç fırtına buz parçasını kuzeybatıya doğru sürüklemeseydi, sadece ölüm saatleri gecikecekti. İki gün sonra, bitip tükenen, açlıktan ölmek üzere olan beş kazazede, Grönland’ın güney kıyısına fırlatıldılar. Burası çok ıssız bir yerdi, ama Tanrı'nın bir lütfü olarak hayatta kaldılar.</p>

  <p>Orada, birkaç gün içinde yardım gelmeseydi mahvolacaklardı.</p>

  <p>Öbür kıyıda bulunan balık yataklarına ya da Baffin Körfezindeki Danimarka işletmelerinin bulunduğu yere nasıl gideceklerdi? O gücü nereden bulacaklardı?</p>

  <p>O sırada, <i>Génius</i> yelkenlisi de fırtına yüzünden rotasından çıkmış, oradan geçiyordu. Kazazedeler gemiye işaretler gönderdiler. Sonra gemiye alındılar.</p>

  <p>Kurtulmuşlardı.</p>

  <p>Ne var ki <i>Génius</i> gemisi şiddetli rüzgarlar nedeniyle zar zor yoluna devam etti ve çok rötar yaptı. Oysa Grönland ile Norveç arasındaki mesafe nispeten kısa sayılırdı. Bu yüzdendir ki ancak 12 Temmuz’da Christiansand’e varabildi. Christiania’ya da 15 Temmuz sabahı ulaşabildi.</p>

  <p>İşte o sabah, Sylvius Hog gemiye gitmişti. Orada, hâlâ bitkin durumda olan Ole’yi buldu. Genç adamın Saint-Pierre Miquelon’dan yazdığı son mektubundan sonra meydana gelen bütün olan bitenleri anlattı. Sonra, onu evine götürdü. Bu olayı saklı tutmalarını <i>Génius</i> mürettebatından rica etti. Geri kalanı biliyoruz.</p>

  <p>İlkin Ole Kamp'ın piyango çekilişine katılmasını kararlaştırdılar. Bu gücü kendinde bulacak mıydı?</p>

  <p>Evet! O gücü bulacaktı, madem ki Hulda oradaydı! Ama bu çekilişten hâlâ bir çıkarı var mıydı? Evet, yüz kere evet! Elem onun hem nişanlısının çıkarı vardı!</p>

  <p>Gerçekten, Sylvius Hog bileti Sandgoïst’in ellerinden geri almayı başarmıştı. Drammen tefecisinin Madam Hansen’e ödediği fiyattan onu satın almış, Sandgoïst biletten kurtulduğu için çok sevinmişti. Zira kimse bileti satın almaya yanaşmıyordu.</p>

  <p>Sylvius Hog bileti Ole’ye teslim ederken, “Benim mert Ole’m,” dedi, “bunu bir kazanma şansı olsun diye vermiyorum, zaten pek olası değil, ama onun Hulda’nın elinde olmasını istedim. Çünkü siz öleceğinize inandığınız anda, son veda arzunuzu o biletin üzerine yazmıştınız!”</p>

  <p>Nitekim görüldüğü gibi Profesör Sylvius Hog çok iyi etmişti. Hem öyle iyi etmişti ki, çekiliş sonucunu öğrenen Sandgoïst kafasını duvarlara vuracaktı!</p>

  <p>Şimdi Dal Oteli’nin yüz bin markı vardı! Evet! Tam tamına yüz bin mark! Çünkü Sylvius Hog, Ole Kamp'ın biletini satın almak için ödediği parayı asla geri almak istemedi.</p>

  <p>O para Hulda'nın evliliğinde çeyizi olacaktı. Küçük Hulda’sına onu verirken çok mutluydu.</p>

  <p>Dikkatleri bu denli üzerine çeken 9672 numaralı biletin, nasıl olup da büyük ikramiyeyi kazandığı anlaşılamayabilir.</p>

  <p>Evet, elbette şaşırtıcıdır, ama olanaksız değildir. Çünkü o bilet kazanmıştır.</p>

  <p>Aynı akşam, Sylvius Hog, Ole, Joël ve Hulda, Christiania’dan ayrıldılar. Dönüş Bamble üzerinden gerçekleşti. Çünkü kazandığı ikramiyeyi Siegfrid’e teslim etmek gerekiyordu. Hitterdal’ın küçük kilisesi önünden geçerken Hulda iki gün önce kafasına saplanan karanlık düşünceleri tekrar anımsadı; ama Ole’ye baktı, onu görünce hemen mutlu gerçeğe döndü.</p>

  <p>Aziz Olaf! Dört gün sonra, Hulda kocası Ole Kamp'ın kolunda Dal’ın küçük kilisesinden çıkıyordu. Işıldayan tacıyla ne kadar güzeldi! Sonra öyle bir düğün oldu ki, Telemark’ın en uzak köylerine kadar yankılandı. Güzel nedime Siegfrid, babası çiftçi Helmboë, müstakbel kocası Joël ve Madam Hansen, herkes sevinç içindeydi! Sandgoïst’in korkunç hayaleti artık Madam Hansen’i rahatsız etmiyordu.</p>

  <p>Acaba bütün dostlar, bütün davetliler, Help Kardeşler ve ötekiler genç evlilerin mutluluğunu görmeye mi, yoksa hukuk profesörü, Storthing milletvekili Sylvius Hog’un dansını seyretmeye mi gelmişlerdi? Bilinmez. Her neyse, profesör güzel güzel dans etti. Açılışı sevgili Hulda’sıyla yaptı ve sevimli Siegfrid’le bitirdi.</p>

  <p>Ertesi gün, bütün Vestfjorddal Vadisinden hurra haykırışlarıyla uğurlandı ve ayrıldı. Ama Joël’in nikahına mutlaka gelmeye söz vermişti. Nikah konusunda taraflar büyük sevinç içinde anlaşmışlardı. Birkaç hafta sonra kıyılacaktı.</p>

  <p>Düğün günü, profesör açılış dansını bu kez sevimli Siegfrid’le yaptı ve sevgili Hulda’sıyla bitirdi. Ve bundan böyle, Sylvius Hog bir daha dans etmedi. Şimdi Dal Oteli mutluluktan dolup taşıyordu. Nice acıların ardından o mutluluğa ulaşılmıştı. Kuşkusuz, bu Sylvius Hog’un eseriydi, ama o hiç üzerine alınmıyor, durmadan, “iyi ama, Madam Hansen’in çocuklarına hâlâ bir şeyler borçluyum!” diye söylenip duruyordu.</p>

  <p>Dillere destan bilete gelince, çekilişin ardından Ole Kamp’a iade edildi. Şimdi, Dal Oteli’nin büyük salonunda, ahşap bir çerçevenin içinde onurlu yerini almıştır. Ancak biletin görünen yüzü, ünlü 9672 numaranın yazılı olduğu ön yüzü değildir. Arka yüzünde bulunan, kazazede Ole Kamp'ın nişanlısı Hulda Hansen’e yazdığı son veda cümleleridir.</p>
</body>
</html>
