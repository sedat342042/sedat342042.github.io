<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>6</h1>

  <p>“Madam Hansen’in oteli burası mı?”</p>

  <p>Hulda, “Evet mösyö,” diye karşılık verdi. “Madam Hansen burada mı?”</p>

  <p>“Hayır, ama gelecek.”</p>

  <p>“Yakında mı?”</p>

  <p>“Hemen gelir, bir şey söyleyecekseniz...” “Yok. Bir şey söylemeyeceğim.”</p>

  <p>“Oda mı istiyorsunuz?”</p>

  <p>“Evet, otelin en güzel odasını!”</p>

  <p>“Akşam yemeği ister misiniz?”</p>

  <p>“Mümkünse çok çabuk ve dikkat edin en iyi servisi yapsınlar!”</p>

  <p>Hulda ile yolcu arasındaki konuşma böyle geçti. Adam, karioldan henüz inmemişti. Orta Norveç’in vadilerini, göllerini, ormanlarını aşmış, Telemark’a kadar gelmişti.</p>

  <p>Özellikle İskandinavyalIların çok sevdiği bir ulaşım aracı olan kariolu herkes tanır. At, çifte araba okunun arasına koşulur ağzına değil de burnuna takılan gemle yönetilir. Arabanın ince ve büyük iki tekerleği vardır. Yaysız dingilin üzerinde küçük bir tahta bulunur. Bu tahtaya bir kişi ancak sığabilir. Kariolda ne körük, ne hayvan dışkısını tutan torba, ne de basamak bulunur. Tahtanın arkasında duran ikinci tahtaya, atı ve kariolu ahıra götürecek olan çırak tüner. Böylece araba kocaman bir örümceğe benzer, sanki örümcek ağı iki kat olacak şekilde taşıtın iki tekerleği tarafından örülür, işte bu ilkel taşıtla çok yorulmadan on beş yirmi kilometre yol yapılabilmektedir.</p>

  <p>Yolcunun bir işareti üzerine, genç çırak gidip atı tuttu. O zaman adam ayağa kalktı, silkindi ve ayağını yere bastı. Ancak biraz çaba sarfetmişti. Bu çabasından pek hoşnut olmadığını biraz homurdanarak dile getirdi.</p>

  <p>Kapı eşiğinde durarak sert bir sesle, “Benim kariolu arabalığa koyarsınız, değil mi?” diye sordu.</p>

  <p>Hulda, “Tabii mösyö,” dedi.</p>

  <p>“Atıma yem verilecek mi?”</p>

  <p>“Ahırda verdiririm.”</p>

  <p>“Özenle bakılsın!”</p>

  <p>“Merak etmeyin. Dal’da birkaç gün kalmayı düşünüyor musunuz?”</p>

  <p>“Hiç bilmiyorum.”</p>

  <p>At ve kariol, dağın eteğindeki ilk ağaçların altında bulunan, çevre duvarın tam kenarına yapılmış küçük hangara götürüldü. Burası, otelin hem arabalık hem ahır şeklinde kullanılan yegane kapalı yeriydi. Fakat konukların ihtiyacını karşılıyordu. Bir dakika sonra, yolcu tam istediği gibi otelin en güzel odasına yerleşmişti. Odada kalın paltosundan kurtuldu, yaktırdığı güzel odun ateşinin önünde ısınmaya koyuldu. Bu esnada, Hulda adamın biraz geçimsiz olan mizacını memnun etmek için pigaya elden geldiğince en güzel akşam yemeğini hazırlamasını emretti. Bu piga civarın güçlü kızlarındandı; yaz aylarında mutfağa ve otelin kaba işlerine yardım ederdi.</p>

  <p>Yeni gelen yolcu, altmışını geçmekle birlikte hâlâ sağlam bir adamdı. Zayıf, biraz kamburlaşmış, orta boylu bir beden, kemikli bir kafa, bıyıksız ve sakalsız bir yüz, sivri bir burun, kalın gözlüklerin arasından delici bakışlar atan küçük gözler, genellikle kırışıkla dolu bir alın, arasından asla güzel sözler çıkmayan çok ince dudaklar, çengel gibi uzun eller... İpotek karşılığı ödünç para veren bir tip ya da bir tefeci tipiydi bu. Hulda bu yolcunun Madam Hansen’in konutuna hiç mutluluk getirmeyeceğini sezmişti.</p>

  <p>Norveçliydi; bundan daha kesin bir şey olamazdı. Ama İskandinav tipinin özellikle kaba yanlarını almıştı. Yolculuk giysileri, geniş kenarlı basık şapka, beyazımtrak gömlek, kruvaze ceket, meşin bir kayışın toka diliyle dizlere bağlanmış pantolon ve hepsinin üzerinde iç tarafı koyun postuyla güçlendirilmiş, siyah kürklü bir paltodan ibaretti. Bu giysiler, Telemark yaylaları ve vadilerinde hâlâ çok soğuk olan akşamlar ve geceler için uygundu.</p>

  <p>Bu kişinin adına gelince, Hulda onun adını sormamıştı. Ama öğrenmekte gecikmeyecekti; çünkü otel defterine ismini kaydetmek gerekiyordu.</p>

  <p>O sırada, Madam Hansen içeri girdi. Kızı bir yolcunun geldiğini ve otelin en güzel odasını, en iyi yemek servisini istediğini ona bildirdi. Dal’da kalışını uzatıp uzatmayacağı konusuna gelince, yolcu bu bakımdan bir şey söylememişti.</p>

  <p>Madam Hansen, “Peki, adını söylemedi mi?” diye sordu.</p>

  <p>“Hayır anne.”</p>

  <p>“Nereden geldiğini de mi?”</p>

  <p>“Hayır.”</p>

  <p>“Herhalde bir turisttir. Aksi gibi Joël geri dönmedi. Rehber isterse ne yapacağız?”</p>

  <p>Hulda, “Turist olduğunu sanmıyorum,” karşılığını verdi, “epey yaşlı bir adam...”</p>

  <p>“Turist değilse, Dal’da ne arıyor?” diye sordu.</p>

  <p>Madam Hansen galiba bu soruyu kızından çok kendine sormuştu. Ses tonundan belirli bir endişe seziliyordu.</p>

  <p>Hulda bu soruya karşılık veremedi, zira yolcu, projelerinden hiç söz etmemişti.</p>

  <p>Gelişinden bir saat sonra, adam odasına bitişik olan büyük salona girdi. Madam Hansen’i görünce, bir an eşikte duraladı.</p>

  <p>Doğal olarak ikisi de birbirini tanımıyordu. Başındaki şapkayı çıkarmaya tenezzül etmeden kadına doğru ilerledi ve gözlüğünün üzerinden bakarak, “Sanırım, Madam Hansen’si-niz!” dedi.</p>

  <p>Madam Hansen, “Evet mösyö,” diye karşılık verdi.</p>

  <p>Adamı gören kadın, kızının duyduğu huzursuzluğu hissetti. Bu, adamın gözünden kaçmamış olsa gerekti.</p>

  <p>“Yani Darda oturan Madam Hansen siz misiniz?”</p>

  <p>“Kuşkusuz mösyö. Bana söyleyecek özel bir şeyiniz mi var?”</p>

  <p>“Yok canım. Yalnızca sizinle tanışmak istemiştim. Konuğunuz değil miyim? Şimdi sizden rica etsem, hemen yemek servisi yapsınlar!” Hulda, “Yemeğiniz hazır,” dedi. “Yemek odasına geçerseniz...”</p>

  <p>“Tabii!”</p>

  <p>Yolcu genç kızın işaret ettiği kapıya doğru yöneldi. Bir dakika sonra, pencerenin yanındaki küçük masaya oturdu. Mükemmel bir sofra açılmıştı. Akşam yemeği kesinlikle güzeldi. Hiçbir turist -en zor beğenenleri bile- böyle bir sofra bulamazdı. Ne var ki bu adam biraz tahammülsüzdü; hoşnutsuzluğunu dile getiren sözler ve işaretler yapmaktan geri kalmadı -özellikle işaretler, zira pek çenesi düşük görünmüyordu. Gerçekten, bu denli müşkülpesent olması, kötü karakterinden mi, yoksa duyarlı midesinden mi ileri geliyordu? Anlaması kolay değildi. Nefis olmasına rağmen, kiraz ve frenküzümü çorbasını yanda bıraktı. Somon ve ringa balığına dudağının ucuyla dokundu. Çiğ jambon, hayli iştah açıcı yarım piliç, iyi hazırlanmış birkaç sebze hoşuna gitmemiş gibiydi. Bir şişe Saint-Julien şarabı ve yarım şişe şampanyaya pek dokunmadı, hoşlanmamıştı. Oysa Fransa’nın gerçekten en iyi mahzenlerinden gelmişlerdi. Nihayet yemeği bitince, otelci kadına bir tek <i>tack for mad</i> sözcüğü bile etmedi. Nezaketsiz adam yemekten sonra, piposunu yaktı, salondan çıktı ve Maan Irmağı kıyısında dolaşmaya gitti. Bir kez, ırmak kıyısına varınca, arkasını döndü. Bakışları uzun uzun oteli süzüyordu. Sanki her cephesiyle yapıyı inceliyor; değer biçermiş gibi planına, kesitine, yüksekliğine bakıyordu. Kapılan ve pencereleri saydı. Evin temeline yatay biçimde yerleştirilmiş kirişlere yaklaştı, dolknifinin ucuyla iki üç çentik attı. Sanki ahşabın kalitesini ve yaş durumunu anlamaya çalışıyordu. Madam Hansen’in otelinin ne değer ettiğini sezmek mi istiyordu? Otel satılığa çıkmamıştı ama, onu satın almaya mı niyetleniyordu? Her neyse, çok tuhaftı. Evden sonra, sıra çitle çevrili araziye geldi. Ağaçları ve çalıları bir bir saydı. Nihayet, uygun adımlarla sınırları ölçtü. Defterine kalemiyle rakamları işledi.</p>

  <p>Her an, başını sallıyor, kaşlarını çatıyor, pek onaylamadığını belli eden hum! hum! sesleri çıkarıyordu.</p>

  <p>Bu gidiş gelişleri sırasında, Madam Hansen ve kızı salonun penceresinden onu gözlüyordu. Tuhaf bir adamla başları derde mi girecekti? Bu manyağın yaptığı yolculuğun amacı neydi? Aslında, bütün bu olup bitenlerin Joël'in yokluğunda cereyan etmesi can sıkıcıydı. Zira yolcu bütün geceyi otelde geçirecekti. Hulda, “Ya deliyse?” diye sordu.</p>

  <p>Madam Hansen, “Deli mi?.. Hayır!” dedi. “Ama acayip bir adam.”</p>

  <p>Genç kız, “Eve kimi aldığımızı bilmemek * her zaman can sıkıcıdır,” dedi.</p>

  <p>Madam Hansen, “Hulda,” diye karşılık verdi, “yolcu geri dönmeden, git otel defterini odasına bırak.”</p>

  <p>“Olur anne.”</p>

  <p>“Belki adını yazacaktır!”</p>

  <p>Saat sekize doğru, çoktan karanlık basmıştı, hafif bir yağmur çiseliyor, dağı yarısına kadar örten bir sis bulutu vadiye yayılıyordu. Hava dolaşmak için pek elverişli değildi. Nitekim, Madam Hansen’in yeni konuğu bıçkı atölyesine kadar gittikten sonra, otele geri döndü ve bir kadeh konyak istedi. Kimseye bir şey demeden, iyi geceler bile dilemeden, mumu yanan ahşap şamdanı aldı, odasına girdi, kapıyı sürgüledi ve bütün gece çıt çıkmadı. Genç çırağa gelince, artık hangara sığın-mıştı. Orada, sarı atın yanında, kariolun araba okları arasında, fırtınaya aldırış etmeden çoktan uykuya dalmıştı.</p>

  <p>Ertesi gün, Madam Hansen ve kızı gün ağarırken uyandılar. Hâlâ uyuyan yolcunun odasından çıt çıkmıyordu. Saat dokuzdan az sonra, büyük salona girdi. Önceki günden daha asık suratlıydı. Sert yataktan, onu uyandıran evdeki gürültüden şikayet etti. Yine kimseye selam vermedi.</p>

  <p>Havanın durumu pek parlak değildi. Sert bir rüzgar, bulutlar arasında kaybolan Gousta'nın doruklarını yalıyor, şiddetli esintiler halinde hızla vadinin içine atılıyordu.</p>

  <p>Yolcu dışarı çıkmayı göze alamadı. Ama zaman yitirmedi. Piposunu tüttürerek otelin içinde dolaştı. İç düzeni keşfetmeye çalıştı. Çeşitli odaları ziyaret etti, mobilyaları inceledi, gömme dolapları açtı. Sanki kendi evinde gibi hiç çekinmiyordu. Adeta müzayede memuruydu; açık artırmayla satılacak malları inceliyordu.</p>

  <p>Kesinlikle, adam acayip biriydi; davranışları gitgide kuşku uyandırmaya başlıyordu.</p>

  <p>Bu işler bitince, geldi salondaki büyük koltuğa yerleşti. Kısa ve sert bir sesle Madam Hansen’e bir yığın soru sordu. Otel inşa edileli ne kadar zaman geçmişti? Onu yapan kocası Harald mıydı, yoksa miras yoluyla mı ona geçmişti? Eskiden bazı onarmalara gerek görülmüş müydü? Otelin ekleri olan arazi ve soeterin yüzölçümü ne kadardı? Verimli miydi, gelir getiriyor muydu? Otele elverişli mevsimde ortalama ne kadar turist geliyordu? Bir gün mü, yoksa uzun süre mi kalıyorlardı? vb.</p>

  <p>Anlaşılıyordu ki yolcu odasına bırakılan otel defterini incelememişti. Zira oradan bilgi edinebilirdi. Hiç değilse, bu son soruyu sormazdı.</p>

  <p>Gerçekten, defter Hulda'nın bıraktığı yerde duruyordu. Yolcunun adı defterde yoktu.</p>

  <p>O zaman Madam Hansen, “Mösyö,” dedi, “bu konular sizi neden ilgilendiriyor pek anlamıyorum ama, işlerimize ilişkin bilgi almak istiyorsanız, bundan kolayı yok. Otel defterine danışmanız yeterli. Hattâ, âdetten olduğu için, kendi adınızı da deftere kaydetmenizi rica edeceğim..”</p>

  <p>“Adım mı?.. Elbette, adımı deftere yazarım Madam Hansen!.. Sizden ayrılacağım anda yazacağım!”</p>

  <p>“Odanız boşaltmadan kalsın mı?”</p>

  <p>Yolcu ayağa kalkarak, “Gereği yok,” diye karşılık verdi. “Yemekten sonra yola çıkacağım, yarın akşam Drammen’de olmam lazım.” Madam Hansen heyecanla, “Drammen mi?..” dedi.</p>

  <p>“Evet! Yani hemen yemek servisi verin.” “Drammen’de mi oturuyorsunuz?”</p>

  <p>“Evet! Drammen’de oturmama şaşıracak ne var, lütfen?”</p>

  <p>Böylece Dal’da, daha doğrusu otelde şöyle böyle bir gün geçiren yolcu, etrafta hiçbir şey görmeden geri dönüyordu! Buradan daha öteye gitmiyordu! Gousta, Rjukanfos, Vestfjorddal Vadisi’nin harikaları umurunda bile değildi! Gezip tozmak için değil de işleri için Drammen’den ayrılmıştı. Orada oturuyordu. Sanki Madam Hansen’in evini ayrıntılı biçimde ziyaret etmekten başka amacı yoktu.</p>

  <p>Hulda annesinin huzursuzluğunun gitgide arttığını gördü. Madam Hansen büyük koltuğa kurulmuş, çıkrığını elinden bırakmıştı. Tek kelime etmiyor, kımıldamadan duruyordu.</p>

  <p>Bu sırada, yolcu yemek odasına geçmiş, sofraya oturmuştu. Öğle yemeği de akşam yemeği kadar özenle hazırlanmıştı. Adam yine hoşnut görünmedi. Acele etmeden, yine etrafı inceleyerek iyice yedi. Dikkati özellikle Norveç köylülerinin bir lüksü sayılan gümüş ta-kımlarına yönelmişti. Norveç köylerinde bazı kaşık ve çatallar babadan oğula geçer ve aile mücevheratı gibi titizlikle saklanır.</p>

  <p>Bu arada, genç çırak ahırda yola çıkış hazırlıklarını yapıyordu. Saat on birde, at ve kariol otelin kapısında hazırdılar.</p>

  <p>Hava hâlâ olumsuzluğunu sürdürüyordu. Gökyüzü bulutlu ve rüzgarlıydı. Ara sıra yağmur, pencerelerin camlarını yaylım ateşi gibi dövüyordu. Gelgelelim yolcu, koyun postuyla kalınlaşmış kocaman paltosunun içinde fırtınalara aldırış edecek adamlardan değildi.</p>

  <p>Yemek bitince, son bir kadeh konyak içti, paltosunu giydi, büyük salona girerek hesabı ödemek istedi.</p>

  <p>Küçük bir masanın önüne oturan Hulda, “Hesabı çıkarayım,” diye karşılık verdi.</p>

  <p>Yolcu, “Çabuk olun!” dedi. “Şimdi defteri verin, adımı kaydedeyim.”</p>

  <p>Madam Hansen ayağa kalktı, gidip defteri getirdi, büyük masanın üzerine bıraktı.</p>

  <p>Yolcu kalemi aldı, gözlüğünün üzerinden son kez Madam Hansen’e baktı. Sonra iri harflerle adını yazıp defteri kapattı.</p>

  <p>O anda, Hulda ona hesap pusulasını getirdi. Pusulayı aldı, homurdanarak rakamları inceledi. Herhalde sağlamasını yapıyordu.</p>

  <p>“Hum!” dedi. “Pahalı bir şey! Bir gecelik oda ve iki yemek için yedi buçuk mark!”</p>

  <p>Hulda, “Çırak ve at da var,” diye dikkatini çekti.</p>

  <p>“Olsun! Bu, pahalı! Gerçekten, otelde işler iyi! Hiç şaşmam doğrusu!”</p>

  <p>O sırada, zar zor işitilen çok huzursuz bir sesle Madam Hansen, “Hiçbir şey borçlu değilsiniz!” dedi.</p>

  <p>Az önce defteri açmış, yolcunun adını görmüştü. Hesap pusulasını aldı, yırtarak yineledi:</p>

  <p>“Hiçbir şey borçlu değilsiniz!”</p>

  <p>Yolcu, “Ben de öyle düşünüyorum!” karşılığını verdi.</p>

  <p>Geldiğinde nasıl günaydın demediyse, iyi akşamlar demeden çıktı, karioluna bindi. Birkaç dakika sonra, yolun dönemecinde gözden kayboldu.</p>

  <p>O sırada, Hulda defteri açmıştı. Şu ismi okudu: “Drammen’den Sandgoïst.”</p>
</body>
</html>
