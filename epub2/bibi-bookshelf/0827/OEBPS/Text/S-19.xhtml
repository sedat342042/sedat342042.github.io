<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>15</h1>

  <p>Ertesi gün, akşam üzeri, Sylvius Hog Dal’a döndü. Yolculuğundan hiç söz etmedi. Kimse onun Bergen’e gittiğini bilmedi. Başlayan araştırmalar bir sonuca ulaşmadıkça, Hansen ailesine bir şey söylemek istemiyordu. Bergen ya da Christiania’dan gönderilen her mektup veya telgraf doğrudan otele ulaştırılacaktı. Olayların sonucunu otelde beklemeye karar vermişti. Hâlâ umut ediyor muydu? Evet! Fakat itiraf etmeli ki bu, önseziden başka şey değildi.</p>

  <p>Profesör ciddi bir olay yaşandığını döner dönmez fark etti. Joël ve Hulda’nın tavırları anneleriyle aralarında bir şeyler olduğunu açıkça belli ediyordu. Hansen ailesinin başına yeni bir felaket mi gelmişti?</p>

  <p>Bu durum Sylvius Hog’u derinden üzdü. İki kardeşi bir baba gibi seviyordu. Kendi öz çocuklarına bu denli bağlı olamazdı. Bu kısa ayrılık boyunca, onları ne kadar özlemişti. Onlar da belki kendisini özlemişlerdi-.</p>

  <p>“Konuşurlar! diye düşündü. “Konuşmaları gerekir! Ben aileden biri değil miyim?”</p>

  <p>Evet! Sylvius Hog şimdi, genç dostlarının özel yaşamına karışma hakkını kendine tanıyordu. Evden ayrılışından sonra, neden daha mutsuz olduklarını öğrenmesi gerekirdi. Bunu öğrenmekte gecikmeyecekti.</p>

  <p>Gerçekten, iki kardeş bu mükemmel insana içlerini açmaktan başka şey dilemiyorlardı. Onu babaları gibi seviyorlardı. Açıkçası, sorguya çekmesini bekliyorlardı. İki günden beri, kendilerini o denli kimsesiz hissediyorlardı ki! Üstelik Sylvius Hog nereye gittiğini onlara söylememişti. Evet! Onu beklerken, saatler öyle uzun gelmişti ki! Onlara göre, profesörün yokluğu <i>Viken</i>’in araştırılmasıyla ilgili olamazdı. Sylvius Hog’un araştırmanın başarısız kalması durumunda onların büyük bir düş kırıklığına kapılmalarını istemediği ve bu yüzden yolculuğunu gizlediği, genç insanların akıllarından bile geçmemişti.</p>

  <p>Şimdi onun varlığına son derece ihtiyaçları vardı! Onu görmeyi, öğütlerini dinlemeyi, her zaman güven verici olan, sevgi dolu sesini işitmeyi ne çok arzulamışlardı! Gelgelelim, Drammen tefecisini, o tefeciyle aralarında geçenleri, Madam Hansen’in evin geleceğini kararttığını ona nasıl anlatacaklardı? Biletin artık Hulda'nın ellerinde olmadığını, acımasız alacaklısından kurtulmak için Madam Hansen’in bileti kullandığını öğrendiği zaman Sylvius Hog ne diyecekti?</p>

  <p>Ne var ki birazdan bunları öğrenecekti. Önce kim konuşmaya başladı? Sylvius Hog mu, Joël mi, Hulda mı? Belli değil. Ama ne önemi var! Önemli olan, profesörün çok geçmeden durumu öğrenecek olmasıydı. Madam Hansen ve çocukların başına gelenleri dinledi. Bilet devredilmeyip borç kapanmasaydı, tefeci onları on beş gün içinde Dal Oteli’nden atardı.</p>

  <p>Sylvius Hog bu acıklı hikâyeyi Joël’den dinledi. Joël her şeyi kız kardeşinin yanında anlattı.</p>

  <p>İlk önce, “O biletten vazgeçmemeniz gerekirdi!” diye bağırdı. “Hayır! Vazgeçmemeliydiniz!”</p>

  <p>İyice allak bullak olan genç kız, “Bunu nasıl yapabilirdim Mösyö Sylvius?” diye karşılık verdi.</p>

  <p>“Doğru!.. Yapamazdınız!.. Ah, keşke burada olsaydım!”</p>

  <p>Profesör Sylvius Hog burada olsaydı ne yapardı? Bu konuda hiçbir şey demedi.</p>

  <p>“Evet sevgili Hulda’m, evet Joël!” diye devam etti. “Aslında, yapılması gerekeni yaptınız! Ama beni çıldırtan şey, halkın batıl inancından Sandgoïst’in yararlanacak olması! Zavallı Ole’nin biletine doğaüstü bir değer yüklenmesini fırsat bilip onları sömürecek! 9672 numaranın tanrısal bir talihi olduğuna inanmak ne gülünç, ne kadar saçma! Aslında ben olsaydım belki bileti vermezdim. Hulda, Sandgoïst’i reddettikten sonra, bileti vermeyerek annesini de reddederdi!”</p>

  <p>Sylvius Hog’un bütün bu söylediklerine iki kardeş hiçbir karşılık veremedi. Bileti Madam Hansen’e verirken, Hulda annesinin evladı olmaktan ileri gelen bir duyguya itaat etmişti. Bunun ayıplanacak bir yanı yoktu. Gösterdiği özverinin, Christiania’da çekilişi yapılacak büyük ikramiyenin az çok tesadüfe bağlı şanslarından vazgeçmesiyle de ilgisi yoktu; aslında Ole Kamp'ın son dileklerini feda ediyor, nişanlısının son anısını terk ediyordu.</p>

  <p>Nihayet bunları tartışmanın bir anlamı kalmamıştı. Bilet Sandgoïst’in elindeydi. Ona aitti. Açık artırmayla satılacaktı. Kaybolan insanın bu dokunaklı vedasından, duygusuz bir tefeci vurgun vuracaktı! Hayır! Sylvius Hog buna göz yumamazdı!</p>

  <p>Nitekim aynı gün, Sylvius Hog Madam Hansen’le bu konuda bir görüşme yapmak istedi. Görüşme olayların akışını değiştirmeyecekti, ama aralarında konuşmaları gerekiyordu. Zaten profesör son derece deneyimli bir kadınla karşı karşıyaydı. Hiç kuşku yok, bu kadın iyi kalpli olmasından öte iyi niyetliydi.</p>

  <p>Madam Hansen, “Şimdi beni kınıyor musunuz Mösyö Hog?” diye sordu.</p>

  <p>“Elbette Madam Hansen.”</p>

  <p>“Kötü işlere girişerek ihtiyatsızca davrandığımı ve çocuklarımın geleceğini tehlikeye attığımı düşünerek bana sitem ediyorsanız, hakkınız var. Ama borçtan kurtulmak için böyle davranmamdan dolayı sitem ediyorsanız, yanlışınız var. Buna ne dersiniz?”</p>

  <p>“Hiçbir şey.”</p>

  <p>“Ciddi ciddi soruyorum, Sandgoïst’in önerisini reddetmek gerekir miydi? Ne de olsa, on beş bin mark karşılığında bileti devraldı. Aslında elle tutulur değeri olmayan bir şey. Tekrar soruyorum, reddetmek gerekir miydi?” “Evet ve hayır Madam Hansen.”</p>

  <p>“Evet ve hayır değil Mösyö Hog, hayır. Durumu biliyorsunuz, geleceğimiz bu denli karanlık olmasaydı -benim kabahatim, kabul ediyorum- Hulda'nın itirazını benimserdim!.. Evet!.. Ole’nin biletini her ne pahasına olursa olsun elden çıkarmak istememesini anlayışla karşılardım! Ama çocuklarımın doğduğu, kocamın öldüğü evden dışarı atılmak söz konusuysa, bunu kabul edemem. Siz, siz Mösyö Hog benim yerimde olsaydınız, siz de başka türlü davranmazdınız!”</p>

  <p>“Hayır Madam Hansen, hayır!”</p>

  <p>“Peki ne yapardınız?”</p>

  <p>“Bileti feda etmektense, elimden gelen her şeyi! Üstelik kızım onu çok özel koşullarda elde etmişse!”</p>

  <p>“O koşullar onun işine yarıyor mu?</p>

  <p>“Bunu kimse bilemez; ne siz, ne ben.” “Tam tersi, herkes biliyor Mösyö Hog! Bu biletin dokuz yüz doksan dokuz bin dokuz yüz doksan dokuzda bir kazanma ya da kaybetme şansı var. Denizde, bir şişenin içinde bulunmuş. Bunun ötesinde özel bir değeri olabilir mi?”</p>

  <p>Bu denli net bir soruya Sylvius Hog karşılık vermekte çok zorlandı. Nitekim işin “duygu” yönüne ağırlık vererek şöyle dedi:</p>

  <p>“Şimdilik durum şöyle. Ole Kamp gemi batarken, dünyada kendisine ait olan tek maddi varlığı Hulda’ya bıraktı! Hattâ biletle büyük çekilişe katılmasını istedi. Belki şans kızın yüzüne gülebilirdi. Bu bilet artık Hulda’nın ellerinde değil.”</p>

  <p>Madam Hansen, “Ole Kamp geri dönmüş olsaydı,” diye karşılık verdi, “bileti Sandgoïst’e devrederken duraksamazdı!”</p>

  <p>Sylvius Hog, “Olabilir,” dedi. “Ama bileti devretmeye bir tek onun hakkı vardı. Ölmeseydi, gemi batarken kaybolmasaydı... Geri dönseydi... Yarın... Bugün... Ona nasıl karşılık verecektiniz?..”</p>

  <p>Madam Hansen boğuk bir sesle, “Ole geri dönmeyecek,” karşılığını verdi. “Ole öldü Mösyö Hog, gerçekten öldü!”</p>

  <p>Profesör gerçekten olağanüstü bir inancı sezdiren sesiyle, “Ölüp ölmediğini bilmiyorsunuz Madam Hansen!” diye bağırdı. “Felaketten sağ kurtulanları bulmak için çok ciddi araştırmalar başladı! Onlar bir sonuca varacak -evet! Hattâ piyango çekilişinden önce sonuca varacaklar! <i>Viken</i> kazasında öldüğüne ilişkin kesin kanıtlar ortaya çıkmadan 01e Kamp öldü demeye hakkınız yok! Kesin emin olmadan çocuklarınızla bunları konuşmuyorum; acı düş kırıklıkları yaşayabilirler, onları umutlandırmak istemiyorum. Ama size düşüncelerimi söylüyorum Madam Hansen! Ole öldü mü, hayır! Buna inanamam! Hayır... İnanmak istemiyorum... Hayır! İnanmıyorum!”</p>

  <p>Tartışma bu şekilde tırmanınca, Madam Hansen artık profesörle baş edemedi. Nitekim susuyordu. Ruhunun derinliklerinde az da olsa batıl inancı olan bu Norveçli kadın, Ole Kamp sanki karşısında duruyormuş gibi başını eğiyordu.</p>

  <p>Sylvius Hog, “Madam Hansen,” diye ekledi, “Hulda'nın biletini almadan önce yapılacak çok basit bir şey vardı, siz onu yapmadınız.” “Hangisi Mösyö Hog?”</p>

  <p>“Önce dostlarınıza, aile dostlarınıza başvurmanız gerekirdi. Sizden yardımı esirgemezlerdi. Sandgoïst’in alacağını üzerilerine alırlar veya borcu karşılayan parayı size avans olarak verebilirlerdi!”</p>

  <p>“Böyle bir yardım isteyecek hiç dostum yok Mösyö Hog!</p>

  <p>“Yoo var Madam Hansen! Hiç değilse ben birini tanıyorum. O hiç tereddüt etmeden minnet borcu olarak bunu yapabilirdi.” “Kimdir o?”</p>

  <p>“Sylvius Hog, Storthing milletvekili!” Madam Hansen ağzını açamadı, profesörün önünde eğilmekle yetindi.</p>

  <p>Sylvius Hog, “Ama olan oldu -ne yazık ki,” diye ekledi. “Şimdi sizden rica ediyorum Madam Hansen, bu görüşme hakkında çocuklarınıza bir şey söylemeyeceksiniz. Bir daha da bu konuyu açmanın gereği yok!”</p>

  <p>İkisi de uzaklaştılar.</p>

  <p>Profesör her zamanki yaşayışına dönmüş, günlük gezilere yeniden başlamıştı. Birkaç saat, Hulda ve Joël’le birlikte Dal dolaylarını dolaşıyor, fakat genç kızı yormamak için pek uzaklara gitmiyordu. Odasına dönünce, hiç önemini yitirmeyen yazışmalara girişiyordu. Christiania’ya, Bergen’e mektup üstüne mektup yazıyordu. Hayırlı bir iş olan <i>Viken</i> araştırmasına girişen herkesi coşku içinde yüreklendiriyordu. Yaşamı bir tek düşünceye indirgenmişti: Ole’yi bulmak, Ole yi bulmak!</p>

  <p>Yine yirmi dört saat boyunca ortadan kayboldu. Bu uzaklaşmasının nedeni, hiç kuşkusuz, Hansen ailesinin sorununa ilişkindi. Ama her zamanki gibi, bu konuda ne yaptığını ya da ne yaptırdığını kesinlikle gizledi.</p>

  <p>Bu arada, Hulda'nın ciddi biçimde bozulan sağlığı yavaş yavaş düzeliyordu. Zavallı kız salt Ole’nin anısıyla yaşıyordu. Bu anıya bağladığı umut her gün biraz daha azalıyordu. Buna rağmen dünyada en çok sevdiği iki varlık onun yanındaydı ve o varlıklardan biri onu bıkıp usanmadan yüreklendiriyordu. Gelgelelim bu yeterli miydi? Ne pahasına olursa olsun, onu oyalamak gerekmiyor muydu? Bütün ruhunu saran, <i>Viken</i> kazazedesine demirden bir zincirle bağlanan düşüncelerden onu nasıl uzaklaştırmalıydı?</p>

  <p>Böylece 12 Temmuz geldi.</p>

  <p>Dört gün sonra, büyük ikramiye Christiania’da çekilecekti.</p>

  <p>Doğal olarak Sandgoïst’in yaptığı vurgunu herkes duymuştu. Kişisel çabalar sonucu durumu öğrenen gazeteler, 9672 numaralı “ünlü ve tanrısal biletin” Drammen’den Mösyö Sandgoïst’in eline geçtiğini bildiriyorlardı. Bilet satışa çıkarılınca, en çok artıranın elinde kalacaktı. Şimdi bilet Mösyö Sandgoïst’in ellerindeydi ama, onu Hulda Hansen’den çok pahalıya satın almıştı.</p>

  <p>Anlaşılacağı gibi, bu haber sonucunda, genç kız kamuoyunun gözünden düştü. Yaa! Demek öyle! Hulda çok paranın çekimine kapılmış, kaybolan insanın biletini satmaya karar vermişti ha! Hem de nişanlısı Ole’nin biletini! Bu son hatıradan para yapmıştı!</p>

  <p>Gelgelelim <i>Morgen-Blad'</i>da konuyla doğrudan ilgili bir yazı çıktı. Böylece okurlar bütün olan biteni öğrendi. Sandgoïst’in işe nasıl karıştığı ve biletin nasıl eline geçtiği ayrıntılı biçimde açıklanıyordu. Bunun üzerine bütün şimşekler Drammen tefecisinin üzerine düştü. Bu kalpsiz alacaklı kendi çıkarı için hiç çekinmeden Hansen ailesini felakete sürüklemişti. Bunun sonucunda, sanki herkes ağız birliği etmiş gibi biletin yeni sahibine hiçbir öneri yapmadı. Oysa bilet Hulda'nın dindeyken öneri üstüne öneri yağıyordu. Adeta doğaüstü değerini artık yitirmişti. Sandgoïst’in bilete dokunup onu kirletmesinden beri durum böyleydi. Yani Sandgoïst kötü bir iş yapmıştı ve ünlü 9672 numara onun elinde kalacağa benziyordu.</p>

  <p>Aslında, ne Hulda ne Joël olan bitenin farkındaydı. Bereket versin! Yoksa bu olaya bulaştıklarını öğrenirlerse çok üzülürlerdi. Zira tefecinin ellerinde bulunan bilet son derece çıkarcı bir anlam kazanmıştı.</p>

  <p>12 Temmuz’da, akşama doğru, Profesör Sylvius Hog’a bir mektup geldi.</p>

  <p>Mektup donanmadan gönderilmişti. Zarfın içinde, Christiania Körfezi’nin girişinde kurulmuş küçük bir liman olan Christiansand’den gönderilen bir mektup daha vardı. Herhalde Sylvius Hog bunlardan hiçbir yeni bilgi edinemedi. Zira zarfı cebine soktu, ne Joël’e, ne kız kardeşine bir şey söyledi.</p>

  <p>Yalnız onlara iyi geceler diledikten sonra, odasına çekilirken, “Biliyorsunuz çocuklarım,” dedi, “piyango üç gün sonra çekiliyor. Çekilişe katılmayı düşünmüyor musunuz?”</p>

  <p>Hulda, “Neye yarar Mösyö Sylvius?” karşılığını verdi.</p>

  <p>Profesör, “Ama Ole nişanlısının katılmasını istemişti. Yazdığı son satırlarda kesinlikle bunu söylüyordu. Sanırım Ole’nin son arzusuna uymak gerekir.”</p>

  <p>Joël, “O bilet artık Hulda’da değil,” dedi. “Kimbilir kimin eline geçmiştir?”</p>

  <p>Sylvius Hog, “Önemi yok,” karşılığını verdi. “ikinizin de benimle birlikte Christiania’ya gelmenizi istiyorum.”</p>

  <p>Genç kız, “Neden istiyorsunuz?” diye sordu. “Sevgili Hulda, ben değil, Ole istiyor. Ole ye itaat etmek gerekir.”</p>

  <p>Joël, “Kardeşim, Mösyö Sylvius’un hakkı var,” dedi. “Evet! Öyle olması gerekir!”</p>

  <p>“Ne zaman gitmeyi düşünüyorsunuz Mösyö Sylvius?”</p>

  <p>“Yarın, gün doğar doğmaz. Aziz Olaf bizi korusun!”</p>
</body>
</html>
