<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>5</h1>

  <p>Ole’nin mektuplarında ısrarla servetten söz etmesine Hulda gerçekten çok şaşırmıştı. Dönüşünde o serveti bulacağını umut ediyordu. Peki namuslu çocuk bu umudunu neye dayandırıyordu? Hulda onu keşfedemiyor, öğrenmesi geciktikçe sabırsızlanıyordu. Bu son derece doğal olan sabırsızlığı hoş görülmeli! Boşuna bir merak mıydı onunki? Yoo, hiç değil. Bu giz, biraz onu da ilgilendiriyordu. Dürüst ve mütevazı bir kızdı; gözü yükseklerde değildi. Geleceğe ilişkin beklentileri vardı ama, zenginlik denen şeyde hiç gözü yoktu. Ole’nin sevgisi ona yetiyordu ve sonsuza dek yetecekti. Servet gelirse, pek büyük sevinçle karşılanmayacaktı. Gelmese de fazla üzüntü yapmaya değmezdi.</p>

  <p>Ole’nin son mektubu Dal’a gelmişti. Ertesi günü Hulda ve Joël tam da bunları konuşuyorlardı. Bu konuda -diğer konularda olduğu gibi- aynı şekilde düşünüyorlardı.</p>

  <p>O sırada Joël, “Hayır! Bir şeyler var küçük kardeş!” dedi. “Benden bir şeyleri gizliyorsun!” “Ben mi?.. Senden gizlemek mi?..”</p>

  <p>“Evet! Ole sana sırrını biraz açmadan neden gitsin?.. İnanmam!”</p>

  <p>Hulda, “Sana bir şey söyledi mi Joël?” diye sordu.</p>

  <p>“Hayır kardeşim. Ama ben, sen değilim.” “Hayır, sen bensin, kardeşim.”</p>

  <p>“Ben Ole’nin nişanlısı değilim.”</p>

  <p>Genç kız, “Aşağı yukarı sayılırsın,” dedi. “Başına bir felaket gelse, bu seferden geri dönmese, benim gibi sen de mahvolursun, benim gibi gözlerinden yaşlar akar!”</p>

  <p>Joël, “Ah! Küçük kardeş,” diye karşılık verdi, “böyle şeyler düşünmeni yasak ediyorum! Ole bu son yolculuktan geri dönmeyecek ha! Hem de bu kadar bol balık avladıktan sonra! Ciddi mi konuşuyorsun Hulda?”</p>

  <p>“Hayır, kesinlikle Joël. Ama bilmiyorum... Birtakım önsezilerden kendimi alamıyorum... Kötü rüyalar!”</p>

  <p>“Rüyalar sevgili Hulda, onlar sadece rüya!” “Kuşkusuz, ama nereden geliyorlar?”</p>

  <p>“İçimizden, yukarıdan değil. Korkuyorsun, korkuların rüyanda çıkıyor. Zaten, her zaman böyle olmuştur. Çok arzuladığın bir şey vardır, o arzuların gerçekleşme anı yaklaştıkça rüyanda görürsün.”</p>

  <p>“Onu biliyorum Joël.”</p>

  <p>“Aslında, seni daha dayanıklı sanırdım küçük kardeş! Evet! Daha güçlü! Olur mu böyle şey, bir mektup alıyorsun, o mektupta Ole sana bir ay içinde <i>Viken</i>'in döneceğini yazıyor, senin de kafanda böyle kuşkular beliriyor!..” “Hayır... Kalbimde Joël’im!”</p>

  <p>Joël, “Çoktan 19 Nisan’a geldik,” dedi. “Ole, 15-20 Mayıs arası geri dönmüş olacak. Nikah hazırlıklarına başlamak için çok erken sayılmaz.”</p>

  <p>“Öyle mi düşünüyorsun Joël?”</p>

  <p>“Tabii Hulda! Hattâ çok geç kaldığımızı da düşünüyorum! Bir aklına getirsene! Bu nikah yalnız Dal’ı değil, komşu köyleri de sevince boğacak. Her şeyin çok güzel olacağına eminim! Bu işlerle uğraşacağım, onları düzenleyeceğim.”</p>

  <p>Bu türden bir tören Norveç’in köylerinde küçük bir olay sayılmazdı. Genellikle Norveç’te ve özellikle Telemark’da bu böyleydi.</p>

  <p>Evet! Böyle şeyler biraz gürültü koparırdı.</p>

  <p>Sonuçta aynı gün, Joël annesiyle bu konuda bir görüşme yaptı. Görüşme, Madam Hansen’in o adamla karşılaşmasından birkaç dakika sonrasına rastgelmişti. O adam, Drammen’den Mösyö Sandgoïst’in yakında ziyaretine geleceğini bildirmiş, bu haberden çok etkilenen Madam Hansen telaşlanmıştı. Büyük salona gidip koltuğuna oturmuş, kafası karmakarışık, kurulmuş makina gibi çıkrığını döndürmeye koyulmuştu.</p>

  <p>Joël durumu anlamıştı; annesi her zamankinden daha çok sıkıntılıydı. Ancak bu konuda kendisine soru sorulduğu zaman, hep aynı cevabı verir, “hiçbir şeyim yok!” derdi. Onun için Joël sadece Hulda’nın nikahından söz etmek istedi.</p>

  <p>“Anne,” dedi, “biliyorsunuz, Ole’nin son mektubu geldi, büyük olasılıkla birkaç hafta içinde Telemark’a dönecek.”</p>

  <p>Madam Hansen, “Dileyelim de dönsün!” karşılığını verdi. “Başına herhangi bir gecikme gelmeden!”</p>

  <p>“Nikah tarihi olarak 25 Mayıs’ı belirlemiştik! Bunda herhangi bir olumsuzluk görüyor musunuz?”</p>

  <p>“Yok. Hulda onaylıyorsa.”</p>

  <p>“Çoktan onayladı. Şimdi anne, sizden şunu öğrenmek istiyorum, niyetiniz ‘işleri bir güzel ayarlamaktır’ herhalde.”</p>

  <p>Madam Hansen gözlerini çıkrığından kaldırmadan, “işleri bir güzel ayarlamaktan, neyi kastediyorsun?” diye sordu.</p>

  <p>“Şunu, elbette sizin izninizle yapılacak şeyler bunlar, anne. Yöredeki konumumuza yaraşan bir tören olmalı. Tanıdıklarımızı çağırmak zorundayız. Otel, konuklarımıza yeterli olmazsa, bir tek komşu bile onları konuk etmekten kaçınmayacaktır.”</p>

  <p>“Bu konuklar kimler olacak Joël?</p>

  <p>“Sanırım, Moel’den, Tiness’den, Bamble’dan bütün dostlarımızı davet etmek gerekecek. Bu işi üzerime alıyorum. Bir de Bergenli armatörler, Help Kardeşler’in gelmesiyle aileyi onurlandıracaklarını düşünüyorum. Tabii, tekrar söyleyeyim, sizin izninizle. Dal’da bir gün geçirmelerini önereceğim. Dürüst insanlar... Ole’yi çok seviyorlar. Eminim, daveti kabul edeceklerdir.”</p>

  <p>Madam Hansen, “Bu evliliğe bu denli önem vermek gerekli mi?” diye sordu.</p>

  <p>“Bence öyle anne. Dal Oteli’nin yararına olacak, bana öyle geliyor. Düşünün ki babamızın ölümünden beri hiç gözden düşmedi!”</p>

  <p>“Hayır düşmedi... Joël... Hayır!”</p>

  <p>“Babamızın bıraktığı konumda onu korumak bizim boynumuzun borcu değil mi? Zaten, kız kardeşimin evliliği biraz yankı uyandırırsa, bu işimize yarar diye düşünüyorum.”</p>

  <p>“Pekala Joël.”</p>

  <p>“Öte yandan, Hulda'nın hazırlıklara başlamasının zamanı gelmedi mi? Hiçbir gecikmeye meydan vermemeli! Önerime ne dersiniz anne?”</p>

  <p>Madam Hansen, “Sen ve Hulda, ne gerekirse yapmalısınız!” diye karşılık verdi.</p>

  <p>Belki Joël biraz acele ediyordu. Nikah tarihini belirlemek ve özellikle hazırlıklara başlamak için Ole’nin dönüşünü beklemek daha doğru olurdu. Ama dediği gibi, yapılacak şey bir daha yapılmayacaktı. Üstelik törenin ayrıntılarıyla uğraşmak Hulda’yı oyalardı. Önsezilerine kapılmaması gerekiyordu. Zaman her şeyi çözümlerdi.</p>

  <p>İlk önce, nedimeyi düşünmek gerekiyordu. Ama endişe edilmesin! Nedime seçimi çoktan yapılmıştı. Bu, Bamble’dan sevimli bir matmazeldi. Hulda'nın yakın dostu. Babası, çiftçi</p>

  <p>Helmboë, yörenin en önemli köylerinden birini yönetiyordu. Bu namuslu adamın belirli bir serveti vardı. Uzun zamandır, Joël’in yüksek nitelikli karakterini takdir ediyordu. Kızı Siegfrid de takdir bakımından ondan aşağı kalmıyordu. Büyük olasılıkla yakın bir gelecekte, Siegfrid’in Hulda’ya nedimelik yapmasının ardından, bu kez Hulda ona nedimelik yapacaktı. Norveç’te âdet böyledir. Hattâ bu gibi hoş şeyler, çoğu kez evli kadınlar tarafından yapılır. Yani Joël’in yararına, biraz kurallara aykırı davranılmıştı. Zira Siegfrid Helmboë, evli kadın sıfatı taşımadan Hulda Hansen’in nedimesi oluyordu.</p>

  <p>Hem nişanlanacak kız hem de nedime için tören günü giyilecek tuvalet büyük sorundu.</p>

  <p>Siegfrid on sekiz yaşında, güzel bir sarışındı. Törende bütün görkemiyle görünmeye kesin niyetliydi. Dostu Hulda'nın küçük bir uyarısı sonucu -Joël bu işin onun ellerinden çıkmasını istemişti- bir saniye yitirmeden ve hiç telaşlanmadan işe koyuldu.</p>

  <p>Aslında, düzgün desenli işlemeleri olan bir bluz söz konusuydu. Öyle ki bluz Siegfrid’in belini bölmeli mine gibi sarmalıydı. Sonra, bir dizi jüponu örten bir eteklik hazırlanacaktı. Jüponların sayısı Siegfrid’in servetiyle orantılı olacak, ama güzelliğinden bir şey kaybettirmeyecekti. Mücevherlere gelince, gerdanlığın incilerle karışık filigranlı gümüşten levhasını, bluzun yaldızlı gümüş ya da bakırdan broşlarını, kalp biçiminde kımıltılı disklerden oluşan salkım küpeleri, gömlek yakasını kopçalamaya yarayan çift düğmeleri, dört sıra küçük zincirden oluşan kırmızı ipek ya da yünden kemeri seçmek başlı başına bir işti. Ahenkli seslerle birbirine tokuşan küçük palamut püsküllü yüzükler, küpeler ve gümüş oymalı bilezikler, kısaca bütün bu taşraya özgü mücevherat, aslında ince altın levhadan, kalaylanmış gümüşten, camdan yapılmış incilerden ve kristal elmaslardan, yani çoğu taklit şeylerden ibaretti! Ancak hepsinin göz doyurması lazımdı. Gerekirse Siegfrid hiç tereddüt etmeyecek, Christiania’daki Mösyö Bennett’in zengin mağazalarına giderek alışverişini oradan yapacaktı. Babası da buna karşı çıkmazdı. Karşı çıkmak şöyle dursun, nazik adam kızının dilediğini yapmasına ses çıkarmazdı. Zaten Siegfrid, baba kesesinin dibine darı ekecek kadar düşüncesiz değildi. Her şey bir yana, Joël'in tam arzuladığı şekilde davranıyordu.</p>

  <p>Hulda’ya gelince, onun işi de kolay değildi.</p>

  <p>Modalar insanın gözünün yaşına bakmaz, tuvalet seçiminde nişanlılara zorluk çıkarırlar.</p>

  <p>Hulda sonunda, genç kız bonesinin arkasından sarkan kurdeleli uzun saç örgülerini açmak zorunda kalacaktı. Kıpkırmızı etekliğinin üzerinden önlüğünü tutan, fermuarlı uzun kemeri de çıkaracaktı. Ole’nin yola çıkarken ona verdiği nişanlılık hediyesi başörtüsünü giymeyecekti. İşlemeli meşinden küçük torbalar sarkan kordonu da takmayacaktı. O torbalarda kısa saplı gümüş kaşık, bıçak, çatal ve iğne kutusu bulunurdu. Yani bir kadına ev işlerinde lazım olan her şey torbaların içindeydi.</p>

  <p>Hayır! Düğün günü, Hulda'nın saçları serbestçe omuzlarında dalgalanacaktı. Doğanın pek cömert davranmadığı Norveçli genç kızlardan değildi. Saçları öyle gürdü ki, keten bezinden takma saç eklemeye bile gerek yoktu. Kısaca, hem giyim kuşamı hem mücevherleri bakımından salt annesinin çeyiz sandığına başvuracaktı. Gerçekten, bu tuvalet eşyaları evlilikten evliliğe, bütün ailenin kuşakları tarafından kullanılırdı. Nitekim, sırma işlemeli hırka, kadife kemer, alacalı ya da düz ipekten eteklik, wadmel* çoraplar, altın zincirli kolye ve taç; bütün bunlar sandıktan çıkacak ve yeniden gözler önüne serilecekti. Söz konusu taç, ünlü İskandinav tacıydı; kalın bir iple bağlanıp gözalıcı yaldızlı bir karton kutunun içine konur, bir giysi sandığının içinde iyice kapatılıp korunurdu. Yıldız yıldız benekli ya da yaprak süslü çelenkten bu taç, öteki Avrupa ülkelerinin portakal ağacı çiçeğinden tacıyla aynı ayardaydı. Belli olan bir şey varsa, nefis telkarileri, şıngırdayan salkım küpeleri, rengarenk incik boncuğuyla ışıldayan bu azize halesi, Hulda'nın güzel yüzünü sevimli biçimde çevreleyecek olsa gerekti. Denildiği gibi “taçlı nişanlı”, eşini onurlandıracaktı. O da gıcır gıcır damat kostümüyle genç kıza yaraşacaktı. Birbirine çok yaklaşık gümüş düğmeleriyle kısa ceket; parlak renkli, kolalı gömlek; ipek işlemeli şeritli yelek; dizlere yünlü küçük püsküllü bağlarla yapıştırılmış dar pantolon; kuştüyü gibi hafif fötr şapka; sarımtrak çizmeler giyecek, gerçek bir Norveçli erkeğin her zaman yanında taşıdığı, “dolknif” denilen İskandinav bıçağını taşıyacaktı. Meşin kılıfında duran dolknif, kemerine takılacaktı.</p>

  <p>Dolayısıyla, her bakımdan yapılacak çok ciddi işler vardı. Ole Kamp’ın gelişinden önce, her şeyin tamamlanması isteniyorsa, birkaç hafta pek uzun sayılmazdı. Ne var ki Ole bildirdiğinden biraz daha erken dönse ve Hulda hazırlanmamış olsa, ne Hulda ne Ole bu gecikmeden dolayı yakınırdı.</p>

  <p>Nisan ayının son haftaları ve mayısın ilk günleri bu çeşitli işlerle gelip geçti. Rehberlik mesleğinin az da olsa sağladığı boşluktan yararlanan Joël, kendi tarafından yapacağı da-1 vetleri bizzat iletti.</p>

  <p>Hattâ Bamble’da pek çok dostu olduğu anlaşıldı. Çünkü sık sık oraya gitti. Bergen’e gitmediyse de, Help Kardeşler’i mektupla davet etti. Tahmin ettiği gibi, <i>Viken</i> in genç denizcisi Ole Kamp’ın nikahına çağırılan dürüst amatörler, bu daveti içtenlikle kabul etmişlerdi.</p>

  <p>Bu arada, 15 Mayıs gelmişti. Ole’nin bugün yarın gelmesi bekleniyordu. Kariolundan inecek, kapıyı açacak, sevinç dolu bir sesle, “İşte, ben geldim!” diye haykıracaktı.</p>

  <p>Biraz sabır gerekiyordu. Zaten, her şey hazırdı. Siegfrid bir işaret bekliyordu. Bütün süslü eşyasıyla ortaya çıkacaktı.</p>

  <p>16’sı ve 17’si çıt çıkmadı. Postacılar Terre-Neuve’den yeni mektup getirmediler.</p>

  <p>Joël sık sık, “Bunda şaşıracak bir şey yok küçük kardeş!” diye yineliyordu. “Yelkenli bir gemi gecikebilir. Saint-Pierre-Miquelon ile Bergen arasında mesafe uzundur. Ah! Keşke şu <i>Viken</i> buharlı gemi olsa, ben de makinası olsaydım! Deniz kabarmalarına ve rüzgarlara karşı onu öyle bir iterdim ki limana varınca patlamış olurdum!”</p>

  <p>Her gün bunları söylüyordu. Zira Hulda'nın endişesinin günden güne arttığını görüyordu.</p>

  <p>Tam da o sırada, Telemark’da çok kötü havalar hüküm sürüyordu. Şiddetli rüzgarlar tepeleri altüst ediyordu. Batıdan esen bu rüzgarlar Amerika’dan geliyordu.</p>

  <p>Genç kız sık sık, “Yine de <i>Viken</i>’in işini kolaylaştırmaları lazım!” diye yineliyordu.</p>

  <p>Joël, “Kuşkusuz,” diye karşılık veriyordu, “ama çok şiddetli eserlerse onun işini zora sokabilirler ve fırtınaya kafa tutmak zorunda bırakırlar. Denizin üstünde insan dilediği gibi davranamaz!”</p>

  <p>“Peki, sen endişelenmiyor musun Joël?”</p>

  <p>“Hayır Hulda, hayır! Çok can sıkıcı ama, bu gecikmelerden daha doğal bir şey olamaz! Hayır! Endişelenmiyorum ve endişelenmenin gerçekten gereği yok!”</p>

  <p>19’unda, rehbere ihtiyacı olan bir turist otele geldi. Dağlardan aşarak onu Hardanger sınırına götürmek gerekiyordu. Hulda’yı yalnız başına bırakacaktı; Joël’in canı sıkılmıştı ama, bu hizmeti vermekten kaçmamazdı. Kırk sekiz saatlik bir ayrılık olacaktı ve Joël geri dönüşünde Ole’yi bulacağından emindi. Aslında, mert delikanlı meraklanmaya başlıyordu. Doğrusunu söylemek gerekirse, biraz sıkıntılı halde, sabah yola çıktı.</p>

  <p>Ertesi gün, saat bir buçuğa doğru, otelin kapısı vuruldu.</p>

  <p>Hulda, “Ole geldi!” diye haykırdı.</p>

  <p>Gidip kapıyı açtı. Kapının önünde, yolcu paltosu üstünde, kariolunun oturma yerine tünemiş bir adam duruyordu. Yüzü genç kıza yabancıydı.</p>
</body>
</html>
