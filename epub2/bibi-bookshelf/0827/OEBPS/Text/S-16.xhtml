<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>12</h1>

  <p>İşte genç denizcinin gizi buydu! Şansını deneyip nişanlısına bir servet getirmeyi düşünüyordu. Yola çıkmadan önce almış olduğu bir piyango bileti!.. <i>Viken</i> batacağı anda bileti bir şişeye kapatmış, Hulda’ya son kez veda ederek denize atmıştı!</p>

  <p>Bu kez, Sylvius Hog çökmüştü. Bir mektuba bir bilete bakıyordu!.. Artık konuşmuyordu. Zaten ne diyebilirdi? <i>Viken</i>'in başına felaket geldiğine hiç kuşku yoktu. Norveç’e geri dönerken her şeyiyle birlikte yok olmuştu!</p>

  <p>Sylvius Hog mektubu okurken, Hulda acıya direnebilmiş, kendini tutabilmişti. Fakat Ole’nin bilet hakkındaki son sözlerinden sonra, kendini Joël’in kollarına bırakmıştı. Odasına götürmek zorunda kaldılar. İlk tedaviyi annesi yaptı. O sırada, tek başına kalmak istedi. Yatağın yanına diz çökmüş, Ole Kamp’ın ruhu için dua ediyordu.</p>

  <p>Madam Hansen salona dönmüştü. İlk önce, profesöre doğru bir adım attı; sanki onunla konuşmak istemişti. Sonra merdivene yönelerek ortadan kayboldu.</p>

  <p>Joël'e gelince, kardeşini odaya götürdükten sonra, hemen dışarı çıktı. Felaketin bütün fırtınalarını üzerine çeken bu evde bunalıyordu. Dışarının havasını, fırtına havasını almak istedi. Gece boyunca, Maan kıyılarında dolaştı durdu.</p>

  <p>Sylvius Hog şimdi yalnız kalmıştı, ilk anda, bu şiddetli darbeyle yıkılmış olmasına rağmen, her zamanki yılmazlığını bulmakta gecikmedi. Salonda, bir aşağı bir yukarı dolaştıktan sonra, genç kızın seslenip seslenmediğini anlamak istedi, kulak verdi. Hiçbir şey işitmeyince, masanın yanına oturdu, düşüncelere daldı.</p>

  <p>“Hulda,” diyordu içinden, “demek Hulda bir daha nişanlısını görmeyecek! Böyle bir acı olabilir mi?.. Hayır!.. Bunu düşününce, isyan ediyorum! <i>Viken</i> battı, tamam! Ama Ole’nin öldüğü kesin değil ki! Buna aklım yatmıyor! Bütün kaza hallerinde, felaketten sağ kurtulan olabilir; bunu çözümleyecek salt zaman değil mi?</p>

  <p>Evet! Bundan kuşkuluyum ve hâlâ kuşku duyuyorum! Hulda, Joël ya da başka biri isterlerse bu kuşkuyu benimle paylaşmasınlar! <i>Viken</i> sulara gömülmüş ama, denizde ondan hiçbir kalıntının kalmaması anlamına gelmez bu!.. Hayır!.. Hiç değilse o şişe var; zavallı Ole son isteğini ve dünyadan bütün beklentisini o şişenin içine koymuş!”</p>

  <p>Sylvius Hog elinde bileti tutuyor, onu yokluyor, evirip çeviriyordu. Zavallı çocuk, bütün zengin olma umudunu bu kâğıt parçasına bağlamıştı.</p>

  <p>Bu sırada, profesör kâğıdı daha dikkatlice incelemek istedi, ayağa kalktı, zavallı kızın annesi veya kardeşine seslenip seslenmediğini duymak için bir kez daha kulak kabarttı. Sonra, odasına girdi.</p>

  <p>Bilet, Norveç’te çok popüler olan bir piyango çekilişiydi. Christiania’da çekilecekti. Büyük ikramiyeydi bu: Yüz bin mark*. Ülkedeki tüm diğer çekilişlerin toplam ikramiyesi doksan bin markı ancak buluyordu. Dağıtılan bilet miktarı bir milyondu. Biletlerin hepsi satılmıştı.</p>

  <p>Ole Kamp’ın bileti 9672 numaraydı. Genç denizci, belki gizli bir nedenden ötürü, inanarak bu numarayı seçmişti. Fakat bunun ne önemi vardı. Çekiliş anında artık burada olmayacaktı. Piyango 15 Temmuz’da, yani yirmi sekiz gün sonra çekilecekti. Onun son dileğine uyan Hulda, onun yerine çekilişe katılmalıydı!</p>

  <p>Sylvius Hog şamdanın ışığında, biletin arkasına yazılmış satırları yeniden dikkatle okuyordu. Sanki yazılarda gizlenmiş bir anlamı keşfetmek ister gibiydi.</p>

  <p>Satırlar mürekkep kalemle yazılmıştı. Belli olan bir şey varsa, bu satırları yazarken Ole’nin elinin titrememiş olmasıydı. Bu durum kaza anında, <i>Viken'</i>in usta denizcisinin bütün soğukkanlılığını koruduğunu kanıtlıyordu. Öyleyse kurtulma olanağı sağlayacak koşullardan yararlanabilirdi. Eğer gemi batarken, çıkardığı anafor her şeyi yutmadıysa, yüzen ya da sürüklenen bir tahta parçasına tutunabilirdi.</p>

  <p>Denizden ele geçen belgeler, felaketin meydana geldiği yer hakkında çoğu kez bir fikir verebilirdi. Gelgelelim, biletin üzerinde ne bir enlem ne bir boylam işareti vardı; en yakın kara parçası, kıta ya da adalara ilişkin hiçbir ipucu yoktu. Bundan çıkan sonuca göre, demek ki ne kaptan ne de mürettebattan biri <i>Viken</i>’in bulunduğu yeri biliyordu. Herhalde karşı konulmaz fırtınalardan biri tarafından sürüklenmişti.</p>

  <p>Rotasından çıkmak zorunda kalmış, hava durumu gözlem yapmasına fırsat vermemiş, bulunduğu mevkiyi de belirleyememişti. Dolayısıyla kazazedelerin nerede kaybolduğunu anlamak çok zordu. Atlantik’in kuzey sularında mı, yoksa Terre-Neuve ya da İzlanda açıklarında mı battıkları asla anlaşılmayacaktı.</p>

  <p>Bu durum, bütün umutları yok ediyor; umut besleyenleri bile umutsuzluğa düşürüyordu.</p>

  <p>Gerçekten, ne denli belirsiz olursa olsun, bir ipucu ele geçseydi, araştırmaya girişilebilir, felaket yerine bir gemi gönderilebilir, belki orada birkaç enkaz parçası bulunabilirdi. Kimbilir, belki mürettebattan sağ kalan birkaç kişi Kuzey Kutbu kıyılarında bir yere çıkmışlar, geri dönüş olanağı bulamadıklarından orada mahsur kalmışlardı!</p>

  <p>Sylvius Hog’un kafasında yavaş yavaş biçimlenen kuşku böyleydi -oysa Hulda ve Joël'e göre böyle bir şey kabul edilemezdi. Düş kırıklığı öyle acı vericiydi ki profesör aynı kuşkuyu gençlerin içinde uyandırmaktan çekindi.</p>

  <p>Kendi kendine, “Bu arada,” diyordu, “belge işe yarar hiçbir ipucu vermese de hiç olmazsa şişenin ele geçtiği suları biliyoruz! Bu mektup bulunduğu mevkiyi söylemiyor ama,</p>

  <p>Christiania’daki Donanma onu bilebilir! Bu da değerlendirilecek bir ipucu olamaz mı? Akıntıların yönünü inceleyerek, her zaman esen rüzgarlara bakarak kazanın belirli bir tarihte meydana geldiğini belirlemek mümkün olamaz mı? işte bunun için yeniden yazmalıyım. Ne denli az şans olsa da araştırmaların hızlandırılması gerekir. Hayır! Şu zavallı Hulda’yı asla çaresiz bırakmam! Kesin bir kanıta ulaşmadan nişanlısının öldüğüne asla inanmam!”</p>

  <p>Sylvius Hog böyle düşünüyordu. Fakat öte yandan, bütün nüfuzunu kullanarak yapacağı girişimlerden söz etmemeye karar vermişti. Böylece Christiania’ya neler yazdığını, ne Hulda ne de kardeşi öğrendi. Ertesi gün yola çıkacaktı ama ertelemeye karar verdi. Daha doğrusu, birkaç gün içinde Bergen’e gidecekti. Orada, Help Kardeşlerden <i>Viken'e</i> ilişkin her şeyi öğrenecek, en yetkili denizcilerin görüşlerini alacak, ilk araştırmaların nasıl yapılacağını belirleyecekti.</p>

  <p>Bu arada, donanmadan gelen bilgileri, önce Christiania gazeteleri, sonra Norveç, İsveç ve Avrupa gazeteleri ele geçirmişler, piyango bileti olayı her yana yayılmıştı. Bir nişanlının nişanlısına gönderdiği bu belgede dokunaklı bir şeyler vardı. Kamuoyu haklı olarak heyecanlanmıştı.</p>

  <p>Norveç’in belli başlı gazetelerinden <i>Morgen-Blad, Viken</i> ve Ole Kamp olayını ilk nakledenlerden biri oldu. O tarihte ülkede yayımlanan otuz yedi gazete hikâyeyi iç sızlatan sözlerle anlatmaktan geri kalmadı. <i>L’Illustreret Nyhedsblad</i> kaza olayını canlandıran bir resim yayımladı. <i>Viken</i> resimde terk edilmiş, yelkenleri parçalanmış, direkleri devrilmiş, dalgalar arasında kaybolmak üzereyken tasvir ediliyordu. Ole ön tarafta durmuş, Hulda’yı son kez düşünerek şişeyi denize fırlatıyor, o sırada ruhunu Tanrı’ya teslim ediyordu. Uzak diyarlarda bir dalga şişeyi genç kızın ayakları dibine taşıyordu. Her şey, o şişedeki biletin numarasında gizliydi. Kuşkusuz safça bir resimdi. Ama hâlâ Valkyries ve Ondines efsanelerinin geçerli olduğu bölgelerde büyük yankı uyandırmıştı.</p>

  <p>Olay daha sonra Fransa’da, Ingiltere’de, hattâ ABD’de yankı buldu, yorumlandı. Hulda ve Ole’nin adları, onların hikâyeleri, yazıla yazıla halka mal oldu. Dal'ın bu genç Norveçli kızı, kendisi farkında olmadan kamuoyunun ilgisini çekmeyi başarmıştı. Etrafında kopan gürültüden zavallı kızın haberi bile yoktu. Zaten tümüyle içine gömüldüğü acıdan onu hiçbir şey çekip çıkaramazdı.</p>

  <p>Şimdi iki kıtanın bu denli etkilenmesine şaşmamalı; bu etkilenmeyi açıklamak zor sayılmaz. Zira insan mizacının batıl inançlara kolayca kanma eğilimi vardır. Böylesi koşullarda bulunan ve 9672 numarayı taşıyan bir piyango bileti Tanrı yollamış gibi dalgaların arasından kurtarılmıştı. Böyle bir bilet salt hayır alameti olabilirdi. Zaten hepimiz istemez miyiz mucize sonucu büyük ikramiye kazanmayı? Bu, bir servet değil midir? Üstelik o servete Ole Kamp da inanmıştı!</p>

  <p>Nitekim şaşmayın, Dal’a her yerden çok ciddi öneriler geldi. Hulda Hansen bileti satmaya razı olursa, onu satın alacaklardı, ilk başta, önerilen bedeller orta halliydi; ama günden güne yükseldiler. Zaman geçtikçe ve çekiliş günü yaklaştıkça bilet fiyatının çok yükseleceği anlaşılıyordu.</p>

  <p>Öneriler yalnızca dünya işlerine doğaüstü güçlerin karıştığına inanan İskandinav ülkelerinden gelmedi. Ama yabancı ülkelerden, hattâ Fransa’dan da geldi. İngilizler ise çok ağırkanlılıkla bu işe karıştılar. Onlardan sonra, böylesi fantezilere kolay kolay dolarlarını harcamayan Amerikalılar da işe el attı. Dal’a çok sayıda mektup geliyordu. Gazeteler Hansen ailesine yapılan önerilerin önemini vurgulamaktan geri kalmıyorlardı. Adeta küçük bir borsa açılmıştı ve borsada fiyatlar gitgide yükseliyordu.</p>

  <p>Sonuçta, büyük ikramiyeyi kazanma şansı milyonda bir olan bilet için yüzlerce mark önerildi. Kuşkusuz saçma bir şeydi, ama batıl inançlarda aklın yeri yoktur. Nitekim hayaller öyle büyüdü ki, yayılan etki sonucu daha da büyüyebilirlerdi.</p>

  <p>Gerçekten de öyle oldu. Bu olaydan sekiz gün sonra, gazeteler bilet fiyatının bin, bin beş yüz, hattâ iki bin markı aştığını bildiriyorlardı. Manchester’den bir İngiliz işi yüz sterlin, yani iki bin beş yüz mark önermeye kadar götürmüştü. Boston’dan bir Amerikalı fiyatı daha da artırdı. 9672 numaralı bilete bin dolar -yaklaşık beş bin frank- önermeye kalktı.</p>

  <p>Doğaldır ki Hulda kamuoyunda bu denli ilgi çeken olayla hiç ilgilenmiyordu. Bilet konusunda Dal’a gelen mektupları açıp bakmak bile istememişti. Bu arada, Ole Kamp madem ki 9672 numaralı biletin mülkiyetini vasiyet yoluyla Hulda’ya geçirmişti, o zaman profesör bu önerilerin genç kıza bildirilmesini düşündü.</p>

  <p>Hulda bütün önerileri reddetti. Bu bilet, nişanlısının son mektubuydu.</p>

  <p>Zavallı kızın büyük ikramiyenin kendisine çıkacağını düşündüğü sanılmasın! Böyle bir art niyeti yoktu! Hayır! O bilet ona göre, kaybolanın yüce bir veda mektubuydu; anısı son derece değerli bir kalıntıydı. Ole’nin onunla paylaşamayacağı bir zengin olma şansını aklından bile geçirmiyordu! Bir insanın anısına tapınmak kadar dokunaklı, duyarlı bir şey olabilir miydi?</p>

  <p>Üstelik yapılan çeşitli önerileri kendisine bildirmelerine rağmen ne Sylvius Hog ne de Joël Hulda’yı etkileyememişti. O sadece kendi vicdanının sesini dinliyordu. Vicdanının ona nasıl karşılık verdiğini şimdi biliyoruz.</p>

  <p>Zaten Joël de kesinlikle kız kardeşini onayladı. Ole Kamp’ın bileti -ne pahasına olursa olsun- kimseye devredilemezdi.</p>

  <p>Sylvius Hog, Hulda’yı onaylamaktan daha öteye gitti. Böylesi bir ticari teklife kulak asmadığı için onu kutladı. Kaldı ki bilet bir başkasına satılırsa, o da başkasına satacak, elden ele dolaşarak bir çeşit kâğıt paraya dönüşecek, en sonunda çekiliş günü büyük olasılıkla değersiz bir kâğıt parçasından ibaret kalmayacak mıydı?</p>

  <p>Sonra Sylvius Hog, biraz daha öteye gitti.</p>

  <p>Acaba batıl inançlı mıydı? Hayır, kuşkusuz! Ama Ole Kamp yanında olsaydı, büyük olasılıkla şöyle diyecekti:</p>

  <p>“Biletinizi saklayın çocuğum, onu saklayın! O sizi önce deniz kazasından kurtardı, sonra da geleceğinizi kurtaracak! Tabii, ummak lazım!.. Çıkar mı çıkmaz mı bilinmez!.. Hayır!.. Bilinmez!”</p>

  <p>Hem Storthing milletvekili, hem hukuk profesörü olan Sylvius Hog böyle düşünürse, halkın olayın büyüsüne kapılmasına hiç şaşmamalı! Hayır, bu durumda 9672 numaralı biletin prim yapmasından daha doğal bir şey olabilir mi?</p>

  <p>Dolayısıyla genç kızın bu saygıdeğer duygusuna Madam Hansen’in evinde kimse karşı çıkmadı -hiç kimse, annesi dışında.</p>

  <p>Gerçekten, özellikle Hulda'nın yokluğunda, Madam Hansen’in sık sık söylendiği işitiliyordu. Bu da Joël’in büyük üzüntü duymasına neden oluyordu. Annesi -en azından böyle düşünüyordu- söylenmekle yetinmeyecekti. Kızına yapılan öneriler hakkında, gizlice Hulda’yı isteklendirmeye kalkışacaktı.</p>

  <p>“Bu bilet beş bin mark!” diye yineliyordu. “Beş bin mark öneriyorlar!”</p>

  <p>Tabii Madam Hansen, kızının reddedişindeki duygusallığı anlamak istemiyordu. Sadece beş bin mark tutarında ciddi rakamı düşünüyordu. Hulda'nın ağzından çıkacak tek sözcük o parayı eve sokardı. Zaten sapma kadar Norveçli bir kadın olmasına rağmen, biletin doğaüstü değerine de inanmıyordu. Beş bin markı, yüz bin mark kazandıracak olan milyonda bir şans için geri tepmek... İşte bunu düşe kapılmayan, donuk kafası almıyordu.</p>

  <p>Elbette, her türlü batıl inanç bir yana, belirsiz bir şey için belirgin olan bir şeyi reddetmek hiç de akıl kârı değildi. Ama biz yineleyelim, bu bilet Hulda’nın gözünde piyango bileti değildi; Ole Kamp'ın son mektubuydu, onu elden çıkarma düşüncesi kalbini kırıyordu.</p>

  <p>Bu arada, Madam Hansen kızının tavrına açıktan açığa karşı çıktı, içinde belirsiz bir öfkenin biriktiği hissediliyordu. Bugün yarın, Hulda’yı bu konuda zorlamaya kalkmasından korkulabilirdi. Daha önce Joël’le konuşmuş, Joël kız kardeşinin tarafını tutmakta duraksamamıştı.</p>

  <p>Doğal olarak Sylvius Hog olan bitenden haberdardı. Şimdi Hulda'nın çektiği acıya bir üzüntü daha eklenmişti. Joël de üzülüyordu.</p>

  <p>Ara sıra onunla konuşuyorlardı. Joël, “Kız kardeşim böyle bir şeyi reddetmekte haklı değil mi?” diyordu. “Ben de onun düşüncesini onaylarken iyi etmiyor muyum?”</p>

  <p>Sylvius Hog, “Kuşkusuz!” diye karşılık veriyordu. “Ama işin matematiksel yönüne bakarsan, anneniz milyon kere haklı! Gelgelelim, dünyada her şey matematikten ibaret değil! Hesap kitabın gönül işlerinde yeri yoktur!”</p>

  <p>İki hafta boyunca, Hulda’ya göz kulak olmak zorunda kaldılar. Acılar içinde kıvranan genç kız, sağlığı hakkında ciddi kaygılar uyandırıyordu. Bereket versin, doktor müdahalesi gecikmedi. Sylvius Hog’un isteği üzerine, dostu ünlü hekim Boek, Dal’a gelerek genç hastayı gördü. Doktor beden istirahati ve ruh huzuru tavsiye etti. Ama genç kızı iyileştirecek ilaç Ole’nin dönüşüydü ve o ilacı bir tek Tanrı sağlayabilirdi. Ne olursa olsun, Sylvius Hog genç kızı teselli etmekten geri kalmıyor, bıkıp usanmadan umut verici sözler söylüyordu. İnanılacak gibi değil ama Sylvius Hog umutsuzluğa kapılmıyordu.</p>

  <p>Donanma tarafından Dal’a gönderilen mektuptan bu yana on üç gün geçmişti. 30 Haziran’a gelmiştik. On beş gün sonra piyango çekilecekti. Çekiliş Christiania'nın büyük kuruluşlarından birinde, şatafatlı bir ortamda yapılacaktı.</p>

  <p>Nihayet 30 Haziran sabahı, Sylvius Hog donanmadan yeni bir mektup aldı. Israrla sorduğu sorulara sonunda karşılık veriyorlardı. Bu mektupta, Bergen’deki denizcilik makamlarıyla görüşmesi isteniyordu. Ayrıca, devletten destek alarak <i>Viken’e</i> ilişkin araştırmaları hemen organize etmesi için onu yetkilendiriyorlardı.</p>

  <p>Profesör yaptığı girişimlerden Joël ve Hulda’ya hiç söz etmek istemedi. Yola çıkacağını bildirmekle yetindi. Birkaç gün sürecek bir iş gezisini bahane etmişti.</p>

  <p>Zavallı kız, “Mösyö Sylvius ne olur bizi terk etmeyin!” diye yalvardı.</p>

  <p>Sylvius Hog, “Sizi terk etmek mi?.. Siz benim çocuklarımsmız!” karşılığını verdi.</p>

  <p>Joël ona eşlik etmeyi önerdi. Bergen’e gittiğinden kuşkulanmamaları için Profesör Moel’e kadar gelmesine razı oldu. Joël’in fazla uzaklaşması doğru olmazdı. Hulda'nın annesiyle baş başa kalmaması gerekiyordu. Genç kız birkaç gün yattıktan sonra, şimdi ayağa kalkmaya başlamıştı. Ama hâlâ güçsüzdü, odasından çıkamıyordu. Kardeşi onun başından ayrılamayacağını hissetmişti.</p>

  <p>Saat on birde, kariol otelin kapısında bekliyordu. Genç kızla vedalaştıktan sonra, Profesör Joël’le birlikte arabaya bindi. Patikanın dönemecinde, kıyıdaki büyük kayınağaçlarının altında gözden kayboldular.</p>

  <p>Joël aynı akşam, Dal’a dönmüştü.</p>
</body>
</html>
