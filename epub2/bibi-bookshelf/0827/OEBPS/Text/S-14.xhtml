<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>10</h1>

  <p>İskandinav ülkelerindeki insanlar çok bilgilidir. Yalnız kent sakinleri değil, köyde oturanlar da böyledir. Hattâ bu bilgi, okuma yazma ve hesap yapmanın ötesine geçer. Köylü zevkle öğrenir. Zekâsı açıktır. Toplumsal konulara ilgi duyar. Siyasal sorunlara, belediye işlerine geniş ölçüde katılımı vardır. Storthing’de, bu gibi kişiler her zaman çoğunluktadır. Ara sıra, meclis iskemlelerine yerel kıyafetleriyle otururlar. Yüksek düşünceli, pratik bakımdan iyi niyetlidirler, doğruyu kavrayışları -biraz yavaş olmakla birlikte- yeterlidir ve özellikle doğruluktan ayrılmazlar, işte hak etlikleri bu özellikleriyle örnek gösterilirler.</p>

  <p>Sylvius Hog adının bütün Norveç’te, Telemark’ın biraz yabanıl bu bölümünde bile, tanınmasına ve saygıyla anılmasına bu bakımdan şaşmamalıdır.</p>

  <p>Nitekim, herkesçe bu denli sevilen bir konuğu kabul eden Madam Hansen, otelinde birkaç gün kalarak kendisini onurlandıracağını yolcuya söylemeyi ihmal etmedi.</p>

  <p>Sylvius Hog, “Sizi onurlandırır mıyım, onu bilmem Madam Hansen,” diye karşılık verdi. “Ama burada kalmanın bana zevk vereceğini biliyorum. Ohf Bu konuksever Dal Oteli’nden öğrencilerim söz etmişti! Bunun için, bir hafta buraya gelip dinlenmeyi tasarlıyordum. Yine de Aziz Olaf beni seviyormuş, tek ayağımın üstünde geleceğimi bilsem inanmazdım!” Sonra bu mükemmel insan, dostça otelci kadının elini sıktı.</p>

  <p>Hulda, “Mösyö Sylvius,” dedi, “kardeşim Bamble’dan bir doktor getirsin, ister misiniz?” “Bir doktor mu küçük Hulda'm? İki bacağımı birden kaybetmemi istiyorsunuz galiba!” “Oh! Öyle söylemeyin Mösyö Sylvius!”</p>

  <p>“Bir doktor lazımsa, bu, Christiania’dan dostum Doktor Boek neden olmasın? Sonra bir sıyrık için ne gereği var?”</p>

  <p>Joël, “Ama sıyrık kötü tedavi edilirse,” diye karşılık verdi, “tehlike doğurabilir!”</p>

  <p>“Hoppala Joël! Neden tehlike doğurmasını istiyorsunuz, bana söyler misiniz?”</p>

  <p>“İstemiyorum Mösyö Sylvius, Tanrı korusun!”</p>

  <p>“İyi ya, Tanrı beni de sizi de Madam Hansen’in bütün evini de koruyacak. Eğer şu nazik Hulda beni tedavi etmeye razı olursa...” “Elbette Mösyö Sylvius!”</p>

  <p>“Anlaşıldı dostlarım! Dört beş gün içinde bir şeyim kalmaz! Zaten, böylesine güzel bir odada insan iyileşmez mi? Fakültenin soğuk resmiyetinden ne kadar uzak! Şu eşsiz Dal Oteli’nden başka yerde insan daha iyi bakım görebilir mi? Sonra şu güzel yatak ne kadar hoş! Ya Maan Vadisi’ne açılan şu sevimli pencere! Ya sesleri yatağıma kadar gelen suların şırıltısı! Ya bütün evi güzel kokularla dolduran şu yaşlı ağaçlar! Şu temiz hava, dağ havası! Hekimlerin en iyisi bu hava değil mi? Ona ihtiyaç duyduğum zaman, pencereyi açarım, içeri girer, neşem yerine gelir, iştahım açılır!” Sylvius Hog bu sözleri neşe içinde söylüyordu. Adeta onunla birlikte evin içine biraz mutluluk girmişti. En azından, iki kardeşin izlenimi böyleydi. Onu dinlerken el ele tutuşmuşlar, aynı heyecanı duyuyorlardı.</p>

  <p>Profesör ilkin, zemin kattaki odaya götürüldü. Sonra, bacağını bir tabureye uzatıp büyük bir koltuğa yerleşti. Hulda ve Joël tedaviye başladılar, soğuk suyla pansuman yaptılar. Sadece bu tedaviyi istiyordu. Gerçekten, başka şeye gerek var mıydı?</p>

  <p>“Güzel dostlarım, güzel!” diyordu. “İlaçlara başvurmaya ne gerek var? Şimdi şunu iyi dinleyin, sizin yardımınız olmasa, Rjukanfos harikalarını çok yakından görmüş olacaktım! Alelade bir kaya gibi uçuruma yuvarlanacaktım! Az kaldı, Maristien efsanesine bir yenisini ekleyecektim! Üstelik mazeretim de yoktu! Zavallı Eystein gibi nişanlım karşı yakada beklemiyordu!”</p>

  <p>Hulda, “Madam Hog için ne büyük üzüntü olurdu?” dedi. “Bir türlü teselli bulamazdı...”</p>

  <p>Profesör, “Madam Hog mu?” dedi. “Bir damla gözyaşı bile akıtmazdı!”</p>

  <p>“Oh! Mösyö Sylvius neler söylüyorsunuz?” “Şundan ki Madam Hog diye biri yok! Hem Madam Hog’un nasıl biri olduğunu hayalimden bile geçiremem. Yağlı mı zayıf mı?.. Ufak tefek mi, iriyarı mı?..”</p>

  <p>Hulda, “Sizin karınız olduğuna göre, sevimli, zeki ve iyi yürekli olurdu,” karşılığını verdi.</p>

  <p>“Ah! Çok doğru matmazel! iyi! İyi! Size inanıyorum! Size inanıyorum!”</p>

  <p>Joël, Başınıza gelenleri öğrenirlerse, dostlarınız, akrabalarınız ne diyecekler Mösyö Sylvius?” dedi.</p>

  <p>Akrabalar mı? Hiç akrabam yok çocuğum! Dostlara gelince, sanırım belirli sayıda dostum var, tabii Madam Hansen’in evindekileri saymazsak! Hem siz onları benim için gözyaşı dökmekten kurtardınız!”</p>

  <p>“Şimdi söyleyin bana dostlarım, birkaç gün burada kalmamı sağlar mısınız?”</p>

  <p>Hulda, “Dilediğiniz kadar kalırsınız Mösyö Sylvius,” karşılığını verdi. “Bu oda size ait.” “Zaten Dal’da kalmaya niyetim vardı. Turistlerin yaptığı gibi, buradan yola çıkıp Telemark dolaylarını dolaşacaktım... Ama şimdi dolaşamam, daha sonra!”</p>

  <p>Joël, “Hafta sonu gelmeden Mösyö Sylvius,” dedi, “umarım ayağa kalkarsınız.”</p>

  <p>“Ben de umuyorum!”</p>

  <p>“Sizi her yere götürmeye hazırım, nereye isterseniz!”</p>

  <p>“Onu sonra düşünürüz Joël! Yaram kapandığı zaman konuşuruz! Önümde hâlâ bir aylık iznim var, bütün günlerimi Madam Hansen’in otelinde geçireceğime göre, şikayet etmeye hakkım yok! iki göl arasındaki Vestfjorddal Vadisi’ni ziyaret ederim, Gousta’ya tırmanırım, oradan Rjukanfos’a dönerim, az kalsın oraya bir dalış yapıyordum, iyice görmüş sayılmam... Onu görmek istiyorum!”</p>

  <p>Hulda, “Göreceksiniz Mösyö Sylvius,” diye karşılık verdi.</p>

  <p>“Ama iyi yürekli Madam Hansenle birlikte görürüz. Bize eşlik etmek isterse...”</p>

  <p>“Fakat durun dostlarım! Yaşlı hizmetçim Kate’i ve Christiania’daki yaşlı uşağım Fink’i bir iki kelimeyle haberdar etmem lazım! Haber vermezsem çok endişelenirler, sonra bana kızarlar! Şimdi küçük bir itirafta bulunayım! Çilekler, süt, peynir çok hoş, çok iç açıcı; ama yetersiz, perhize girmek istemiyorum!.. Yemek saati yakın mı?”</p>

  <p>“Oh! Tabii Mösyö Sylvius, önemli değil!..” “Tam tersi, çok önemli! Dal’da kalırken sofrada ve odamda tek başıma sıkılırım, öyle değil mi? Hayır! Madam Hansen bunda bir olumsuzluk görmüyorsa, sizinle ve annenizle birlikte sofraya oturmak isterim!”</p>

  <p>Profesörün arzusu ona bildirildiği zaman, Madam Hansen’in âdeti bir köşeye çekilmek olmasına rağmen, doğal olarak razı oldu. Bir Storthing milletvekilinin sofralarına katılması, hem kendisi hem yakınları için onur vericiydi.</p>

  <p>Sylvius Hog, “Şu halde, anlaştık,” dedi, “büyük salonda birlikte yeriz...”</p>

  <p>Joël, “Evet Mösyö Sylvius,” diye karşılık verdi. “Yemek hazır olduğu zaman, yapacağım biricik şey koltuğunuzu masaya kadar itmek...” “Olmaz! Olmaz Mösyö Joël! Kariolda nasıl geldim? Tek kolumun yardımıyla masaya ulaşırım. Yok canım, sakat değilim!”</p>

  <p>Hulda, “Nasıl isterseniz Mösyö Sylvius!” karşılığını verdi. “Ama boş yere, dikkatsizce davranmayın, rica ederim... Yoksa Joël hemen gidip doktor getirecek!”</p>

  <p>“Yine tehditler! Pekala, tamam, dikkatli ve uysal olacağım! Beni perhize sokmazsanız, hastaların en söz dinleyeni olurum! Hayret, demek siz acıkmadınız dostlarım?”</p>

  <p>Hulda, “Bize on beş dakika müsaade etmenizi diliyoruz,” karşılığını verdi. “Bir frenküzümü çorbası, bir Maan alabalığı ve Joël’in dün Hardanger’den getirdiği çalıhorozu servisi yapılacak. Ayrıca güzel bir şişe Fransız şarabı.” “Teşekkür ederim tatlı kızım, teşekkür ederim!”</p>

  <p>Hulda servisi hazırlatmak ve büyük salona sofrayı kurdurmak üzere dışarı çıktı. O sırada, Joël kariolu ustabaşı Lengling’e geri götürmeye gitti. Sylvius Hog tek başına kaldı. Bu namuslu aileyi değil de neyi düşünsündü? Şimdi onların hem konuğu olmuş hem minnettar kalmıştı. Hulda ve Joël’e minnet borcunu nasıl ödeyecekti? Onu tedavi etmişler, şimdiyse hizmet ediyorlardı. Fakat uzun uzun düşüncelere dalmaya vakit bulamadı; çünkü on dakika sonra, büyük masanın baş köşesine oturmuştu. Yemek nefisti. Otelin şöhretini haklı çıkarıyordu. Profesör büyük bir iştahla yemeğini yedi.</p>

  <p>Sonra, gece söyleşiler halinde devam etti. En çok sözü Sylvius Hog aldı. Madam Hansen hiç lafa karışmadığından iki kardeşi konuşturdu. Onlara karşı duyduğu candan sevgi gitgide artıyor, derin bir dostlukla birbirlerine bağlanıyorlardı. Bu yüzden profesör çok heyecanlandı.</p>

  <p>Yatma zamanı gelince, Joël ve Hulda'nın yardımıyla odasına çıktı. Karşılıklı, içtenlikle “iyi geceler” dediler. Güzel yatağına yatar yatmaz, derin uykuya daldı.</p>

  <p>Ertesi gün Sylvius Hog gün ağarırken uyandı ve kapısına vuruluncaya kadar düşünmeye koyuldu.</p>

  <p>“Hayır,” diyordu kendi kendine, “bu işten nasıl sıyrılırım, gerçekten bilmiyorum! Beni kurtardılar, tedavi edip iyileştirdiler; basit bir teşekkürle borcumu ödeyemem! Joël ve Hulda’ya minnet borcum var; bu tartışma götürmez! Ama dur bakalım! Böyle şeyler parayla karşılanmaz! Dikkat etmeli!.. Öte yandan, bu aile dürüst insanlardan oluşmuş, mutlu görünüyorlar. Onların mutluluğuna hiçbir katkıda bulunamam! Belki konuşa konuşa bir şeyleri...” Üç dört gün boyunca, profesör ayağını tabureye uzatmak zorunda kaldı. Üçü birden söyleştiler. Ne yazık ki iki kardeş ağızlarını sıkı tutuyorlardı. Ne biri ne öbürü anneleri hakkında tek kelime etmedi. Öte yandan, Sylvius Hog annenin soğuk ve düşünceli halini gözlemlemişti. Ole Kamp’ın gecikmesinden duydukları endişeleri de ona açmamışlardı. Bu konuda onu bilgilendirmeye tereddüt ediyorlardı. Üzüntülerini anlatarak konuklarının keyfini kaçırmış olmayacaklar mıydı?</p>

  <p>Joël kız kardeşine, “Mösyö Sylvius’a açılmamakla hata ediyoruz!” diyordu. “Danışılacak bir insan, ilişkileri var, <i>Viken</i>'in akıbetini belki donanmadan öğrenebilir.”</p>

  <p>Hulda, “Haklısın,” diye karşılık veriyordu.</p>

  <p>“Ona her şeyi söylesek iyi olur, sanırım. Ama iyileşmesini bekleyelim!”</p>

  <p>Joël, “Evet, yakında iyileşecek!” diyordu. Hafta sonu, Sylvius Hog biraz topallamasına rağmen, odasından çıkmak için kimsenin yardımına ihtiyaç duymadı. Geldi, evin önünde, ağaçların gölgesinde bulunan sıralardan birine oturdu. Oradan, güneş ışınlarının altında göz kamaştıran Gousta'nın doruklarını görebiliyordu. Aynı zamanda, kütükleri önüne katıp sürükleyen Maan, aşağıda homurdanıyordu. Dal yolu üzerinden Rjukanfos’a doğru insanlar geçiyordu. Bunlar çoğunlukla turistlerdi. Aralarından birkaçı, akşam ya da öğle yemeği için Madam Hansen’in oteline uğruyordu. Bir de Christiania’dan, kasketlerinde Norveç kokartı taşıyan, çantaları sırtlarında öğrenciler geliyordu. Bunlar profesörü tanıyorlardı. Bunun sonucunda, bitmez tükenmez “günaydınlar”, sıcak selamlaşmalar birbirini izliyordu. Bu durum, Sylvius Hog’un gençlik tarafından ne denli sevildiğini kanıtlıyordu.</p>

  <p>“Siz burada mıydınız Mösyö Sylvius?” “Buradayım dostlarım!”</p>

  <p>“Sizi Hardanger içlerinde sanıyorduk!”</p>

  <p>“Yanlışınız var! Rjukanfos’un dibinde olmam gerekirdi!”</p>

  <p>“Güzel! Dal’da olduğunuzu her yerde söyleriz!”</p>

  <p>“Evet! Dal’da tek bacakla... Askıda!” “Bereket versin, Madam Hansen’in otelinde iyi bakılmışsınız, iy barınak bulmuşsunuz!” “Bundan iyisi can sağlığı!”</p>

  <p>“Eşi benzeri yoktur!”</p>

  <p>“Ne iyi insanlar, değil mi?”</p>

  <p>Turistlere neşeli neşeli, “Onlar gibisi bulunmaz!” diyordu.</p>

  <p>Sonra herkes, bütün Telemark’da çok iyi tanınan Joël ve Hulda'nın sağlığına kadehlerini kaldırıyordu. Ardından, profesör başından geçenleri hikâye ediyordu, ihtiyatsızca davranışını itiraf ediyor, nasıl kurtarıldığını anlatıyor, kurtarıcılarına nasıl minnet duyduğunu söylüyordu.</p>

  <p>“Borcumu ödeyene kadar burada kalabilirim,” diye ekliyordu. “Hukuk derslerime uzun süre ara verildi, bol bol tatil yapabilirsiniz!” Neşeli grup, “Güzel Mösyö Sylvius!” diyordu. “Sizi Dal’da tutan şu sevimli Hulda galiba!” “Çok sevimli dostlarım, üstelik güzel! Aziz Olaf adına altmış yaşında olmasam!”</p>

  <p>“Mösyö Sylvius’un sağlığına!”</p>

  <p>“Sizin de sağlığınıza genç adamlar! Ülkeyi dolaşın, bilginizi artırın, eğlenmeye bakın! Sizin yaşınızda, her şey güzeldir! Ama Maristien geçidinden sakının! Oraya yaklaşan dikkatsizlerin başında her zaman Joël ve Hulda bulunmaz!”</p>

  <p>Sonra, sevinçli <i>God aften</i> sesleriyle bağıra çağıra gidiyorlar, sesler vadide yankılanıyordu.</p>

  <p>Bu arada, bir iki kez Joël ortalıktan kayboldu. Gousta’ya tırmanmak isteyen birkaç turiste rehberlik yapacaktı. Sylvius Hog onlarla birlikte gitmeyi çok istedi. İyileştiğini iddia ediyordu. Gerçekten, bacağındaki yara kapanmaya yüz tutmuştu. Fakat Hulda gitmesine karşı çıktı. Çok aşırı yorulmasına neden olacağını söyleyerek yasakladı. Hulda emir verince, itaat etmek gerekiyordu.</p>

  <p>İlginç bir dağdı şu Gousta. Karla kaplı koni biçimindeki zirvesi dar vadiler halinde aşağı iniyordu. Yamaçlarını, aşağı doğru yayılan geniş işlemeli bir yakalık gibi çam ormanı süslüyordu. Doğusunda Numedal ilçesi; batısında görkemli buzullarıyla bütün Hardanger görünüyordu. Dağın tabanında, Tinn ve Mjös gölleri arasında yılankavi Vestfjorddal Vadisi, oyuncak kutulan andıran minyatür evleriyle Dal, ışıl ışıl zikzaklar çizerek çayırların yeşilliğinde parlayan Maan akarsuyu uzanıyordu.</p>

  <p>Tırmanışı yapmak için, Joël sabahın beşinde gitti, akşam altıda geri döndü. Sylvius Hog ve Hulda onü karşılamaya gitmişlerdi. Irmak salcısının kulübesi önünde bekliyorlardı. Sal turistlerle rehberi getirince, herkes dostça el sıkıştı. Üçü birlikte güzel bir akşam geçirdiler. Profesör hâlâ biraz ayağını sürüklüyor, ama yakınmıyordu. Gerçekten iyileşmek için acele etmiyordu. Daha doğrusu, Madam Hansen’in konuksever evinden ayrılmaya pek niyeti yoktu.</p>

  <p>Zaten zaman epey çabuk geçiyordu. Sylvius Hog Christiania’ya mektup yazmış, bir süre Dal’da kalacağını bildirmişti. Rjukanfos’ta başından geçenler her yere yayılmıştı. Gazeteler -içlerinden birkaçı biraz abartarak- olayı yazıyorlardı. Bu nedenle, gazeteleri ve broşürleri saymazsak, otele çok sayıda mektup geliyordu. Bütün bunları okuyup karşılık vermek gerekiyordu. Sylvius Hog bir yandan okuyor, bir yandan karşılık yazıyordu. Bu yazışmalarda sözü geçen Joël ve Hulda’nın isimleri bütün Norveç’e dağılıyordu.</p>

  <p>Ancak Madam Hansen’de kalmak sonsuza dek sürmezdi. Aslında, Sylvius Hog minnet borcunu nasıl ödeyeceğini düşündüğünden oraya takılıp kalmıştı. Bu arada, ailenin zannettiği kadar mutlu olmadığını seziyordu. Christiania ya da Bergen postacısını beklerken iki kardeşin her gün gösterdiği sabırsızlık, hiç mektup gelmediğini gördükçe kapıldıkları düş kırıklıkları, hattâ üzüntüler; bütün bunlar çok anlamlıydı.</p>

  <p>Çoktan 9 Haziran’a gelmişlerdi. <i>Viken</i>’den hiçbir haber yoktu! Ole’nin dönüş için belirlediği tarihten bu yana iki hafta geçmişti. Bir tek mektup dahi gelmemişti! Hulda'nın üzüntülerini hiçbir şey gideremezdi! Zavallı kız umutsuzluğa kapılıyordu. Sylvius Hog sabahları onu çok kızarmış gözlerle buluyordu.</p>

  <p>O zaman, “Ne oluyor?” diyordu kendi kendine. “Kaygı duyulan ve benden gizlenen bir felaket var. Bir yabancının karışamayacağı bir aile sırrı mı bu? Ama onlar için hâlâ yabancı mıyım? Hayır! Böyle düşünmemeleri gerekir! Aslında onlardan ayrılacağımı söylediğim zaman, gidecek olanın gerçek bir dost olduğunu belki anlayacaklar!”</p>

  <p>Ve o gün şöyle dedi:</p>

  <p>“Dostlarım, üzülerek söylüyorum ama, sizden -ayrılmak zorundayım, ayrılık anı yaklaşıyor!”</p>

  <p>Kendini tutamayan Joël heyecan içinde, “Daha erken Mösyö Sylvius, daha erken!” diye haykırdı.</p>

  <p>“Eh! Sizin yanınızda zaman çabuk geçiyor! On yedi gündür Dal’dayım!”</p>

  <p>Hulda, “Ne?.. On yedi gün mü?..” dedi.</p>

  <p>“Evet sevgili çocuk, iznim bitiyor. Bu yolculuğumu Drammen ve Kongsberg’de bitirmek istiyorsam, kaybedecek bir haftam bile yok. Storthing bana nasıl minnet borçluysa, milletvekili sandalyemi nasıl başkasına veremezse, ben de size öyle minnet borçluyum...”</p>

  <p>Küçük eliyle onun ağzını kapamak istermiş gibi bir hareket yapan Hulda, “Oh! Ne olur Mösyö Sylvius böyle şeyler söylemeyin!..” dedi.</p>

  <p>“Anlaştık Hulda! Böyle konuşmam yasaklandı -en azından burada...”</p>

  <p>Genç kız, “Ne burada ne başka yerde!” dedi.</p>

  <p>“Pekala! Ben kendimin efendisi değilim ve itaat etmek zorundayım. Ama siz ve Joël Christiania’ya beni görmeye gelmeyecek misiniz?”</p>

  <p>“Sizi görmeye mi Mösyö Sylvius?..”</p>

  <p>“Evet! Beni görmeye... Birkaç günü evimde geçirmeye... Madam Hansen’le birlikte, tabii razı olursa!”</p>

  <p>Joël, “Peki biz ayrılırsak, yokluğumuzda otele kim bakacak?” diye sordu.</p>

  <p>“Fakat zannederim, otelin size ihtiyacı yok. Turizm sezonu sona erecek. Nitekim, sonbahar sonu gelip sizi götürmeyi düşünüyorum.”</p>

  <p>Hulda, “Mösyö Sylvius,” dedi, “bizim için kolay olmaz...”</p>

  <p>“Tersine, çok kolay olur dostlarım. Bana ‘hayır!’ demeyin. Bu sözü kabul etmem! Sizi orada, evimin en güzel odasında ağırlayacağım! Yaşlı Kate ve ihtiyar Fink’le birlikte! Benim çocuklarım olacaksınız; sizin için neler yapabilirim onu da söylemeniz gerekecek!”</p>

  <p>Kız kardeşine bakan Joël, “Neler mi yapabilirsiniz Mösyö Sylvius?” diye sordu.</p>

  <p>Joël’in düşüncesini anlayan Hulda, “Kardeşim sus!” dedi.</p>

  <p>“Konuşun çocuğum, konuşun!”</p>

  <p>“Şu halde Mösyö Sylvius bizi onurlandıracaksınız!”</p>

  <p>“Nasıl?”</p>

  <p>“Sizi çok zahmete sokmazsa, kardeşim Hulda’nın nikah töreninde hazır bulunarak...”</p>

  <p>Sylvius Hog, “Onun nikahı mı?” diye bağırdı. “Nasıl? Küçük Hulda’m evleniyor mu?.. Hâlâ bana bir şey söylemiyorsunuz!..”</p>

  <p>Gözleri yaşaran genç kız, “Oh! Mösyö Sylvius!..” dedi.</p>

  <p>“Peki nikah ne zaman?..”</p>

  <p>Joël, “Tanrı nişanlısı Ole’yi bize geri getirdiği zaman!” diye karşılık verdi.</p>
</body>
</html>
