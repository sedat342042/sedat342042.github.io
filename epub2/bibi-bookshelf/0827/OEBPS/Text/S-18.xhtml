<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>14</h1>

  <p>Sylvius Hog, Bergen’den ayrıldığı gün, Dal Oteli’nde ciddi bir olay meydana gelmişti.</p>

  <p>Profesörün ayrılışından sonra, bütün Hansen ailesinin yaşamında bu son umut da bitmiş, sanki Joël ve Hulda'nın akılları başından gitmişti. Sylvius Hog’un ardında bırakıp gittiği ev, bir ölü gibiydi.</p>

  <p>Zaten bu iki gün boyunca, Dal’a hiç turist gelmedi. Nitekim Joël’in evden ayrılmasına gerek kalmadı. Hulda'nın yanında kalabildi. Kızı tek başına bırakırsa çok endişelenecekti.</p>

  <p>Gerçekten, Madam Hansen gitgide gizli endişelerinin etkisi altında kalıyordu. Çocuklarına dokunan her şeye karşı ilgisizdi. Hattâ <i>Vıken'</i>in kayboluşunu bile umursamıyordu. Odasına çekilip bir kenarda yaşıyor, ancak yemek saatlerinde ortaya çıkıyordu. Fakat Joël ve Hulda’yla konuştuğu zaman, piyango bileti konusunda dolaylı ya da dolaysız sitemler ediyor, onlar da ne pahasına olursa olsun kararlarından vazgeçmiyorlardı.</p>

  <p>Önerilerin ardı arkası kesilmiyordu. Dünyanın her yerinden geliyorlardı. Bazı beyinlerin kapıldığı çılgınlık gibi bir şeydi bu. Evet! Yüzbin marklık ikramiyeyi kazanmak bu biletin alnına yazılmıştı. Biletin bir benzerini bulmak olanaksızdı. Sanki piyango çekilişinde bir tek numara vardı; o da 9672’ydi! Kısaca, Manchester’den İngiliz ile Boston’dan Amerikalı hâlâ ön sırayı koruyorlardı. İngiliz birkaç liralık bir farkla rakibinden önde gidiyordu. Ancak bir anda, Amerikalı birkaç yüz dolar daha önererek İngiliz’i geçti. Bilet fiyatı sekiz bin marka kadar tırmandı -bu durum Amerika ile Ingiltere arasında bir prestij sorunu değilse de, gerçekten saplantılı bir davranış olarak açıklanabilir di.</p>

  <p>Her neyse, ne denli elverişli olurlarsa olsunlar, Hulda bu önerilerin hepsine olumsuz karşılık veriyordu. Bunun sonunda, Madam Hansen acı acı söylenmeye başlıyordu.</p>

  <p>Bir gün kızına, “Bu biletten vazgeçmeni emrediyorum sana!” dedi. “Evet! Emrediyorum!”</p>

  <p>“Anne üzgünüm ama, sizi reddetmek zorundayım!”</p>

  <p>“Beni dinlemek zorundasın!”</p>

  <p>Joël, “Ne diye dinlesin?” diye sordu. Madam Hansen karşılık vermedi. Açıkça sorulan bu soru karşısında sapsarı kesilmişti. Anlamsız sözler mırıldanarak odasına çekildi.</p>

  <p>Joël, “Ciddi bir şeyler var,” dedi. “Annemizle Sandgoïst arasında bir sorun olmalı!” “Evet kardeşim. Önümüzdeki günlerde uğursuz şeyler olacak. Hazırlıklı olmalıyız!” “Sevgili Hulda’m, birkaç haftadan beri yeterince acı çektik. Daha hangi felaket bizi tehdit edebilir ki?”</p>

  <p>Hulda, “Ah! Mösyö Sylvius gecikiyor!” dedi. “O burada olduğu zaman, kendimi daha az umutsuz hissediyorum...”</p>

  <p>Joël, “Zaten bizim için ne yapabilir?” diye karşılık verdi.</p>

  <p>Fakat Madam Hansen’in geçmişinde ne olmuştu? Neden çocuklarına açıklamıyordu? Endişelerinin içyüzünü söylemek gururuna mı dokunuyordu? Kendisini suçlamasını gerektirecek bir şeyler mi vardı? Ole’nin biletinin değeri yükseldikten sonra, bu konuda neden kızını zorluyordu? O parayı ele geçirmek için niçin bu denli açgözlü davranıyordu? Joël ve Hulda, bu soruların karşılığını nihayet öğreneceklerdi.</p>

  <p>4 Temmuz sabahı, Joël kız kardeşini küçük kiliseye götürdü. Hulda her gün kaybolan nişanlısı için dua ediyordu.</p>

  <p>Joël onun duasının bitmesini bekliyor, yeniden eve götürüyordu.</p>

  <p>O gün geri dönerlerken, Madam Hansen’in ağaçların altında hızlı hızlı yürüdüğünü gördüler. Otele doğru gidiyordu.</p>

  <p>Tek başına değildi. Yanında bir adam vardı. Adam yüksek sesle konuşuyordu. Buyurgan birtakım hareketler yapar gibiydi.</p>

  <p>Hulda ve kardeşi birden durdular.</p>

  <p>Joël, “Bu adam kim?” dedi.</p>

  <p>Hulda öne doğru birkaç adım atarak, “Onu tanıyorum,” karşılığını verdi.</p>

  <p>“Tanıyor musun?”</p>

  <p>“Evet! Sandgoïst!”</p>

  <p>“Drammen’den Sandgoïst! Ben yokken eve gelen adam!..”</p>

  <p>“Evet!”</p>

  <p>“Annemiz üzerinde... Belki bizim üzerimizde de birtakım hakları varmış gibi buyurgan davranıyordu değil mi?..”</p>

  <p>“Tam söylediğin gibi kardeşim... Kuşkusuz bugün, o haklarını kullanmaya geldi...”</p>

  <p>“Hangi haklar?.. Ah! Bu adamın burada ne aradığını bu kez öğreneceğim!”</p>

  <p>Joël zorla kendini tuttu ve kız kardeşini izledi. Biraz kenarda durup dikkat çekmemeye çalışacaktı.</p>

  <p>Madam Hansen ve Sandgoïst biraz sonra otelin kapısına vardılar. Önce Sandgoïst eşikten içeri girdi. Onların ardından kapı kapandı, ikisi de büyük salona yerleştiler.</p>

  <p>Joël ve Hulda eve doğru yaklaştı. Evin içinden Sandgoïst’in homurdanan sesi duyuluyordu. Durdular, kulak kabarttılar. O sırada, Madam Hansen yalvaran bir sesle konuşmaya başladı.</p>

  <p>Joël, “İçeri girelim!” dedi.</p>

  <p>Dikkatle kapıyı kapadıktan sonra, büyük salona girdiler. Hulda'nın kalbi sıkışmıştı. Joël hem sabırsızlıktan, hem öfkeden titriyordu. Sandgoïst büyük koltuğa oturmuştu. İki kardeşi görünce hiç istifini bozmadı. Başını onlara doğru çevirip gözlüğünün üstünden bakmakla yetindi.</p>

  <p>Joël'in hoşuna gitmeyen bir sesle, “Ah!” dedi, “yanılmıyorsam bu, şu sevimli Hulda olacak!”</p>

  <p>Madam Hansen adamın karşısında ayağa kalkmıştı. Endişeli ve çekingendi. Fakat birden silkindi ve çocuklarını görmekten çok rahatsız olduğunu belli etti.</p>

  <p>Sandgoïst, “Siz de erkek kardeşi olmalısınız herhalde?” diye sordu.</p>

  <p>Joël, “Evet, erkek kardeşi,” karşılığını verdi.</p>

  <p>Sonra ilerledi ve koltuğa iki adım kala durdu. “Size ne gibi bir yardımda bulunabiliriz?” diye sordu.</p>

  <p>Sandgoïst ona kötü kötü baktı, sonra ayağa kalkmadan sert ve pis sesiyle, “Size açıklayacağız genç adam!” dedi. “Aslında, tam üstüne geldiniz! Sizi hemen görmem gerekiyordu. Kız kardeşiniz de uysal davranırsa, anlaşarak işi bitiririz!</p>

  <p>Siz de şöyle oturun genç bayan!”</p>

  <p>Sandgoïst kendi evindeymiş gibi onları oturmaya davet ediyordu. Joël bu konuda onu uyardı.</p>

  <p>“Ah! Ah! Bu sözler sizi incitiyor mu? Aksi şeytan, işte pek uysal olmayan bir delikanlı!”</p>

  <p>Joël, “Doğru dediniz, uysal olmayan ve saygıyı hak edenlere saygı gösteren bir delikanlı!” dedi.</p>

  <p>Madam Hansen, “Joël!” diye seslendi.</p>

  <p>Joël’in kendine hakim olması için ona yalvaran bakışlar atan Hulda, “Kardeşim!.. Kardeşim!” diye ekledi.</p>

  <p>Genç adam kendini tutmak için şiddetli çaba harcadı ve kaba saba adamı kapı dışarı atmamak için bir köşeye çekildi.</p>

  <p>Sandgoïst, “Şimdi konuşabilir miyim?” diye sordu.</p>

  <p>Karşılığında yalnızca Madam Hansen’den olumlu bir işaret aldı. Ama bu da yetiyordu.</p>

  <p>“İşte söz konusu olan,” dedi, “ama üçünüzün birden iyi dinlemesini rica ederim, çünkü sözlerimi yinelemekten hoşlanmam!”</p>

  <p>Bu açıkça görülüyordu, iradesini dayatma hakkı olduğuna inanan bir adam tavrıyla konuşuyordu:</p>

  <p>“Ole Kamp adında birinin macerasını gazetelerden öğrendim,” dedi. “Bergen’den genç bir denizciymiş, nişanlısı Huldaya bir piyango bileti göndermiş. O sırada içinde bulunduğu gemi, <i>Viken</i> batıyormuş. Ayrıca halk, ele geçtiği sırada meydana gelen koşullardan ötürü bu bileti doğaüstü bir nesne gibi görüyormuş. Yine bu biletin, çekilişte özel bir şansı olduğuna inanılıyormuş. Nihayet onu satın almak için Hulda Hansen’e olağanüstü öneriler yapılmış.”</p>

  <p>Bir an sustu. Sonra, “Bunlar doğru mu?” dedi.</p>

  <p>Bu sorunun cevabı biraz gecikmişti. Nihayet Joël, “Evet!.. Doğru!” dedi. “Ee sonra?” Sandgoïst, “Sonrası!” dedi, “sonrası şöyle: Bütün bu öneriler saçma bir batıl inanca dayanıyor. Benim düşüncem böyle. Ama sanırım, çekiliş günü yaklaştıkça, daha da çoğalacaklar. Yani ben bir tüccarım. Burada kendi çıkarıma uyan bir iş olduğunu düşünüyorum. Bu yüzden Drammen’den kalkıp Dala geldim. Niyetim bu biletin bana devredilmesini ve Madam Hansen’in tercihini benden yana kullanmasını rica etmek!”</p>

  <p>Hulda doğrudan kendisine bir şey sorulmadığı halde, bu türden bütün önerileri geri çevirdiği gibi hemen Sandgoïst’e de karşılık verecekti ki, Joël onu durdurdu.</p>

  <p>“Mösyö Sandgoïst,” dedi, “size karşılık vermeden önce bir şey soracağım. Bu biletin kime ait olduğunu biliyor musunuz?”</p>

  <p>“Tabii, zannederim Hulda Hansen’e!”</p>

  <p>“İyi o zaman, bileti devredip devretmek istemediğini Hulda Hansen’e sormalısınız!” Madam Hansen, “Oğlum!..” dedi.</p>

  <p>Joël, “Bırakın, sözümü bitireyim anne,” dedi. “Bu bilet yasal olarak kuzenimiz Ole Kamp’a ait değil mi? Ole Kamp'ın bu bileti nişanlısına devretme hakkı yok mu?”</p>

  <p>Sandgoïst, “Tartışmasız öyle,” karşılığını verdi.</p>

  <p>“O zaman, onu almak için Hulda Hansen’e başvurmanız gerekir.”</p>

  <p>Sandgoïst, “Öyle olsun, şekilci bey,” dedi. “Şimdi Hulda’ya soruyorum. Ole Kamp’tan kendisine geçen 9672 numaralı bileti bana devretmesini istiyorum.”</p>

  <p>Genç kız kararlı bir sesle, “Mösyö Sand-goist,” diye karşılık verdi. “Bu bilet konusunda, bana boş yere pek çok öneri yapıldı. Şimdiye kadar nasıl karşılık verdiysem size de öyle karşılık vereceğim. Nişanlım son bir veda mektubu gibi onu bana göndermişti. Çünkü satmamı değil, saklamamı istiyordu. Yani ne pahasına olursa olsun, elimden çıkaramam.”</p>

  <p>Hulda bunları söyledikten sonra, odadan çıkmaya hazırlandı. Kendisi açısından görüşme bitmiş sayılırdı. Ama annesinin bir işareti üzerine durdu.</p>

  <p>Madam Hansen canının sıkıldığını belli eden bir hareket yapmıştı. Sandgoïst’in alnı kırışmış, gözleri parlamıştı. Öfkeye kapılmaya başladığı anlaşılıyordu.</p>

  <p>“Evet, burada kalın Hulda,” dedi. “Son sözü söylemediniz, ısrar ediyorum ve ısrar etme hakkım var. Zaten zannederim, kendimi iyi ifade edemedim ya da daha doğrusu siz yanlış anladınız. Belli olan bir şey var ki bu biletin şansı çok büyük sayılmaz; tek özelliği bir kazazede tarafından bir şişenin içine kapatılması ve rastlantı sonucu bulunması. Halk bu olaya hayranlık besliyor ama, böyle akıl yürütmek anlamsız. Kuşkusuz pek çok insan onu ele geçirmek istiyor. Onu satın almak istediler, yine isteyecekler. Tekrar söylüyorum, burada söz konusu olan bir iştir ve bu işi az önce size önerdim.”</p>

  <p>Joël alay yollu bir tavırla, “Kız kardeşimle anlaşmakta biraz sıkıntı çekeceksiniz,” diye karşılık verdi. “Siz işten konuşurken, o duygulardan söz edecek!”</p>

  <p>Sandgoïst, “Bütün bunlar laf genç adam!” karşılığını verdi. “Açıklamalarım bitince, bu işin benim için olduğu kadar, sizin için de elverişli olduğunu göreceksiniz. Anneniz, Madam Hansen için de öyle olacak. Zaten doğrudan ilgileniyor.”</p>

  <p>Joël ve Hulda bakıştılar. Madam Hansen’in bugüne kadar onlardan gizlediği şeyi şimdi öğrenecekler miydi?</p>

  <p>Sandgoïst, “Devam ediyorum,” dedi. “Bu biletin Ole Kamp'ın satın aldığı fiyattan bana devredilmesini ileri sürmedim. Hayır!.. Doğru veya yanlış, piyasada belirli bir değer kazandı. Nitekim onu elde etmek için özveriyi göze alacağım.”</p>

  <p>Joël, “Hulda sizin önerebileceğiniz fiyatın çok üstünde kalan önerileri geri çevirdi,” dedi. “Bunu biliyorsunuz herhalde.”</p>

  <p>Sandgoïst, “Doğru!” diye bağırdı. “Çok yüksek bedeller önerildi! Peki onlara ne diyorsunuz?”</p>

  <p>“Fakat o bedeller ne olursa olsun, kardeşim reddetti. Ben de onu onaylıyorum!” “Hoppala! Joël’le mi, yoksa Hulda Han-sen’le mi işim var?”</p>

  <p>“Hem kardeşimle, hem benimle,” karşılığını verdi. “Biz bütünüz. Bunu kafanıza sokun mösyö! Anlamamış gibi görünüyorsunuz!” Sandgoïst hiç aldırış etmeden omuzlarını silkti. Sonra ileri sürdüğü kanıtlardan emin bir adam tavrıyla devam etti:</p>

  <p>“Bilet karşılığında bir fiyat önermemin nedeni, sizin ailenize avantaj sağlamak içindi. Herhalde ailesinin yararına olduğuna göre Hulda bu öneriyi geri çeviremez.”</p>

  <p>“Gerçekten mi?”</p>

  <p>“Şimdi şunu aklınıza koyun çocuğum, bileti bana devretmesi için kız kardeşinize rica etmeye gelmedim ben Dal’a! Hayır! Asla!” “Peki ne istiyorsunuz?”</p>

  <p>“İstemiyorum, bana verilmesini emrediyorum, evet bana vermek zorunda!..”</p>

  <p>Joël, “Hangi hakla?” diye bağırdı. “Siz bir yabancısınız! Annemin evinde böyle konuşmaya hangi hakla cüret ediyorsunuz?” Sandgoïst:</p>

  <p>“Kendi evinde dilediği gibi ve istediği zaman konuşmaya hakkı olan her insan gibi!” karşılığını verdi.</p>

  <p>Joël, “Kendi evinde mi?” diye haykırdı. Öfkeden patlayarak Sandgoïst’in üzerine yürüdü. Kolay kolay korkacak bir adam olmamasına rağmen, Sandgoïst koltuktan sıçradı. Fakat Hulda kardeşini tuttu. Başını ellerinin arasına alan Madam Hansen salonun öbür ucuna kadar geriledi.</p>

  <p>Genç kız, “Kardeşim!.. Dikkat et!..” dedi. Joël birden durdu. Annesinin görünüşü öfkesini kesmişti. Madam Hansen’in bütün davranışlarından Sandgoïst’in avuçlarının içinde olduğu anlaşılıyordu. Joël’in duraksadığını gören adam kendini toparladı ve tekrar yerine döndü.</p>

  <p>Biraz daha tehditkar bir sesle, “Evet, kendi evimdeyim!” diye bağırdı. “Kocasının ölümünden sonra, Madam Hansen hiç başarı kazanmayan borsa oyunlarına girişti. Babanızın ölümünden sonra artakalan az serveti tehlikeye attı. Christiania’daki bir bankacıdan borç para almak zorunda kaldı. Çaresi kalmayınca, bu evi on beş bin mark karşılığı ipotek ettirdi. Ben, Sandgoïst, onun borcunu ödeyerek ipoteği alacaklıdan üzerime devraldım. Yani borç vadesinde ödenmezse, çok yakında bu ev benim olacak.”</p>

  <p>Joël, “Vade ne zaman doluyor?” diye sordu.</p>

  <p>Sandgoïst, “On sekiz gün sonra, 20 Temmuz’da,” karşılığını verdi. “Ve o gün, ister beğenin, ister beğenmeyin, ben burada kendi evimde olacağım!”</p>

  <p>Joël cevabı yapıştırdı:</p>

  <p>“O güne kadar borcunuz ödenirse, o tarihte evinizde olamayacaksınız. Annem ve kardeşimin önünde ileri geri konuşmaktan sizi menediyorum!”</p>

  <p>Sandgoïst, “Beni menediyor!.. Beni ha!..” diye bağırdı. “Peki annesi de menediyor mu?” Joël, “Haydi konuşun artık anne!” dedi. Annesine doğru giderek onun ellerini başından çekmek istedi.</p>

  <p>Hulda, “Joël!.. Kardeşim!..” diye haykırdı. “Ona acı... Yalvarırım... Sakin ol!”</p>

  <p>Madam Hansen’in başı eğikti, oğluna bakmaya cesaret edemiyordu. Hepsi doğruydu. Kocasının ölümünden birkaç yıl sonra, riskli işlere girişip servetini artırmayı denemiş, elinde bulunan az miktarda para çarçabuk erimişti. Çok geçmeden kendisini batıran borçlara girmek zorunda kalmış, evin üzerine ipotek koydurmuştu. Şimdi alacaklısı Drammen’den bu Sandgoïst’ti. Bu adam memlekette hiç sevilmeyen, duygusuz, çok tanınmış bir tefeciydi. Otele değer biçmek için Dal’a gelmişti. Madam Hansen onu ilk kez o gün görmüştü.</p>

  <p>İşte kadının yaşamını bunaltan sır buydu! Davranışlarındaki tuhaflıklar, çocuklarından saklanmak istercesine niçin kıyıya köşeye çekildiği şimdi anlaşılıyordu! Geleceğini kararttığı o genç insanlara neden bir şey söylemek istemediği de nihayet belli oluyordu!</p>

  <p>Hulda duyduklarını az çok düşünebildi. Evet! Sandgoïst isteklerini dilediği gibi dayatabilirdi! Bugün istediği biletin on beş gün sonra değeri kalmayacaktı. O bileti teslim etmezse, mahvolacaklar, ev satılacaktı. Hansen ailesi evsiz barksız kalacaktı... Bu, sefaletti.</p>

  <p>Hulda Joël’le göz göze gelmeye cesaret edemiyordu. Fakat Joël öfkeye kapılmıştı; gelecek günlerin tehditlerine aldırış etmiyordu. Gözü Sandgoïst’ten başka şey görmüyordu. Bu adam biraz daha konuşmaya devam ederse, kendine hakim olamayacaktı...</p>

  <p>Duruma hakim olduğunu gören Sandgoïst daha da buyurganlaştı, sertleşti.</p>

  <p>“O bileti istiyorum, benim olacak!” diye yineledi. “Onun karşılığında bir bedel önermiyorum. Ama Madam Hansen’in imzaladığı borç senedinin vadesini uzatırım. Bir yıl... Hattâ iki yıl!.. Tarihi kendiniz belirleyin Hulda!”</p>

  <p>Kalbi endişeyle sıkışan Hulda karşılık veremedi. Onun yerine kardeşi konuştu:</p>

  <p>“Ole Kamp'ın bileti Hulda Hansen tarafından satılamaz!” diye haykırdı. “Tehditleriniz ve iddialarınız ne olursa olsun, kardeşim reddediyor! Şimdi çıkın buradan!”</p>

  <p>Sandgoïst, “Çıkmak mı?” dedi. “Yok hayır! Çıkmayacağım!.. Yaptığım öneri yeterli değilse... daha ileri giderim!.. Evet!.. Biletin bana verilmesi karşılığında şeyi öneririm... şeyi...” Anlaşılan, Sandgoïst bu bileti ele geçirmek için gerçekten dayanılmaz bir istek duyuyordu. İşin kendi çıkarına uygun olduğuna iyice ikna olmuştu. Nitekim gidip masaya oturdu. Masanın üzerinde kâğıt, kalem ve mürekkep vardı. Bir saniye sonra, “Şunu öneriyorum!” dedi. “Madam Hansen’i borçtan kurtaran bir senet. Bu borç için Dal Oteli’ni ipotek ettirmişti.” Madam Hansen ricacı ellerini açmış, başını yarı eğmiş, kızına bakıyor, yalvarıyordu.</p>

  <p>Sandgoïst, “Şimdi o bileti istiyorum!..” dedi. “Bugün istiyorum... Hemen! Onu yanıma almadan Dal’ı terk etmeyeceğim!.. Onu istiyorum Hulda!.. İstiyorum!”</p>

  <p>Sandgoïst zavallı kıza yaklaşmıştı. Sanki Ole’nin biletini almak için üstünü arayacaktı. Artık Joël daha fazla tahammül edemedi. Birden Hulda’nın seslendiğini işitti:</p>

  <p>“Kardeşim!.. Kardeşim!..”</p>

  <p>“Çıkacak mısınız?” diye sordu.</p>

  <p>Sandgoïst çıkmayı reddetti. Tam adamın üzerine atılacaktı ki Hulda araya girdi.</p>

  <p>“Anne, işte bilet!..”</p>

  <p>Madam Hansen heyecanla bileti yakaladı. Sandgoïst’in senediyle değiş tokuş ettiler. O sırada, Hulda koltuğa yığıldı. Neredeyse kendinden geçmişti.</p>

  <p>Joël, “Hulda!.. Hulda!..” diye haykırdı. “Kendine gel!.. Ah! Kardeşim ne oluyorsun?”</p>

  <p>Madam Hansen, “Ne mi oluyor?” diye sordu. “Ne mi oluyor?.. Evet, kabahat benim! Evet! Çocuklarımın çıkarı için babalarının malvarlığını büyütmek istedim! Evet! Onların geleceğini kararttım! Bu eve sefalet getirdim... İşte böyle! Teşekkür Hulda... Teşekkür!”</p>

  <p>Sandgoïst hâlâ oradaydı. Joël onu fark etti.</p>

  <p>“Siz... Hâlâ burada mı duruyorsunuz?” diye bağırdı.</p>

  <p>Sonra adamın üzerine doğru giderek omuzlarından tutup kaldırdı, direnmesine, haykırışlarına rağmen onu dışarı attı.</p>
</body>
</html>
