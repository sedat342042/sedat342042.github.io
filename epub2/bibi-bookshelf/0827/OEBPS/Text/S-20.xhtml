<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>16</h1>

  <p>Ertesi gün, ustabaşı Lengling’in kariolu Sylvius Hog ve Hulda’yı götürüyordu. Arabada yan yana oturmuşlardı. Bildiğiniz gibi, Joël’e yer yoktu. Mert çocuk, keyifli keyifli başını sallayan atın yanında, yürüyerek gidiyordu.</p>

  <p>Dal ve Moel arası on dört kilometreydi. Dayanıklı yürüyüşçüyü yoracak bir yol sayılmazdı bu.</p>

  <p>Kariol, Maan Irmağı’nın sol kıyısını izleyerek sevimli Vestfjorddal Vadisi’nde ilerliyordu. Dar ve gölgeli vadiyi sularını sıçrata sıçrata yükseklerden düşen binlerce çağlayan suluyordu. Yılankavi yolun her kıvrımında, karla kaplı beyaz bir leke oluşturan Gousta doruğu bir görünüp bir kayboluyordu.</p>

  <p>Gökyüzü tertemiz, hava çok güzeldi. Güneş çok ısıtmıyor, rüzgar hafif esiyordu.</p>

  <p>Dal’daki evden ayrılışından beri Sylvius</p>

  <p>Hog’ta tuhaf bir değişiklik vardı; sanki yüzünün gerginliği geçmişti. Kuşkusuz biraz kendini “zorluyordu”. Niyeti bu gezi sayesinde Joël ve Hulda’yı oyalayıp acılarını dindirmekti.</p>

  <p>Moel’e ulaşmak için iki buçuk saat yeterli oldu. Tinn Gölü’nün kenarında durmak zorunda kaldılar. Suda yüzme olanakları olmadığından kariol daha uzağa gidemezdi. Gerçekten vadinin bu noktasında göl üstünde yolculuk başlıyordu. Burada bir “vandskyde” , yani bir iskele bulunuyordu. Tinn Gölü’nde hem enine hem boyuna sefer yapan hafif tekneler burada beklerlerdi.</p>

  <p>Kariol köyün küçük kilisesinin yanında durdu. Köy, iki yüz metre yüksekten düşen bir çağlayanın tabanında kurulmuştu. Çağlayan göl sularına karışmadan önce, dağın derin bir yarığında gözden kayboluyordu.</p>

  <p>Kıyıda iki kayıkçı bekliyordu. Kayınağacı kabuğundan yapılmış bir kayık yola çıkmaya hazırdı. Kayığın dengesi kesinlikle bozuktu. Taşıdığı yolcuların bir taraftan öbür tarafa geçmelerine bile izin vermiyordu.</p>

  <p>O sırada, göl bütün sabah güzelliğini sergiliyordu. Doğan güneş gece puslarını dağıtmıştı. Bundan daha güzel bir yaz günü olamazdı.</p>

  <p>Profesör karioldan iner inmez, “Çok yorulmadınız değil mi mert Joël’im?” diye sordu.</p>

  <p>“Hayır Mösyö Sylvius. Telemark’ta uzun tur gezilerine alışık sayılırım!”</p>

  <p>“Doğru! Bana söyler misiniz, Moel’den Christiania’ya doğrudan giden en kestirme yol hangisi?”</p>

  <p>“Tabii Mösyö Sylvius. Gölün karşı kıyısına, yani Tinoset’e varırsak... Bir kariol bulur muyuz, bilmem ama, memlekette âdettir, buraya gelişimizi önceden bildirecektik, hata yaptık...” Profesör, “Merak etmeyin çocuğum,” dedi, “ben durumu tahmin ettim. Niyetim sizi Dal’dan Christiania’ya kadar yürütmek değil.” Joël, “Gerekirse yürürüz...” dedi.</p>

  <p>“Yok gerekmeyecek. Şimdi konumuza dönelim. Hangi yolu izleriz, söyleyin bana!” “Tabii Mösyö Sylvius, bir kez Tinoset’e geldikten sonra, Vik ve Bolkesjö’den geçerek Fol Gölü’nün çevresini dolaşacağız, böylece Möse’ye varmış olacağız. Oradan Kongsberg, Hangsund ve Drammen’e gideceğiz. Gece gündüz yol alırsak, yarın öğleden sonra Christiania’ya varmamız mümkün.”</p>

  <p>“Çok güzel Joël! Memleketi tanıyorsunuz. Gerçekten hoş bir yolculuk olacak.”</p>

  <p>“En kestirmesi böyle.”</p>

  <p>Sylvius Hog, “Boş verin Joël, en kestirme umurumda değil, anlıyor musunuz? Ben başka bir yol biliyorum; birkaç saatliğine yolculuğumuzu uzatacak bir yol! Çocuğum hiç o yoldan söz etmiyorsunuz ama, onu biliyorsunuz!” dedi.</p>

  <p>“Hangisi?”</p>

  <p>“Bamble’dan geçen yol!”</p>

  <p>“Bamble’dan mı?”</p>

  <p>“Evet, Bamble! Bilmemezlikten gelmeyin! Çiftçi Helmboë ve kızı Siegfrid orada oturuyor!”</p>

  <p>“Ama Mösyö Sylvius!..”</p>

  <p>“Fol Gölü’nü kuzeyden dolanmak yerine güneyden dolanarak o yoldan gideceğiz. Yine Kongsberg’e varmış olmaz mıyız?”</p>

  <p>Joël gülümseyerek, “Tabii,” dedi, “hem çok daha kolay olur!”</p>

  <p>Genç kız, “Kardeşimi düşündüğünüz için teşekkür ederim Mösyö Sylvius!” dedi.</p>

  <p>“Sizi de düşündüm küçük Hulda. Sanırım, dostunuz Siegfrid’i görmek sizi de sevindirecek!”</p>

  <p>Kayık hazırdı. Üçü birden kayığın arkasına istiflenmiş yeşil yaprak yığınının üzerine yerleştiler. İki kayıkçı kâh kürek çekerek, kâh dümen tutarak kayığı açığa çektiler.</p>

  <p>Kıyıdan uzaklaştıkça, Haekenoes’ten itibaren, Tinn Gölü genişlemeye başlıyordu. Haekenoes, iki üç haneli küçük bir köydü. Daracık fiyortun sularıyla yıkanan kayalık burnun üzerine kurulmuştu. Maan suları sessiz sessiz bu fiyorta boşalıyordu. Göl hâlâ iki yanıyla çok sıkışıktı; ama yavaş yavaş dağların arka tarafı geride kalıyor, onların tabanında süzülen ve onlara göre bir sukuşundan farklı olmayan kayıktan bakınca yükseklikleri anlaşılmıyordu.</p>

  <p>Şurada burada, bir düzine kadar ada ya da adacık seçiliyordu. Çorak ya da yeşilimtrak zeminli adacıklar üzerinde birkaç balıkçı kulübesi vardı. Göl üzerinde dördül biçimde birbirine bağlanmamış ağaç gövdeleri ve civardaki bıçkı atölyelerinde kereste haline getirilmiş tomruk yığınları yüzüyordu.</p>

  <p>Bu görüntü Sylvius Hog’un şaka yollu konuşmasına neden oldu. “İskandinav şairlerimize göre,” dedi, “göller Norveç’in gözleridir, ancak kabul etmek gerekir ki Incil’in dediği gibi, Norveç’in gözüne tomruk kaçmış!”</p>

  <p>Saat dörde doğru, kayık Tinoset’e vardı. Pek konforlu olmayan, sıradan bir köydü burası. Zaten önemi yoktu. Sylvius Hog burada bir saat bile kalmaya niyetli değildi. Joël’e daha önce söylemişti, bir araba kıyıda bekliyordu. Böyle bir yolculuğu uzun zaman önce kafasında kurmuştu. Bu nedenle Christiania’ya Mösyö Bennett’e yazarak zahmetsiz ve gecikmesiz yolculuk olanaklarının sağlanmasını istemişti. Nitekim onun istediği tarihte, eski, üstü açık bir gezinti arabası Tinoset’te hazır bekliyordu. Arabanın içi erzak doluydu. Böylece bütün yol boyunca ulaşım ve yiyecek sıkıntısı çekmeyeceklerdi. Üstelik yiyecek bakımından, günlük yumurta ve yoğurttan, Telemark köylerinin kendine özgü sulu yemeklerine kadar her şey vardı.</p>

  <p>Tinoset neredeyse Tinn Gölü’nün tam ucuna kurulmuştu. Burada, Maan Irmağı hayli güzel bir çağlayana dönüşüyor, aşağıdaki vadiye boşalarak yeniden düzenli yatağına dönüyordu. Atlar çoktan arabaya koşulmuştu. Araba çok geçmeden Bamble yönüne doğru yola koyuldu.</p>

  <p>O tarihte, genelde Norveç’i ve özelde Telemark’ı katetmenin yegane yöntemi buydu. Belki daha sonraları demiryollarını kullanan turistler yerel kariola ve Mösyö Benett’in arabalarına binememekten dolayı pişmanlık duyacaklardı!</p>

  <p>Joël doğal olarak bu bölgeyi tam anlamıyla tanıyordu; Bamble ve Dal arasında sık sık gidip gelmişti.</p>

  <p>Akşam saat sekiz olduğu zaman, Sylvius Hog ve iki kardeş bu küçük köye vardılar.</p>

  <p>Onları beklemiyorlardı; ama çiftçi Helmboë yine de en iyi şekilde onları karşıladı. Siegfrid dostunu sevgiyle kucakladı. Çektiği acılardan ötürü çok sararmış olduğunu fark etti. Birkaç dakika, acılarını paylaşmak isteyen iki genç kız bir köşeye çekildiler.</p>

  <p>Siegfrid, “Yalvarırım sevgili Hulda,” dedi, “üzüntü çekip kendini bırakma! Ben inancımı yitirmedim! Zavallı Ole’mizi görme umudunu neden elden bırakalım? <i>Viken'i</i> bulmaya çalışıyorlar! Gazetelerden izliyoruz! Başaracaklar!.. Bak, eminim ki Mösyö Sylvius hâlâ umutlu!.. Hulda... Sevgili dostum... Sana yalvarırım... Umutsuzluğa kapılma!”</p>

  <p>Karşılık olarak Hulda'nın elinden ağlamaktan başka şey gelmiyor, Siegfrid onu göğsüne bastırıyordu.</p>

  <p>Ah! Bu güzel, sade ve iyi insanların gelmesiyle çiftçi Helmboë’nun evi nasıl da sevince boğulmuştu! Bu bir avuç insanın mutlu olmaya hakkı yok muydu?</p>

  <p>Çiftçi, Sylvius Hog’a, “Demek doğrudan Christiania’ya gidiyorsunuz, öyle mi?” diye sordu.</p>

  <p>“Evet Mösyö Helmboë!”</p>

  <p>“Piyango çekilişine katılmak için mi?” “Elbette.”</p>

  <p>“Neye yarar? Ole Kamp'ın bileti şimdi o alçak Sandgoïst’in ellerinde!”</p>

  <p>Profesör, “Bu, Ole’nin vasiyetiydi,” karşılığını verdi, “ona saygı duymak gerekir.”</p>

  <p>“Drammen tefecisine çok pahalıya patlayan bilete alıcı çıkmadığı söyleniyor!”</p>

  <p>“Doğru, öyle söyleniyor Mösyö Helmboë.” “Güzel! Mösyö Hog, bu alçak, rezil adam buna layıktı. Evet!.. Alçağın teki!., iyi olmuş!” “Evet, doğru Mösyö Helmboë, iyi olmuş!” Tabii çiftlikte yemeğe oturmak gerekti. Bu daveti kabul etmeden ne Siegfrid ne de babası dostlarının gitmesine izin verdiler. Ama geç kalmamak gerekiyordu; Bamble’dan dolanarak birkaç saat yitirmişlerdi. Bunu telafi etmek için gece boyunca yol almak lazımdı. Nitekim saat dokuzda, köy delikanlılarından biri atları hazırladı. Atlar arabaya koşuldu.</p>

  <p>Sylvius Hog çiftçiye, “Sevgili Mösyö Helmboë,” dedi, “bir dahaki ziyaretimde, ısrar ederseniz altı saat sofranızdan kalkmam! Ama bugün, tatlı servisini beklemek yerine benimle tokalaşmanızı rica ederim! Yine tatlı yerine sevimli Siegfrid’iniz küçük Hulda’mı öpsün!”</p>

  <p>Bundan sonra, yola çıktılar. Bu yüksek bölgede, alacakaranlık birkaç saat daha uzuyordu. Nitekim hava öyle berraktı ki güneşin batışından sonra, ufuk çizgisi hâlâ seçiliyordu. Hitterdal ve Fol Gölü’nün güneyinden geçen, Bamble’dan Kongsberg’e giden yol epey engebeli ama güzeldi. Etraftaki kasaba ve köylere uğrayarak Telemark’ın bütün güney bölümünü katediyordu. Yola çıkışlarından bir saat sonra, Sylvius Hog, Hitterdal'ın kilisesini fark edebildi. Orada durmadılar. Kilise çok ilginç, eski bir yapıydı. Birbirinin üstünde yükselen ve birbiriyle orantısız küçük kulelerle örtülüydü. Yapının bütünü ahşaptı. Bitişik kirişlerden yapılmış duvarlarından ve iç içe girmiş tahtalarından çan kulesinin sivri ucuna kadar ahşap özelliğini koruyordu. Küçük kulelerin üst üste yığılması, on üçüncü yüzyıl İskandinav mimarisinin saygın bir anıtı olduğunu gösteriyordu.</p>

  <p>Gece yavaş yavaş bastırdı. Günün son ışıklarını hâlâ içinde barındıran gecelerden biriydi bu. Sabah olmaya bir saat kala, şafak sökerken o da yok olup gidecekti.</p>

  <p>Joël ön tarafa oturmuş, düşüncelere dalmıştı. O sırada, Sylvius Hog’la arabacı arasında bir konuşma geçti. Profesör adamdan atları hızlandırmasını istedi. Ondan sonra, koşum çıngıraklarından, kırbacın şaklamasından ve yarık yarık yolda tekerleklerin gıcırdamasından başka ses duyulmaz oldu.</p>

  <p>Bütün gece, hiç mola vermeden ilerlediler. Listhüs’da durmaya gerek görmediler. Listhüs çamlarla kaplı dağ kargaşası içinde kaybolmuş, elverişsiz bir yerdi. Çorak ve yabanıl ikinci bir dağ sırası etrafını sarmıştı. Güzel görünümlü, küçük bir köy olan Tiness’i de durmadan geçtiler. Bu köydeki bazı evler taştan kazık temeller üzerine oturtulmuştu. Araba epey hızlı gidiyordu. Demir akşamından sesler geliyor, gevşek yaylarından, cıvatalarından tıkırtılar çıkıyordu. Sürücünün sitem edilecek bir yanı yoktu. Uyuklaya uyuklaya dizginleri sallayan iyi yürekli bir ihtiyardı. İstemdışı bir hareketle, ara sıra kırbacını atlar üzerinde şaklatıyordu. Kötü niyetle değil ama, özellikle sol yandaki atı kırbaçlıyordu. Bunun nedeni, sağ yandaki atın kendisine ait olmasıydı. Öteki at köydeki komşusuna aitti.</p>

  <p>Sabahın beşinde, Sylvius Hog gözlerini açtı, kollarını uzatarak gerindi, havaya yayılmış nefis çam kokusunu içine çekti.</p>

  <p>Kongsberg’e varmışlardı. Araba Laagen üzerindeki köprüyü aştı, Larbrö şelalesine yakın olan kilisenin yanından geçtikten sonra durdu.</p>

  <p>Sylvius Hog, “Dostlarım,” dedi, “dilerseniz burada biraz mola verelim. Yemek için çok erken. Esaslı molayı Drammen’de veririz. Orada, kendimize güzel bir ziyafet çekeriz. Dolayısıyla Mösyö Benett’in yiyeceklerinden tasarruf etmiş oluruz.”</p>

  <p>Anlaşmışlardı. Profesör ve Joël, <i>Hôtel des Mines</i>’de küçük bir kadeh konyak içmekle yetindiler. Bir çeyrek saat sonra, atlar hazırlandı, yeniden yola koyuldular.</p>

  <p>Kent çıkışında, araba çok dik bir rampayı tırmanmak zorunda kaldı. Rampanın dağın böğrüne binbir zahmetle oyulduğu anlaşılıyordu. Bir ara, Kongsberg gümüş madenlerinin yüksek direkleri siluetler halinde ufukta belirdi. Sonra bütün ufuk yoğun bir çam ormanının ardında kayboldu. Orman içi mahzenler gibi karanlık ve serindi. Güneşin ne ısısı ne de ışınları içeri sızıyordu.</p>

  <p>Hangsund’da, orman içi kentte, yeni bir mola verildi. Şehir içindeki uzun yollar, çoğu kez ağaç köklerinden bariyerlerle kapatılmıştı. Beş altı şilin karşılığında yolu açtırmak gerekiyordu. Verimli bölgeydi burası. Sık ağaçlarla kaplıydı. Bunlar meyvelerinin ağırlığıyla eğilen dallarının altında, salkımsöğütlere benziyordu. Drammen’e yaklaştıkça, vadi ürkütücü bir hal almaya başlamıştı.</p>

  <p>Öğle vakti, Christiania fiyortunun kollarından biri üzerine oturmuş olan kent, bitmez tükenmez yollarıyla göründü. Yol kenarlarında rengarenk boyalı evler diziliydi. Liman her zamanki gibi canlıydı. Oraya yığılan kütük yığınları, kuzey ürünlerini yüklemeye gelen gemilere az yer bırakıyordu.</p>

  <p>Araba, <i>Hôtel de Scandinavie</i>’nin önünde durdu. Otelci kapı eşiğinde belirdi. Bilgiç bir havası olan, beyaz sakallı ciddi bir kişiydi.</p>

  <p>Dünyanın her yerinde, otelcileri diğer insanlardan ayırt eden o ince algılama gücüyle, “Eminim bu beyler ve şu genç bayan bir şeyler yemek isteyecektir!” dedi.</p>

  <p>Sylvius Hog, “Gerçekten, yanılmadınız,” karşılığını verdi. “Bize mümkün olduğu kadar çabuk bir sofra hazırlayın!”</p>

  <p>“Hemen!”</p>

  <p>Yemek çok geçmeden hazırdı ve buna gerçekten kimsenin itirazı olamazdı. Özellikle bir fiyort balığı vardı; içi kokulu bir otla doldurulmuştu. Profesör bayıla bayıla yedi. Saat bir buçukta, dinlenmiş atlar arabaya koşuldu, araba <i>Hôtel de Scandirıavie</i>’nin önünden dönerek Drammen’in anacaddesinde yavaş yavaş yola koyuldu. Fakat görünümü pek çekici olmayan ve bitişik evlerin neşeli renkleriyle çelişen basık bir evin önünden geçerken, Joël tiksintiyle bir hareket yapmaktan kendini alamadı.</p>

  <p>“Sandgoïst!” diye haykırdı.</p>

  <p>Sylvius Hog, “Ah! Mösyö Sandgoïst bu mu?” dedi. “Gerçekten hiç sevimli bir suratı yokmuş!”</p>

  <p>Bu adam, Sandgoïst’ti. Kapısının önünde tütün içiyordu. Eşiğin önünde dururken Joël’i tamdı mı, bilinmez. Zira araba kütük yığınlarının ve tahta parçalarının arasından hızla geçmişti.</p>

  <p>Muşmulaya benzer yemişleriyle yüklü üvezlerin sıralandığı bir yolun ötesinde, araba yoğun çam ormanının arasına daldı. Bir “Cennet Vadisi”ni izlemeye başladı. Toprak gözalıcı bir çöküntü alanı oluşturuyor, uzaklara doğru kat kat giderek ufuk çizgisiyle birleşiyordu. O sırada, yüzlerce tepecik belirdi. Bunların çoğu bir villa ya da küçük köyle süslenmişti. Sonra akşam yaklaştıkça, araba geniş çayırları izleyerek denize doğru tekrar inmeye başladığı zaman, çiftlik evleri göründü. Evlerin koyu kırmızı gölgeleri ağaçların koyu yeşil perdesini nobranca deliyordu. Sonunda, yolcular Christiania fiyortunun tam yanına ulaştılar. Fiyortun etrafı güzel görünümlü tepelerle çevriliydi. Çok sayıda küçük koylar, ufak ufak limanlar göze çarpıyordu. Limanların ahşap iskelelerine körfez tekneleri ve buharlı gemiler yanaşmıştı.</p>

  <p>Akşam saat dokuzda —bu bölgede ortalık hâlâ aydınlıktı— eski araba gürültü çıkara çıkara, çoktan tenhalaşmış sokakları izleye izleye kente girdi.</p>

  <p>Sylvius Hog’un emri üzerine, <i>Hôtel Victoria’da</i> durdu. Joël ve Hulda arabadan indiler. Odalar önceden tutulmuştu. Onlarla vedalaştıktan sonra, profesör eski evine döndü. Yaşlı hizmetçisi Kate ve yaşlı uşağı Fink sabırsızlık içinde onu bekliyordu.</p>
</body>
</html>
