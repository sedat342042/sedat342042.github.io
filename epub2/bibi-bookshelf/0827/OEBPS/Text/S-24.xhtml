<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>19</h1>

  <p>Christiania Üniversitesinin büyük salonunda muazzam bir kalabalık vardı. İkramiye çekilişi burada yapılacaktı. Büyük salon bu denli kalabalığı almadığından, derslikler bile dolmuştu. Hattâ derslikler de yetersiz kalmış, kalabalık komşu sokaklara kadar dolup taşmıştı.</p>

  <p>Norveçliler sakin insanlar diye tanınırlardı ama, 15 Temmuz pazar günü, gerçekten tuhaf biçimde coşkuluydular. Bu aşırı coşku, ikramiye çekilişine aşırı ilgi duyulmasından mı, yoksa bu yaz gününün aşırı sıcak olmasından mı ileri geliyordu? Belki sıcak ve ilgi üst üste gelmişti! Her neyse, <i>multer</i>lerin, yani serinletici meyvelerin yenmesi de yetmemişti. Bütün ülkeyi serinlikten bu meyveler İskandinavya’da fazlaca tüketilirdi.</p>

  <p>Çekiliş, tam saat üçte başlayacaktı. Üç seride yüz piyango çekilecekti. Birinci seride, doksan piyango çekilecek, yüz marktan bin marka kadar ikramiyeler sahibini bulacaktı. Bu ikramiyelerin toplam miktarı kırk beş bin marktı. İkinci seride, dokuz piyango çekilecekti. Bunlar da bin marktan dokuz bin marka kadar ikramiyeleri kapsıyordu. Bu ikramiyelerin toplam değeri de aynı şekilde kırk beş bin marktı. Son seride ise yüz bin marklık ikramiye sahibini bulacaktı.</p>

  <p>Bu türden sıradışı piyango çekilişlerinde, büyük heyecan sona saklanırdı. Doğal olarak büyük ikramiye ilk çıkan numaraya çıkmayacak; sonuncu numaraya, yani yüzüncü bilete çıkacaktı. Nitekim, heyecanlar, duygulanmalar, kalp atışları sona doğru giderek artacaktı. Doğal olarak, bir kez kazanan numara, ikinci kez kazanma şansını kaybediyor ve geçersizleşiyordu.</p>

  <p>Bütün bunları herkes biliyordu. Çekiliş saatini beklemekten başka yapılacak şey yoktu. Uzun bekleyiş zamanında oyalanmak için herkes söyleşiyordu. Şimdi, en çok konuşulan şey Hulda Hansen’in dokunaklı durumuydu. Gerçekten, Ole Kamp'ın bileti hâlâ elinde olsaydı, herkes -tabii kendine göre- ona dileklerde bulunacaktı.</p>

  <p>Bu arada, <i>Morgen-Blad'</i>da yayımlanan telgrafı birkaç kişi okumuştu. Komşularına anlattılar. Çok geçmeden, bütün kalabalık bu haberi duydu. Savaş gemisinin yaptığı araştırmalar hiçbir sonuca ulaşmamıştı. <i>Viken</i>’den bir enkaz parçası bile bulunamamış, mürettebattan bir kişi bile sağ kurtulamamıştı! Hulda bir daha nişanlısını göremeyecekti!</p>

  <p>Bir olay kafaları karıştırdı. Sandgoïst’in Drammen’den ayrılmaya karar verdiği söylentisi etrafa yayıldı. Birkaç kişi onu Christiania sokaklarında gördüğünü ileri sürüyordu. Salona gelirse ne olacaktı? Eğer gelirse, bu kötü adam hakaretlere maruz kalacağını tahmin etse gerekti! Onun gibi bir adam piyango çekilişine katılacaktı ha!.. Ama olasılığın ötesinde, böyle bir şey olanaksızdı. Aslında, sadece bir balon uçurulmuştu!</p>

  <p>Saat ikiyi çeyrek geçe, kalabalık içinde bir dalgalanma meydana geldi.</p>

  <p>Profesör Sylvius Hog, üniversitenin kapısı önünde görünmüştü. Bütün bu olaya nasıl karıştığı ve Madam Hansen’in çocukları tarafından kurtarıldıktan sonra nasıl minnet borcunu ödemeye çalıştığı biliniyordu.</p>

  <p>Kalabalık hemen açıldı. Gurur okşayıcı sesler duyuldu. Sylvius Hog bu sözlere güler yüzle başını eğerek karşılık verdi. Sesler bütün kalabalığa yayıldı, ardından alkışlara dönüştü.</p>

  <p>Ama profesör tek başına değildi. En yakınındakiler ona yer açmak için gerileyince, kolunda bir genç kız olduğu görüldü. Genç bir adam onların peşinden geliyordu.</p>

  <p>Genç bir adam, genç bir kız! Elektrik akımı gibi bir şey yayıldı. Akümülatörden fışkıran kıvılcım gibi bütün kafalarda aynı düşünce çaktı.</p>

  <p>“Hulda!.. Hulda HansenL”</p>

  <p>Bütün ağızlardan bu isim çıktı. Evet! Bu, Huldaydı. Heyecandan ayakta duramıyordu. Sylvius Hog’un koluna tutunmasa yere düşecekti. Ama bu şenliğe Ole Kamp'ın yokluğunda katılan duygusal kahraman, iyi dayanıyordu. Dal’da, odasında kalmayı öyle çok isterdi ki! Ne denli sevgi dolu olsa da, bütün bu ilgiye ne gerek vardı? Sylvius Hog onun gelmesini istemiş, o da gelmişti.</p>

  <p>Her yandan, “Yer açın! Yer açın!” diye bağırıyorlardı.</p>

  <p>Herkes, Sylvius Hog, Hulda ve Joël’in önünde diziliyordu. Onların elini tutmak için bir sürü el uzandı! Kalabalığın arasından geçerken güzel ve hoş sözler duydular. Sylvius Hog bütün bu sevgi gösterilerini onaylıyordu.</p>

  <p>“Evet, bu Hulda’dır dostlarım!..” diyordu. “Küçük Hulda’mı Dal’dan ben getirdim!” Sonra dönerek, “Bu da Joël’dir, onun mert kardeşi!” diye ekliyordu.</p>

  <p>“Ama lütfen bizi sıkıştırmayın!”</p>

  <p>Joël'in elleri sıkışık halde bütün ellere karşılık verirken, daha az güçsüz olan profesör iyice bunalmıştı. O anda, gözleri parlıyor, heyecandan bir damla gözyaşı yanağına doğru akıyordu. Fakat -göz hekimlerinin dikkatini çekecek bir olaydı bu- gözyaşı sanki ışık saçıyordu. Üniversite dersliklerini geçip de büyük salona varmak için tam bir çeyrek saat zaman gerekti. Nihayet profesöre ayrılan iskemlelere güçlükle ulaştılar. Sylvius Hog, Hulda ile Joël'in arasına oturdu. Saat iki buçukta, salonun dibinde, kerevetin arkasındaki kapı açıldı. Başkan göründü. Ciddi, ağırbaşlıydı, kalabalığa söz geçiren bir havası vardı. Herhangi bir başkanlık makamına oturan her insanda görülen özellikleri taşıyordu. Yanında ağırbaşlılıkta ondan aşağı kalmayan iki yardımcı belirdi. Sonra, elleri biraz kızarmış, mavi gözlü, hepsi sarı saçlı, kurdeleli, altı tane körpe, küçük kız içeri girdi. Bunlar açıkça masum ellerdi; piyangonun yazgısı bu ellere bağlıydı. Bu insanların girişi gürültüyle karşılandı. Gürültünün ilk nedeni, çekilişi yönetecek insanların görünmesiyle duyulan sevinçten kaynaklanıyordu. İkinci nedense, gecikmelerinden ötürü duyulan sabırsızlıktan ileri geliyordu. Altı küçük kıza karşılık, altı çekiliş kutusu vardı. Kutular masanın üzerine konulmuştu. Her çekilişte bunların içinden altı numara çıkacaktı.</p>

  <p>Altı kutunun her biri, on numarayı içeriyor, yani 1, 2, 3, 4, 5, 6, 7, 8, 9, 0, ve bir milyon sayısının içindeki birlikleri, onlukları, yüzlükleri, binlikleri, on binlikleri ve yüz binlikleri temsil ediyordu. Bir milyon kolonu için yedinci kutunun olmamasının nedeni, bu çekilişte, altı sıfırın birden çıkmasının bir milyon sayısını temsil ediyor olmasıydı. Böylece kazanma şansı bütün numaralara eşit şekilde dağılmış oluyordu.</p>

  <p>Bundan başka, çekilişe halkın solunda bulunan kutudan başlanacak ve numaralar art arda çekilecekti. Kazanan numara, böylece seyircilerin gözü önünde açıklanacaktı. Önce bin sayısının yüzler kolonu, sonra bin sayısının onluklar kolonu, böylece birlikler kolonuna kadar gidilecekti. Bu yöntem sayesinde, herkesin şansı eşit şekilde dağılmış oluyor, her çekilen numara büyük heyecan doğuruyordu.</p>

  <p>Saat üçü çaldı. Başkan eliyle bir işaret yaparak oturumu açtı.</p>

  <p>Bu işaretin ardından, birkaç dakika uzun uzun mırıldanmalar duyuldu, sonra salon sessizliğe gömüldü.</p>

  <p>O zaman, başkan ayağa kalktı. Çekiliş koşullarını belirten kısa konuşmayı yaptı. Her biletin büyük ikramiye şansı olmamasına üzüldüğünü belirtti. Sonra, birinci seriden çekilişe başlanmasını emretti. Bilindiği gibi doksan piyango vardı. Bunların çekilişi belirli bir zaman gerektiriyordu.</p>

  <p>Altı küçük kız, otomatik bir düzen içinde işe koyuldular. Halkın sabırsızlığı bir an bile dinmemişti. Gerçekten, her çekilişten sonra piyangonun önemi arttıkça, heyecan da yükseliyor, kimse yerini terk etmeyi aklından bile geçirmiyordu. Hattâ çekilen numaraların hiçbir özelliği kalmamasına rağmen, onları kazanan insanlar da yerinden ayrılmıyorlardı.</p>

  <p>Bu durum, hiçbir olay meydana gelmeden bir saat sürdü. Dikkat çeken bir şey varsa, 9672 numaranın hâlâ çıkmamış olmasıydı. Aksi halde, yüz bin mark kazanma şansı elinden kaçardı.</p>

  <p>Profesörün yanında oturanlardan biri, “Bu,</p>

  <p>Sandgoïst için hayırlı bir işaret!” dedi.</p>

  <p>Bir başkası, “Yok canım!” dedi, “ünlü bir numara ama, büyük ikramiyeyi kaybettiği zaman çok şaşıracak!”</p>

  <p>Sylvius Hog, “Gerçekten ünlü numara!” karşılığını verdi. “Ama neden ünlü olduğunu bana sormayın, size söyleyemem!”</p>

  <p>Bundan sonra, ikinci seri çekilişi başladı. Bu da dokuz ikramiye içeriyordu. Şimdi durum daha da ilginçleşiyordu. Doksan birinci bilet bin mark, doksan ikinci iki bin, böyle devam ederek doksan dokuzuncu, dokuz bin mark kazanacaktı. Unutmayalım, üçüncü seri sırf büyük ikramiyeden ibaretti.</p>

  <p>72521 numaralı bilet beş bin mark kazandı. Bu bilet limanda çalışan bir denizciye aitti. Herkes tarafından alkışlandı, o da nezaketle alkışlara karşılık verdi.</p>

  <p>Bir başka numara, 823752, altı bin mark kazandı. Sylvius Hog buna çok sevindi. Çünkü Joël bu biletin Bamble’dan sevimli Siegfrid’e ait olduğunu söylemişti.</p>

  <p>Fakat bu sırada, bir olay çıktı. Herkes heyecanlandı, mırıldanmalar başladı. Doksan yedinci çekiliş -yani yedi bin marklık ikramiye- sırasında bir an için yazgının Sandgoïst’e güldüğü sanıldı. En azından, bu ikramiye için.</p>

  <p>Gerçekten, kazanan numara 9627 idi. Ole Kamp'ın bileti için kırk beş puan daha gerekiyordu.</p>

  <p>Sonraki iki çekilişte ise çok uzak rakamlar çıktı: 775 ve 76287.</p>

  <p>İkinci seri de kapanmıştı. Sıra yüz bin marklık son çekilişe gelmişti.</p>

  <p>O anda, seyircilerde olağandışı kıpırdanmalar baş gösterdi. Bunun nedenini anlamak hayli zordu.</p>

  <p>İlkin uzun bir mırıldanma duyuldu. Sesler büyük salondan dersliklere, oradan sokaklara yayıldı. Birkaç dakika boyunca, ortalığın yatışması mümkün olmadı. Nihayet sesler yavaş yavaş kesildi ve ardından derin bir sessizlik geldi. Sanki bütün kalabalık donup kalmıştı. Bu yatışmanın içinde belirli bir budalalık vardı -bu benzetmemiz mazur görülsün- bu durum, idam sehpasına çıkarılan bir mahkumu gördükleri anda insanların hissettiği budalalığa benziyordu. Ancak bu kez, adı bilinmeyen kişi yüz bin mark kazanmaya mahkum edilmişti. Yani seviçten ölmezse, başı kesilmeyecekti.</p>

  <p>Joël kollarını kavuşturmuş, dalgın dalgın etrafına bakıyordu. Belki bu kalabalığın içinde en heyecansız kişi oydu.</p>

  <p>Hulda kendi içine kapanmış gibi oturuyor, zavallı Ole’sinden başka şey düşünmüyordu. Sanki son anda, ortaya çıkacakmışçasına, bakışlarıyla içgüdüsel olarak onu arıyordu.</p>

  <p>Sylvius Hog, ona gelince... Ama Sylvius Hog’un içinde bulunduğu durumu göz önünde canlandırmaktan vazgeçelim.</p>

  <p>Başkan, “Yüz bin mark ikramiye çekilişi!” dedi.</p>

  <p>Ama ne sesti! Sanki bu ağırbaşlı adamın yüreğinden geliyordu. Bu sesin anlamı, daha çekilmemiş birçok biletin olmasıydı ve her biri büyük ikramiyeyi kazanabilirdi.</p>

  <p>Birinci sıradaki küçük kız, sol kutudan bir numara çekti, onu herkese gösterdi.</p>

  <p>Başkan, “Sıfır!” dedi.</p>

  <p>Bu sıfır, büyük bir etki uyandırmadı. Gerçekten, sanki bu numaranın çıkması bekleniyordu.</p>

  <p>Başkan ikinci sıradaki küçük kız tarafından çekilen rakamı açıkladı:</p>

  <p>“Sıfır!”</p>

  <p>İki sıfır! Anlaşılan birle dokuz bin dokuz yüz doksan dokuz arasında bulunan bütün numaraların özellikle şansı çoğalıyordu. Nitekim Ole Kamp'ın bileti -unutulmasın- 9672 numaraydı.</p>

  <p>Tuhaf şey, Sylvius Hog iskemlesi üstünde kıpırdanmaya başlamıştı. Sanki yalpa vuran bir gemideydi.</p>

  <p>Üçüncü küçük kızın üçüncü kutudan çektiği numarayı başkan bildirerek, “Dokuz!” dedi.</p>

  <p>Dokuz!.. Ole Kamp'ın biletinin ilk rakamıydı bu.</p>

  <p>Başkan, “Altı!” dedi.</p>

  <p>O sırada, bütün bakışları üzerine çeken dördüncü kız herkese altı rakamını gösteriyordu. Kızın ürktüğü açıkça belli oluyordu; zira bakışlar doldurulmuş tabancalara benziyordu.</p>

  <p>Şimdi kazanma şansı, birle doksan dokuz arasındaki numaralar için yüzde birdi.</p>

  <p>Acaba Ole Kamp'ın bileti, yüz bin markı şu alçak Sandgoïst’in cebine mi indirecekti? Gerçekten, Tanrı’dan kuşkulansalar yeriydi!</p>

  <p>Beşinci küçük kız elini kutuya soktu ve beşinci rakamı çekti.</p>

  <p>Başkan, “Yedi!” dedi.</p>

  <p>Sesi kısılmıştı, ön sıralardan bile güçlükle işitiliyordu.</p>

  <p>Aslında, işitilmiyor, görülüyordu. O anda, beş küçük kız aşağıdaki rakamları herkesin gözüne sokuyordu:</p>

  <p>00967</p>

  <p>Bundan böyle, kazanan numara, zorunlu olarak 9670 ile 9679 rakamları arasından biri olacaktı. Demek şu anda, kazanma şansı onda birdi.</p>

  <p>Şaşkınlık doruğa çıkmıştı.</p>

  <p>Sylvius Hog ayağa kalkmış, Hulda Hansen’in elini yakalamıştı. Bütün bakışlar zavallı kızın üzerine çevrildi. Nişanlısının son hatırasını feda etmişti. Ole Kamp'ın onun ve kendisi için düşlediği serveti de feda mı ediyordu?</p>

  <p>Altıncı kız elini kutuya sokarken biraz zorlandı. Titriyordu yavrucak! Nihayet numara göründü.</p>

  <p>Başkan, “İki!” diye haykırdı.</p>

  <p>Heyecandan tıkanmış halde, iskemlesine yığıldı.</p>

  <p>Yardımcılardan biri yankılanan bir sesle, “Dokuz bin altı yüz yetmiş iki!” diye bağırdı.</p>

  <p>Ole Kamp'ın biletinin numarasıydı bu. Şimdi Sandgoïst’in eline geçmişti bu bilet! Herkes bunu biliyordu ve tefecinin hangi koşullarda onu edindiğini de biliyordu! Nitekim derin bir sessizlik oldu. Eğer bilet hâlâ Hulda</p>

  <p>Hansen’in ellerinde olsaydı, bütün üniversite salonu hurra haykırışlarıyla yankılanacaktı.</p>

  <p>O Sandgoïst alçağı, şimdi bilet elinde, parayı almak için ortaya çıkacak mıydı?</p>

  <p>Yardımcı, “Dokuz bin altı yüz yetmiş iki numaralı bilet, yüz bin marklık büyük ikramiyeyi kazanmıştır!” diye yineledi. “Onu kim alacak?”</p>

  <p>“Ben!”</p>

  <p>Bu ses Drammen tefecisinden mi gelmişti? Genç bir adamdı bu. Yüzü solgun, bütün hatlarında olduğu gibi kişiliğinde de derin acıların izleri görülen bir genç adam! Ama yaşıyordu, gerçekten yaşıyordu!</p>

  <p>Bu ses üzerine, Hulda ayağa kalkmış, bir çığlık atmıştı. Çığlığı herkes duymuştu. Sonra, genç kız yığılıp kalmıştı... Ancak genç adam kalabalığı yardı ve kendinden geçen genç kızı kolları arasına aldı... Ole Kamp’tı bu!</p>
</body>
</html>
