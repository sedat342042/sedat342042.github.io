<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>7</h1>

  <p>Ertesi gün öğleden sonra, Joël rehberlik yaptığı turisti Hardanger yolu üzerinde bıraktıktan sonra, Dal’a dönüyordu.</p>

  <p>Hulda kardeşinin Maan Irmağı'nın sol kıyısından, Gousta yaylalarını izleyerek döneceğini bildiğinden, coşkun akarsuyun kıyısında onu beklemeye gelmişti. Küçük sal için iskele işlevi gören setin yanına oturdu. Orada, düşüncelere daldı. <i>Viken'ın</i> gecikmesinin doğurduğu endişelere şimdi daha büyük bir kaygı eklenmişti. Bu kaygının nedeni, Sandgoïst’in gelişi ve Madam Hansenin bu adam karşısındaki tutumuydu. Adını öğrenir öğrenmez, borcunu kabul etmemişti. Hesap pusulasını niçin yırtınıştı? Bu işte biraz -kuşkusuz çok ciddi- gizem vardı.</p>

  <p>Joël gelince, Hulda nihayet düşüncelerinden sıyrıldı. Dağın yamaçlarından inerken onu fark etmişti. Bazen yer yer yanmış ya da devrilmiş ağaçların arasından dar düzlüklerde görünüyor, bazen dağın şişkin yamaçlarından diken diken yükselen kalın gürgen, kayın ve çam dallarının arasında kayboluyordu. Nihayet karşı kıyıya ulaştı ve küçük sala atladı. Birkaç kürek darbesiyle akıntının doğurduğu şiddetli girdabı aştı, sonra yamaca sıçradı. Kız kardeşinin yanındaydı.</p>

  <p>“Ole döndü mü?” diye sordu.</p>

  <p>Her şeyden önce Ole’yi düşünmüştü. Sorduğu soru karşılıksız kaldı.</p>

  <p>“Ondan mektup yok mu?”</p>

  <p>“Bir tek mektup yok!”</p>

  <p>Hulda'nın gözlerinden yaşlar boşanıyordu. Joël, “Hayır,” diye haykırdı, “ağlama sevgili kardeşim, ağlama!.. Beni çok üzüyorsun!.. Senin ağlamana dayanamam!.. Dur bakalım! Ne dedin? Mektup yok mu?.. Tabii durum endişe vermeye başlıyor! Ama henüz umutsuzluğa kapılmanın gereği yok! Bak, istersen, Bergen’e giderim. Orada soruştururum... Help Kardeşleri görürüm. Belki onlar Terre-Neuve’den haber almışlardır. Belki <i>Viken</i> fırtınadan kaçmak amacıyla bir limana sığınmıştır! Rüzgarın bir haftadır fırtına şeklinde estiği besbelli. New Found Land’deki gemilerin ara sıra İzlanda ya da Feroë Adaları’na sığındığı olmuştur. Ole’nin başına da aynı şey gelmişti. İki yıl önce, <i>Strenna</i> gemisindeydi. Her gün mektup gönderecek posta servisi yoktu! Bunları bildiğim için sana söylüyorum küçük kardeş. Sakin ol!.. Beni de ağlatırsan, halimiz ne olur?”</p>

  <p>“Kendimi tutamıyorum kardeşim!”</p>

  <p>“Hulda!.. Hulda!.. Cesaretini kaybetme! Emin ol ki ben umutsuz değilim!”</p>

  <p>“Sana inanmalı mıyım Joël?”</p>

  <p>“Evet, inanmalısın! Ama için rahat etsin diye Bergen’e gitmemi ister misin?.. Yarın sabah... ya da bu gece yola çıkarım!..”</p>

  <p>Ondan başka dünyada kimsesi yokmuş gibi kardeşine sarılan Hulda, “Benden ayrılmanı istemiyorum!.. Hayır!.. İstemiyorum!..” diye karşılık verdi.</p>

  <p>İkisi birlikte otelin yolunu tuttular. Fakat yağmur bastırmıştı. Rüzgar öyle sertti ki ırmak salcısının kulübesine sığınmak zorunda kaldılar. Kulübe, Maan kıyısının yüz elli iki yüz metre gerisindeydi.</p>

  <p>Orada, biraz ortalığın yatışmasını beklemek gerekiyordu. Joël yine de konuşma ihtiyacı hissetti. Söyleyecekleri umut dolu sözler olmasa da sessizlik ona daha umutsuz geliyordu. “Annemiz nasıl?” diye sordu.</p>

  <p>Hulda, “Gitgide daha hüzünlü oluyor!” karşılığını verdi.</p>

  <p>“Ben yokken kimse geldi mi?”</p>

  <p>“Bir yolcu. Ama gitti.”</p>

  <p>“Otele bu zamanda hiç turist gelmez; rehber istedi mi?”</p>

  <p>“Hayır Joël.”</p>

  <p>“Daha iyi. Çünkü şu anda senin yanından ayrılmamayı tercih ederim. Zaten kötü hava devam ederse, korkarım ki bu yıl turistler Telemark’a gelmekten kaçınacaklar!”</p>

  <p>“Daha nisan ayındayız kardeşim!”</p>

  <p>“Öyle ama, bizim için mevsimin elverişli olmayacağına ilişkin bir önsezim var! Neyse, düşünürüz! Yalnız söylesene, bu yolcu Dal’dan dün mü ayrıldı?”</p>

  <p>“Evet, sabahleyin.”</p>

  <p>“Kimdi bu?”</p>

  <p>“Drammen’den gelen bir adam. Anlaşıldığına göre, orada oturuyor. Adı, Sandgoïst.” “Sandgoïst mi?”</p>

  <p>“Onu tanır mısın?”</p>

  <p>Joël, “Hayır,” dedi.</p>

  <p>Hulda daha önce düşünmüştü. Onun yokluğunda, otelde olup bitenleri kardeşine nasıl anlatacaktı? Bu adamın evin ve eşyanın değerini hesapladığını, Madam Hansen’in bu adama karşı tavrını öğrenirse, Joël ne derdi? Canı sıkılmaz mıydı? Annelerinin böyle davranmak için çok ciddi nedenleri olması gerektiğini düşünmez miydi? Bu nedenler, nasıl şeylerdi? Onunla Sandgoïst arasında ne gibi bir ilişki olabilirdi? Kesinlikle bu işte aileyi tehdit eden bir giz vardı! Joël o gizi öğrenmek isteyecek, annesini sorgulayacak, sorular sorarak sıkıştıracaktı... Pek dışadönük olmayan, içini dökmekten kaçman Madam Hansen şimdiye dek olduğu gibi suskunluğunu korumak isteyecekti. Çocuklarıyla kendisi arasında zaten hiç hoş olmayan durum, daha da çekilmez hale gelecekti.</p>

  <p>Fakat genç kız Joël'e karşı suskun kalabilir miydi? Bir gizin sırf içinde kalması mümkün müydü? Kardeşini kendisine sımsıkı bağlayan dostluğun arasına çomak sokulmuş olmaz mıydı? Hayır! Bu dostluğun asla bozulmaması gerekiyordu! Nitekim Hulda her şeyi söylemeye karar verdi.</p>

  <p>“Drammen’e gittiğin zaman, bu Sand-goıst’ten söz edildiğini hiç duymadın mı?” diye sordu.</p>

  <p>“Hiç duymadım.”</p>

  <p>“Pekala, şimdi öğren Joël. Annemiz onu daha önceden tanıyordu. En azından adını biliyordu!”</p>

  <p>“Sandgoïst’i tanıyor muydu?”</p>

  <p>“Evet kardeşim.”</p>

  <p>“Ama bu ismin hiç ağzından çıktığını duymadım!”</p>

  <p>“Onu tanıyordu. Ne var ki önceki güne kadar bu adamı hiç görmemişti!”</p>

  <p>Bunun üzerine, Hulda yolcunun otelde kalışı sırasında geçen bütün olayları Joël’e anlattı. Sandgoïst otelden ayrılırken, Madam Hansen’in tuhaf davranışını eklemeyi unutmadı. Telaş içinde şunları söyledi:</p>

  <p>“Joël, sanırım bu konuda annemize hiçbir şey sormamak en doğrusu. Onu tanırsın! İsrar etmek daha mutsuz kılacaktır. Geçmişinde saklı olanı, herhalde gelecek bize öğretir. Tanrı’ya dua et de Ole’yi bize kavuştursun! Aileyi tehdit eden derin bir acı varsa, hiç olmazsa bunu üç kişi paylaşırız!”</p>

  <p>Joël kız kardeşini büyük bir dikkatle dinlemişti. Evet! Madam Hansen’le Sandgoïst ara-sında, yazgılarını birbirine bağlayan ciddi nedenler vardı! Dal Oteli’ne değer biçmek için bu adamın gelmesi mümkün müydü? Tabii ki hayır! Peki tam giderken o hesap pusulasının yırtılması... Bu, ne anlama geliyordu?</p>

  <p>Joël, “Hakkın var Hulda,” dedi, “annemize ağzımı açmayacağım. Belki içini bize dökmediği için pişmanlık duyacaktır. Tabii iş işten geçmezse! Zavallı kadın, çok acı çekiyor olmalı! inat ediyor! Çocuklarının yüreğinin onun acıları için çarptığını anlamıyor!”</p>

  <p>“Bir gün anlayacaktır Joël.”</p>

  <p>“Evet! O günü bekleyelim! Ama şu andan itibaren, o adamın kim olduğunu öğrenmeme kimse engel olamaz. Belki Mösyö Helmboë tanıyordur! Bamble’a gider gitmez, sorarım; gerekirse, Drammen’e kadar giderim. Orada, bu adamın kim olduğunu öğrenmek zor sayılmaz. Hangi işlerle uğraşıyor, onun hakkında ne düşünüyorlar?..”</p>

  <p>Hulda'nın yüzü karışmış, bakışları kötüleşmişti. “İyi bir şey olamaz, eminim,” karşılığını verdi. “O kaba saba kalıbın içinden yüksek nitelikli bir ruh çıkarsa, şaşırırım doğrusu!”</p>

  <p>Joël, “Haydi,” dedi, “görünüşe aldanıp insanları yargılamayalım! Bahse girerim,</p>

  <p>Sandgoïst’i Ole’nin koluna girmiş görsen, ondan hoşlanır dm...”</p>

  <p>Genç kız, “Zavallı Ole’m!” diye mırıldandı.</p>

  <p>Joël, “Dönecek, dönüyor, yoldadır!” diye haykırdı. “Bana inan Hulda! Ole artık uzakta değildir ve döndüğü zaman bizi beklettiği için ona bir fırça atacağız!”</p>

  <p>Yağmur durmuştu. Kulübeden çıktılar, otele ulaşmak için patikadan tırmandılar.</p>

  <p>O sırada Joël, “Bu arada,” dedi, “yarın gidiyorum.”</p>

  <p>“Gidiyor musun?..”</p>

  <p>“Evet, sabah olur olmaz.”</p>

  <p>“Bu kadar çabuk mu kardeşim?”</p>

  <p>“Öyle gerekiyor Hulda. Hardanger’den ayrılırken arkadaşlarımdan biri uyardı. Bir yolcu kuzeyden, Rjukanfos’un yüksek yaylalarından geliyormuş. Yarın varmış olsa gerek.”</p>

  <p>“Bu yolcu kim?”</p>

  <p>“İnanır mısın, adını dahi bilmiyorum. Ama orada olmak zorundayım. Onu Dal’a getireceğim.”</p>

  <p>Hulda derin derin içini çekerek, “Haydi git!” diye karşılık verdi. “Madem ki işten kaçamıyorsun!”</p>

  <p>“Yarın, gün doğar doğmaz yola düzülürüm. Bu, seni üzüyor mu Hulda?”</p>

  <p>“Evet kardeşim! Beni bıraktığın zaman, daha çok endişeleniyorum... Hattâ birkaç saat ay nisan bile!”</p>

  <p>“Ancak bu kez, şunu bil ki tek başıma gitmiyorum!”</p>

  <p>“Peki, seninle kim gelecek?”</p>

  <p>“Sen küçük kardeş, sen! Seni oyalamak lazım, onun için götürüyorum!”</p>

  <p>“Ah! Teşekkür ederim Joël’im!”</p>
</body>
</html>
