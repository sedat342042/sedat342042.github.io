<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>18</h1>

  <p>“Günaydın Mösyö Benett! Sizinle ne zaman el sıkışma fırsatı bulsam, bu bana gurur verir.” “Beni de her zaman onurlandırır Mösyö Hog.”</p>

  <p>Profesör neşeli neşeli, “Onur, gurur, gurur, onur!” karşılığını verdi. “İkisi de eşit değerdedir!”</p>

  <p>“Görüyorum ki Orta Norveç’e yaptığınız yolculuk mutlulukla sona ermiş.”</p>

  <p>“Tam olarak sona ermedi Mösyö Benett, ama hiç değilse bu yıl için bitti sayılır.”</p>

  <p>“O zaman Mösyö Hog, Dal’da tanıştığınız o namuslu insanları lütfen bana anlatır mısınız?” “Gerçekten namuslu insanlar Mösyö Benett! Namuslu insanlar ve yiğit insanlar! Bu iki sözcük de onlara uyuyor!”</p>

  <p>“Gazetelerden öğrendiğim kadarıyla yakınmakta haklılar!”</p>

  <p>“Çok haklılar Mösyö Benett! Zavallı insanlar, öyle üst üste felaket yaşadılar ki!”</p>

  <p>“Doğru Mösyö Hog. <i>Viken</i> olayı varken, bir de o iğrenç Sandgoïst acılarına tüy dikti!” “Tam söylediğiniz gibi Mösyö Benett.” “Mösyö Hog, aslında Hulda Hansen borç karşılığı bileti devretmekle iyi etti.”</p>

  <p>“Öyle mi düşünüyorsunuz?.. Neden iyi etti lütfen söyler misiniz?”</p>

  <p>“Canım on beş bin mark almak, hiçbir şey almamaktan iyidir. İkramiyenin çıkacağı ne malum?..”</p>

  <p>Sylvius Hog, “Ah Mösyö Benett!” diye itiraz etti. “Çıkarını düşünen bir tüccar gibi konuşuyorsunuz! işe başka bir noktadan bakmak lazım. Burada duygular söz konusu ve duygular parayla ölçülmez!”</p>

  <p>“Elbette Mösyö Hog. Ama şunu söylememe izin verin. Sizin koruduğunuz genç insan yine duygularıyla hareket etti!”</p>

  <p>“Onu nereden biliyorsunuz?”</p>

  <p>“Biraz şöyle düşünün! Bu bilet neyi temsil ediyordu? Milyonda bir kazanma şansını...” “Gerçekten, milyonda bir şansı var! Çok az ihtimal Mösyö Benett, çok az!”</p>

  <p>“İlk günlerde duyulan hayranlığın ardın-dan tepki doğdu. Sandgoïst bileti sırf vurgun yapmak amacıyla satın almıştı. Ama alıcı bulamadı!”</p>

  <p>“Öyle görünüyor Mösyö Benett.” “Gelgelelim bu kahrolası tefeci ikramiyeyi kazanırsa, bir skandal olur!”</p>

  <p>“Kesinlikle skandal Mösyö Benett! Skandal sözcüğü bile az sayılır!”</p>

  <p>Böyle konuşa konuşa, Sylvius Hog mağazaları dolaşıyordu. Aslında Mösyö Benett’in kapalıçarşısı desek, daha doğru olur. Zira bu mağazalar gerek Christiania’da, gerekse bütün Norveç’te çok tanınırlar. Gerçekten bu çarşıda neler yoktur ki? Gezi arabaları, düzinelerle kariollar, erzak sandıkları, şarap fıçıları, konserveler, turistler için giyim eşyaları ve mutfak malzemesi! Hattâ turistleri Finmark’m en uç köylerine, Laponya’ya, Kuzey Kutbu’na götürmek için hazır bekleyen rehberler! Daha bitmedi! Mösyö Benett, doğa tarihi meraklılarına taş ve metaller, Norveç faunasından kuşlar, böcekler ve sürüngenlerin çeşitli türlerini de sunmaktadır. Kaldı ki vitrinlerini süsleyen biblo ve mücevher takımlarına ülkenin hiçbir yerinde rastlanmaz!</p>

  <p>Nitekim, bu soylu adam, İskandinavya’yı gezmeyi arzulayan turistlerin ilahı gibidir.</p>

  <p>Christiania’da kimsenin vazgeçemeyeceği evrensel bir insandır.</p>

  <p>Teki Mösyö Hog,” dedi, “benden istediğiniz arabayı Tinoset’te rahatlıkla bulabildiniz mi?” “Madem ki sizden istemiştim Mösyö Benett, belirlenen saatte orada hazır olacağından emindim!”</p>

  <p>“Beni iltifata boğuyorsunuz Mösyö Hog. Fakat mektupta üç kişi olacağınızı söylemiştiniz...”</p>

  <p>“Doğru, üç kişiyiz.”</p>

  <p>“Onlar kim?..”</p>

  <p>“Dün akşam, sağ salim geldiler. Beni <i>Hôtel</i> Victoria’da bekliyorlar. Onlarla buluşmaya gideceğim...”</p>

  <p>“Kim bunlar?..”</p>

  <p>“Açıkçası Mösyö Benett onlar... Rica ederim, sormayın. Buraya geldiklerini şimdilik herkese duyurmak istemiyorum.”</p>

  <p>“Zavallı kız!”</p>

  <p>“Evet!.. Çok acı çekti!”</p>

  <p>“Artık o bilet onda değil. Ama siz çekilişe katılmasını istediniz. O bilet nişanlısının vasiyeti değil miydi?”</p>

  <p>“Ben istemedim Mösyö Benett! Onu isteyen Ole Kamp! Herkese söylediğim şeyi, size de söyleyeceğim: Ole’nin son arzusunu yerine getirmek gerekir!”</p>

  <p>“Elbette, doğrusunu yapmışsınız sevgili Mösyö Hog.”</p>

  <p>“İltifat ediyorsunuz sevgili Mösyö Benett!”</p>

  <p>“Hayır, ama Hansen ailesinin yolu üstünde sizi bulması ne büyük mutluluk!..”</p>

  <p>“Yok canım! Onları bulmam, benim için büyük mutluluk!”</p>

  <p>“Anlıyorum, her zaman iyi kalplisiniz!”</p>

  <p>“Mösyö Benett, bir kalp taşımak zorunda olduğumuza göre, o iyi olmalı, öyle değil mi?”</p>

  <p>Bu sözleri söylerken, Sylvius Hog saygıdeğer tüccara öyle içten gülümsüyordu ki...</p>

  <p>“Şimdi Mösyö Benett, benim buraya iltifat işitmek için geldiğimi zannetmeyin! Hayır! Beni getiren başka bir neden.”</p>

  <p>“Emrinizdeyim.”</p>

  <p>“Olayı biliyorsunuz, Joël ve Hulda Hansen olmasaydı, Rjukanfos benim cesedimi iade edecek ve bugün sizi görme mutluluğuna eremeyecektim...”</p>

  <p>Mösyö Benett, “Evet!.. Evet!.. Biliyorum!” karşılığını verdi. “Gazeteler başınızdan geçenleri yazdı. Gerçekten, yürekli gençler o büyük ikramiyeyi kazanmayı hak ediyorlar!”</p>

  <p>Sylvius Hog, “Benim fikrim de aynı,” dedi. “Fakat şimdi bu mümkün değil, ama küçük Hulda’m Dal’a eli boş dönsün istemiyorum, küçük bir hediye, bir hatıra...”</p>

  <p>“Bu çok güzel bir düşünce Mösyö Hog!” “O zaman, bu hediyeyi seçerken bana yardımcı olacaksınız. Mallarınız arasında genç bir kızın hoşuna gidecek bir şeyler bulunur...” Mösyö Benett, “Memnuniyetle,” diye karşılık verdi.</p>

  <p>Sonra, profesörü mağazanın yerli mücevherat bölümüne davet etti. Bir Norveç mücevheri, Christiania’dan alınacak en güzel hediye değil miydi? Üstelik Mösyö Benett’in göz kamaştırıcı çarşısından alınmışsa!</p>

  <p>Sylvius Hog da böyle düşünmüştü. Nazik Mösyö Benett hemen bütün vitrini açtı.</p>

  <p>Sylvius Hog, “Durun bakalım,” dedi, “bu işten pek anlamam, sizin zevkinize güveniyorum Mösyö Benett.”</p>

  <p>“Merak etmeyin Mösyö Hog.”</p>

  <p>Norveç ve İsveç mücevheratının bütün çeşitleri vitrine dizilmişti. Bunların imalatı çok karmaşık bir işti. Genellikle hammaddesinden çok, yapılışları bakımından değerliydiler. Profesör, “Şu nedir?” diye sordu.</p>

  <p>“Çift halkalı bir yüzük. Halkalar hareketlidir, onların şıngırdaması kulağa çok hoş gelir.” Yüzüğü serçe parmağının ucuna takan Slyvius Hog, “Çok hoş!” dedi. “Bu yüzüğü bir kenara ayırın Mösyö Benett. Başka şeylere bakalım.” “Bilezik mi, gerdanlık mı istersiniz?</p>

  <p>“Biraz ondan, biraz ötekinden! İzin verirseniz Mösyö Benett, hepsinden biraz! Ha! Şu nedir?”</p>

  <p>“Rondela. Korsaja çift çift takılır. Kırmızı kıvrımlı yünlü fon üzerinde bakırın etkisini görüyor musunuz? Çok zevklidir, fiyatı yüksek sayılmaz.”</p>

  <p>“Gerçekten çok sevimli Mösyö Benett. Bu süs eşyasını da bir yana ayıralım.”</p>

  <p>“Yalnız Mösyö Hog, dikkatinizi çekmek isterim, bu rondela genç evlilerin süslenmesine ilişkindir... Düğün günü... Ve...”</p>

  <p>“Aziz Olaf! Hakkınız var Mösyö Benett, hakkınız var! Zavallı Hulda’m! Ne yazık ki bu hediyeyi ona Ole vermeyecek, ben vereceğim, ben de nişanlısı değilim!”</p>

  <p>“Çok doğru Mösyö Hog!”</p>

  <p>“Bir genç kızın kullanabileceği öteki mücevherlere bakalım. Ah! Şu haç neyin nesi Mösyö Benett?”</p>

  <p>“Boyuna asılır. Çukur yerlerinde diskleri vardır, boynun her hareketinde çın çın sesi çıkarırlar.”</p>

  <p>“Çok hoş!.. Çok hoş!.. Onu da bir kenara ayırın Mösyö Benett. Bütün vitrini gezdikten sonra, tercihimi yaparım.”</p>

  <p>“Evet, ama...”</p>

  <p>“Aması ne?”</p>

  <p>“Bu haç, Scanie'li evlilerin kiliseye girerken taşıdıkları haçtır...”</p>

  <p>“Aksi şeytan, Mösyö Benett! İtiraf etmeli ki elim uğurlu değil!”</p>

  <p>“Mösyö Hog, bunlar evlilerin taktığı mücevherler. Onlardan çok satıyorum. Bu bakımdan şaşmayın.”</p>

  <p>“Hiç şaşmıyorum Mösyö Benett; ama ne de olsa, bu durum canımı sıkıyor!”</p>

  <p>“O zaman, şu altın yüzüğü alın. Daha önce ayırtmıştmız!”</p>

  <p>“Evet... Altın yüzük... Birkaç mücevher daha almak isterim... Nasıl diyeyim?.. Daha gösterişli olanlarından...”</p>

  <p>“Şu halde, hiç tereddüdünüz olmasın! Şu filigranlı gümüş gerdanlığı alın. Dört dizi küçük zinciri, bir genç kızın boynuna öyle yakışır ki! Bakın, ince boncukları, elmas şeklinde yontulmuş renkli incileri var, bobin biçiminde pirinç ipliklerle süslenmiş! Norveç kuyumculuğunun en ilginç ürünlerindendir!”</p>

  <p>Sylvius Hog, “Evet!.. Evet!..” diye karşılık verdi. “Çok hoş bir mücevher, ama benim alçakgönüllü Hulda’ma göre biraz iddialı! Aslında, az önce bana gösterdiğiniz rondelayı tercih ederim. Bir de boyuna asılan haçı! Bunlar sırf düğünlerde kullanılan süsler midir? Bir genç kıza hediye edilemezler mi?”</p>

  <p>Mösyö Benett, “Mösyö Hog,” dedi, “Stort-hing bu konuda yasa çıkarmadı!.. Kuşkusuz bir kanun boşluğu var...”</p>

  <p>“Olur, olur Mösyö Benett, bunu sonra düşünürüz! Şimdilik rondela ile haçı alıyorum!.. Olsun canım, küçük Hulda’m günün birinde evlenebilir!.. Onun gibi güzel ve sevimli şeyler bunlar, fırsat doğdu mu bu süsleri kullanır!.. Karar verilmiştir, onları alıyor ve götürüyorum!” “Anlaşıldı Mösyö Hog.”</p>

  <p>“Piyango çekilişinde sizi de görme zevkine erecek miyiz Mösyö Benett?”</p>

  <p>“Elbette.”</p>

  <p>“Sanırım, çok ilginç olacak.”</p>

  <p>“Ondan eminim.”</p>

  <p>“Yakında görüşmek üzere Mösyö Benett!”</p>

  <p>“Güle güle Mösyö Hog.”</p>

  <p>Bir vitrinin üzerine eğilen profesör, “Aa, bir dakika!” dedi. “Şurada iki güzel yüzük var, onları görmemiştim!”</p>

  <p>“Oh! Bunlar işinize yaramaz Mösyö Hog. Nikah töreninde papazın evlenecek çiftlerin parmağına taktığı yüzükler. Üstelik karı kocanın adları da üstlerine kazılır.”</p>

  <p>“Sahi mi?.. Olsun! Onları da alıyorum!” “Yakında görüşmek üzere Mösyö Benett.” Sylvius Hog oradan çıktı ve çevik adımlarla -yirmi yaş adımları- <i>Hôtel Victoria'ya</i> yöneldi. Otel girişine varınca, ilk önce <i>Fiat lux*</i> sözcükleri gözüne çarptı. Bu sözcükler, gaz lambasının üzerine yazılmıştı.</p>

  <p>“Eh!” dedi kendi kendine. “Bu Latince sözcüğün tam sırası! Evet! <i>Fiat lux!.. Fiat lux!</i>” Hulda odasındaydı. Pencerenin yanına oturmuş, bekliyordu. Profesör kapıyı tıklattı. Kapı hemen açıldı.</p>

  <p>Ayağa kalkan genç kız, “Ah! Mösyö Sylvius geldiniz demek!” diye bağırdı.</p>

  <p>“Geldim! Geldim! Ama Sylvius Hog önemli değil küçük Hulda’m, önemli olan hazırlanacak yemek. Aç kurt gibiyim. Joël nerede?”</p>

  <p>“Okuma salonunda.”</p>

  <p>“İyi!.. Gidip onu bulayım! Siz sevgili çocuk, siz de hemen yanımıza gelin!”</p>

  <p>Sylvius Hog, Hulda'nın odasından çıktı ve Joël’i bulmaya gitti. Joël de umutsuz halde onu bekliyordu.</p>

  <p>Zavallı delikanlı <i>Morgen-Blad</i> Gazetesi’ni ona gösterdi. <i>Telegraf</i> kaptanının gönderdiği telgraf hiçbir kuşkuya yer bırakmıyordu. <i>Viken</i> kesinlikle kaybolmuştu.</p>

  <p>Profesör heyecanla, “Hulda bunu okudu mu?..” diye sordu.</p>

  <p>“Hayır Mösyö Sylvius, hayır! En iyisi ondan saklamak; bu denli erken öğrenmesin bari!”</p>

  <p>“İyi düşünmüşsünüz çocuğum. Gidip yemek yiyelim.”</p>

  <p>Bir dakika sonra, üçü birden çok özel bir sofraya oturmuşlardı. Bütün ciddiyeti içinde, mükemmel bir sofraydı bu. Bir düşünün, neler yoktu ki! Dilim dilim limonlu, tarçınlı, kepek ekmek kırıntıları serpilmiş çorba, şekerli beyaz soslu somon, ince ince ufalanmış ekmek kabuklarında pişirilmiş dana eti, yanında mevsim salatası olmayan, ama baharat katılmış bir salatayla kanlı kanlı rozbif, vanilyalı dondurmalar, patates reçeli, ahududular, kirazlar ve fındıklar... Ve bütün bunların yanında, Fransa’nın yıllanmış Saint-Julien şarabı.</p>

  <p>Sylvius Hog, “Nefis yemekler!.. Nefis!..” diye yineliyordu. “Sanki Dal’da, Madam Hansen’in otelindeyiz!”</p>

  <p>Ağzı dolu olduğundan, iyilik dolu gözlerinin içi gülüyordu.</p>

  <p>Joël ve Hulda, boş yere ona ayak uydurmaya çalıştılar; ama yapamadılar, zavallı kız zar zor bir şeyler yedi. Yemek sona erdiği zaman Sylvius Hog, “Çocuklarım,” dedi, “bu nefis yemekleri tam anlamıyla yememekle hata ediyorsunuz. Ama sizi zorlayamam. Doğru dürüst bir şeyler yemediniz, olsun akşam yemeğini iyice yersiniz. Aksi gibi, bu akşam yanınızda olur muyum bilmem! Şimdi sofradan kalkma zamanı geldi.”</p>

  <p>Profesör çoktan ayağa kalkmıştı. Joël’in kendisine uzattığı şapkasını aldı. O sırada, Hulda onu durdurdu, “Mösyö Sylvius, kararınız değişmedi değil mi?” diye sordu. “Sizinle birlikte gelmek istiyorum da!”</p>

  <p>“Piyango çekilişine katılmak için mi?.. Elbette, birlikte gideceğiz sevgili kızım!”</p>

  <p>“Benim için çok üzücü olacak!”</p>

  <p>“Doğru, çok üzücü! Ama Ole, sizin çekilişte hazır bulunmanızı diledi Hulda, Ole’nin arzusuna saygı duymak gerekir!”</p>

  <p>Anlaşılan şu ki, bu cümle Sylvius Hog’un ağzında bir nakarata dönüşmüştü!</p>
</body>
</html>
