<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>4</h1>

  <p>Ole Kamp gideli bir yıl olmuştu. Mektubunda söylemişti -New Found Land sularında zorlu bir seferdi bu kış balıkçılığı! Kazanç dersen, iş para getiriyordu tabii. Orada, şiddetli gündönümü rüzgarları, adaların açıklarında gemileri ansızın yakalıyor, birkaç saat içinde bütün balıkçı filosunu batırıyordu. Gelgelelim Terre-Neuve un uzak sularında balık kum gibi kaynaşıyordu. İşler yolunda gittiği zaman, balıkçılar fırtınalardan doğan tehlikeleri ve yorgunluklarını haydi haydi telafi ediyordu.</p>

  <p>Zaten, Norveçliler iyi denizcilerdir. Zorlu işten kaçınmazlar. Christiansand’den Kuzey Burnu’na kıyı fiyortlarında, Finmark’ın sığ kayalıklarında, Loffoden boğazlarında Okyanus’un aşırı öfkesine alışmışlardır. Kuzey Atlantik’i geçerek Terre-Neuve’ün uzak balık yataklarına gittikleri zaman, cesaretlerini kanıtlamışlardır. Çocukluklarında, Avrupa kıyılarında tanık oldukları fırtınalar, onlara New Found Land sularında şiddetli fırtınalara karşı koymayı öğretmiştir. Aradaki fark, ilk kez açık denizde fırtınaya yakalanmalarıdır.</p>

  <p>Kaldı ki Norveçlilerin kalıtımsal bir özelliğidir denizcilik. Hansenler’in Kuzey Avrupa’yla ticarete başladığı tarihte, ataları gözü pek deniz insanlarıydı. Belki eski zamanlarda, biraz korsandılar; ama korsanlık da bir iştir. Akıllarının köşesinde biraz korsanlık kalmış olsa da, kuşkusuz ticaret bu yasadışılığı hayli düzeltmiştir.</p>

  <p>Her neyse, Norveçliler yürekli denizcilerdi, bugün de öyledirler, yarın da öyle olacaklardır. Ole Kamp aslını inkar eden bir adam değildi. Acemilik dönemini Bergen liman işletmesinden yaşlı bir ustanın yanında geçirmiş, bu çetin işlere onun yanında başlamıştı. Öğrendiği her şeyi o adama borçluydu. Bütün çocukluğu, İskandinav krallığının en yoğun yerlerinden olan bu limanda geçmişti. Açık denize çıkmadan önce, sukuşlarını yuvalarından toplayan, çiroz üretmeye yarayan sayısız balığı tutan fiyortların yaman yeniyetmesiydi. Sonra miço olunca, Baltık Denizi’nde, Kuzey Denizi açıklarında denizciliğe başladı. Hattâ Kuzey Buz Denizi sularına kadar gitti. Dolayısıyla büyük balıkçı gemilerinde pek çok yolculuktan sonra, yirmi bir yaşını geçince usta denizci rütbesini elde etti. Şimdi yirmi üç yaşındaydı.</p>

  <p>Gidiş gelişleri arasında, ailesini görmeyi asla ihmal etmezdi. Şu dünyada kendisine kalan, sevdiği biricik insanlardı onlar.</p>

  <p>Dal’da bulunduğu zamanlar, Joël’le ne güzel arkadaşlık yaparlardı! Turistleri gezdirirken onun peşinden ayrılmazdı. Dağlara, Telemark’ın yüksek yaylalarına kadar giderlerdi. Fiyortlardan sonra kırlarda gezinmek genç denizcinin hoşuna giderdi. Arkadaşının hiç arkasında kalmazdı. Meğer ki kuzini Hulda’ya eşlik etmek zorunda kalmasın.</p>

  <p>Ole ve Joël arasında gitgide sıkı bir dostluk kuruldu. Ole’nin genç kıza karşı duyduğu duygu, bu dostluğu güçlendiren bir etken oldu. Joël onu nasıl cesaretlendirmesindi? Kız kardeşi etrafta bundan daha iyi bir delikanlı nereden bulurdu? Daha sempatik yaratılışlı, daha sadık karakterli, daha içtenlikli bir yüreği nereden bulurdu? Ole kocası olursa, Hulda’nın mutluluğu güvencede sayılırdı. Nitekim kardeşi ve annesinin onayını alan genç kız, kendini duyguların seline bırakıverdi. Kuzey insanları pek dışadönük değillerdir. Onları duyarsızlıkla suçlamamak gerekir.</p>

  <p>Nihayet bir gün, dördü birden salonda otururlarken, Ole dosdoğru konuya giriverdi: “Aklıma bir şey geldi Hulda!”</p>

  <p>Genç kız, “Ne geldi?” diye sordu.</p>

  <p>“Sanırım, biz evlenmeliyiz!”</p>

  <p>“Ben de öyle sanıyorum.”</p>

  <p>Uzun zamandır tartışılan bir konuymuş gibi Madam Hansen, “Fena olmaz,” diye lafa girdi.</p>

  <p>Joël, “İşte o zaman,” dedi, “elbette senin kayınbiraderin olurum Ole.”</p>

  <p>Ole, “Evet,” dedi, “mümkünse Joël’im, o zaman seni daha çok severim...”</p>

  <p>“Mümkün mü?”</p>

  <p>“Görürsün bak!”</p>

  <p>Gelip Ole’nin elini sıkan Joël, “Bence, bu denli sevgi yeter!” dedi.</p>

  <p>Madam Hansen, “Peki anlaştık mı Hulda?” diye sordu.</p>

  <p>Genç kız, “Evet anne,” karşılığını verdi. Ole, “İyi düşün Hulda,” diye ekledi. “Sana söylemedim ama, çoktan beridir seni seviyorum!”</p>

  <p>“Ben de Ole!”</p>

  <p>“Nasıl böyle oldum, hiç bilmiyorum.”</p>

  <p>“Ben de.”</p>

  <p>“Herhalde Hulda, senin her gün daha da güzelleştiğini ve hoş olduğunu görmekten...” “Biraz ileri gidiyorsun, sevgili Ole!”</p>

  <p>“Yoo hayır, hiç yüzüm kızarmadan bunu sana söyleyebilirim, çünkü doğru! Benim Hul-da’yı sevdiğimi siz fark etmediniz mi Madam Hansen?”</p>

  <p>“Biraz.”</p>

  <p>“Ya sen Joël?”</p>

  <p>“Ben mi?.. Çook!”</p>

  <p>Ole gülümseyerek, “Açık konuşalım, beni uyarmanız gerekirdi!” dedi.</p>

  <p>Madam Hansen, “Ama seferlere gidiyorsun. Evlenseydin, ayrılık acısı çekmez miydin?” diye sordu.</p>

  <p>Ole, “Çok çekerdim,” karşılığını verdi. Artık gitmeyeceğim, evlendiğim zaman!”</p>

  <p>“Artık gitmeyecek misin?..”</p>

  <p>“Hayır Hulda. Uzun aylar boyunca, senden ayrılmam mümkün mü?”</p>

  <p>“Demek son kez denize çıkıyorsun?”</p>

  <p>“Evet, ama biraz şansım olursa, bu sefer bana biraz kazanç sağlayacak. Help Kardeşler aslan payını bana vereceklerini vaat ettiler.”</p>

  <p>Joël, “Namuslu insanlar!” dedi.</p>

  <p>Ole, “Onlardan iyisi olamaz,” karşılığını verdi. “Bütün Bergen denizcileri onları iyi tanır ve takdir eder!”</p>

  <p>O zaman Hulda, “Sevgili Ole,” dedi, “madem artık sefere gitmeyeceksin, peki ne yapacaksın?”</p>

  <p>“Tabii, Joël’in arkadaşı olacağım. Bacaklarım sağlam. Yeterli gelmezlerse, yavaş yavaş alışıp açılırlar. Zaten, pek fena sayılmayan bir iş düşünüyorum. Drammen, Kongsberg ve Telemark köyleri arasında bir nakliyat servisi neden kurmayalım? Nakil işleri zorluk çıkarıyor, düzenli de olmuyorlar. Belki biraz para kazanırız. Yani bir şeyler düşünüyorum...”</p>

  <p>“Nedir onlar?”</p>

  <p>“Hiç! Döndüğüm zaman bakarız. Ama size önceden söyleyeyim, Hulda memleketin en imrenilecek kadını olacak. Bunun için her şeyi yapmaya karar verdim. Evet! Her şeyi yaparım.”</p>

  <p>Hulda ona elini uzatarak, “Bir bilsen, öyle kolay olacak ki Ole!” karşılığını verdi. “Zaten, şimdiden olmuş gibi, Dal'da bizim kadar mutlu bir ev var mı?”</p>

  <p>Madam Hansen, bir an başını başka yana çevirdi.</p>

  <p>Ole sevinçli bir sesle yineledi:</p>

  <p>“Öyleyse iş tamam!”</p>

  <p>Joël, “Evet,” dedi.</p>

  <p>“Tekrar konuşmaya gerek var mı?”</p>

  <p>“Yok.”</p>

  <p>“Pişmanlık duymaz mısın Hulda?”</p>

  <p>“Asla sevgili Ole.”</p>

  <p>Joël, “Nikah tarihini belirlemeye gelince, sanırım senin dönüşünü beklemek doğru olur,” diye ekledi.</p>

  <p>“Tamam, ama Hulda’yı Moel Kilisesi’ne götürmek için bir yıl geçmeden önce dönemezsem, çok üzülürüm. Dostumuz Papaz Andresen bizi bağışlasın, en güzel dualarını bizim için okusun!”</p>

  <p>İşte Hulda Hansen ile Ole Kampsın evliliği böyle kararlaştırılmıştı.</p>

  <p>Sekiz gün sonra, genç denizci Bergen’de gemiye dönmek zorundaydı. Fakat ayrılmadan önce, iki müstakbel karı koca nişanlanmışlardı. Nişan töreni İskandinav ülkeleri geleneğine göre dokunaklı olmuştu.</p>

  <p>Namuslu ve sade Norveç’te, gelenek genellikle evlilikten önce nişanlanmaktır. Hattâ nikah töreni bazen iki üç yıl sonra yapılır. Bu gelenek, Kilise’nin ilk Hıristiyanlarını anımsatmıyor mu? Ancak nişanın, tarafların birbirinin iyi niyetine dayanan, basit bir iki karşılıklı vaatten ibaret olduğu sanılmasın! Hayır! Bağlılık vaadi çok daha ciddidir. Bu sözleşme yasa tarafından tanınmasa da gelenek doğal yasa yerine geçer.</p>

  <p>Böylece Hulda ve Ole Kamp için bir tören düzenlenecek, bu törene Papaz Andresen başkanlık edecekti. Ne Dal’da ne de civar köylerin çoğunda papaz bulunuyordu. Zaten Norveç’te, “pazar şehirleri” denilen bazı kasabalar vardır. “Proestegjelb”, yani papaz evleri oralarda bulunur. Ayin için kasabanın belli başlı aileleri bu papaz evinde toplanırlar. Hattâ yirmi dört saatlik zaman boyunca dinsel görevlerini yerine getirmek için aynı yerde küçük bir konudan da bulunur. Hacdan dönermiş gibi oradan geri dönerler. Aslında, Dal’ın küçük bir kilisesi vardı. Ne var ki papaz ancak istek üzerine ve kamusal olmayan özel törenler için oraya gelirdi.</p>

  <p>Moel ne de olsa uzak sayılmazdı. En çok bir kilometrelik mesafeydi -yani Dal’dan Tinn Gölü’nün ucuna kadar yaklaşık on kilometre. Papaz Andresen’e gelince, nazik bir adamdı ve iyi yürüyüşçüydü.</p>

  <p>Dolayısıyla hem Hansen ailesinin dostu hem papaz sıfatıyla nişan törenine gelmesi rica edildi. Aile onu tanıyordu; o da aileyi uzun zamandır tanıyordu. Hulda ve Joël’in çocukluklarını görmüştü. O “genç deniz kurdu” Ole Kamp’ı nasıl seviyorsa, onları da seviyordu. Bu evlilik kadar hiçbir şey onu sevindiremezdi. Bütün Vestfjorddal Vadisi bayram yapacaktı.</p>

  <p>Nitekim Papaz Andresen cübbesini, geniş dik yakalığını, dua kitabını yanına aldı ve biraz yağmurlu güzel bir sabah yola düzüldü. Yarı yolda onu karşılamaya gelen Joël’le birlikte geldi. Madam Hansen’in otelinde pek güzel karşılandı, zemin katın güzel odası ona ayrıldı. Ardıcın körpe dalları odanın içini kilise gibi güzel kokutuyordu.</p>

  <p>Sabah erkenden, Dal'ın küçük kilisesi açıldı. Orada, papazın ve dua kitabının önünde, otelin komşuları ve birkaç dostun katılımıyla Ole Hulda’yla evleneceğine, Hulda da Ole ile evleneceğine dair yemin etti. Evlilik, genç denizcinin son seferden dönüşünde gerçekleşecekti. Bir yıllık bekleyiş uzundu; ama taraflar birbirinden emin olduğuna göre, ne de olsa gelir geçerdi.</p>

  <p>Ole bundan böyle, artık nişanlısını ciddi bir neden olmadıkça bırakamazdı. Hulda yemin ederek Ole’ye verdiği söze ihanet edemezdi. Eğer Ole Kamp nişandan birkaç gün sonra yola çıkmasaydı, kendisine tanınan haklardan hiç tartışmasız yararlanabilirdi. Canı istediği zaman genç kızı ziyaret eder, ona mektup yazar, el ele kol kola, hattâ ailesi yanında olmadan onunla gezmeye gider, bayramlarda ve herhangi bir törende onunla dans ederdi.</p>

  <p>Gelgelelim Ole Kamp, Bergen’e geri dönmek zorundaydı. <i>Viken</i> sekiz gün sonra, Terre-Neuve balık yataklarına hareket edecekti. Bundan böyle, Hulda nişanlısının mektuplarını bekleyecekti. Genç adam, Avrupa’nın bütün postalarından ona mektup göndereceğine söz vermişti.</p>

  <p>Her zaman sabırsızlıkla beklenen mektuplar gelmekte gecikmedi. Ayrılık hüznü çeken eve biraz sevinç getirdiler. Sefer elverişli koşullarda sürüyordu. Balık boldu, çok para getirecekti. Her mektubun sonunda, Ole her zaman bir sırdan söz ediyor, bu sırrın ona servet getireceğini söylüyordu. İşte bu gizi, Hulda bilmek isterdi. Madam Hansen de kuşkulanması zor sayılmayacak nedenlerden ötürü onu bilmek istiyordu.</p>

  <p>Bu yüzden, Madam Hansen gitgide içine kapanıyor, endişeleniyor, suratı asılıyordu. Çocuklarına hiç söylemediği başka bir olay, kuşkularını daha da artırdı.</p>

  <p>Ole’nin son mektubunun gelişinden üç gün sonra, 19 Nisan’da, Madam Hansen tek başına bıçkı atölyesinden dönüyordu. Bir çuval yonga siparişi vermek için ustabaşı Lengling’e gitmişti. Eve doğru yaklaştı. Kapının önüne yaklaşmasına az kala, memleketin yabancısı olan bir adam yanına sokuldu.</p>

  <p>Bu adam, “Siz, Madam Hansen misiniz?” diye sordu.</p>

  <p>“Evet, ama sizi tanımıyorum.”</p>

  <p>Adam, “Oh! Önemi yok!” dedi; “Bu sabah Drammen’den geldim ve oraya dönüyorum.”</p>

  <p>Madam Hansen heyecanla, “Drammen mi?” dedi.</p>

  <p>“Sandgoïst adında bir mösyöyü tanıyor musunuz? Orada oturuyormuş...”</p>

  <p>Bu adı duyunca, yüzü sararan Madam Hansen, “Mösyö Sandgoïst mi?” diye yineledi. “Evet... Tanıyorum!”</p>

  <p>“İyi, Mösyö Sandgoïst, Dal’a gittiğimi öğrenince, size selam götürmemi rica etti.”</p>

  <p>“Ee... Sonra?”</p>

  <p>“Başka bir şey demedi. Sadece gelecek ay sizi görmeye gelecekmiş, bunu iletmemi söyledi! Esenlik dilerim, iyi akşamlar Madam Hansen!”</p>
</body>
</html>
