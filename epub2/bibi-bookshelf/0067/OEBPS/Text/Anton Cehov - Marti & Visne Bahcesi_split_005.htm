<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>DÜNYA KLASİKLERİ DİZİSİ: 21 MARTI c VİŞNE BAHÇESİ Yayına hazırlayan : Egemen Berköz Dizgi : Yenigün Haber Ajansı Basın ve Yay</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <span class="calibre5"><br class="calibre6" id="calibre_pb_4" /></span>

    <p class="MsoNormal"><span class="calibre7"><span>&nbsp;</span></span></p>

    <p class="calibre1"><b class="calibre2"><span class="calibre7">Aralık 1982 MARTI (Oyun, 4 perde)</span></b></p>

    <p class="calibre1"><b class="calibre2"><span class="calibre7">KİŞİLER</span></b></p>

    <p class="calibre9"><span class="calibre7">İRİNA NİKOLAYEVNA ARKADİNA (Kocasının soyadıyla REPLEVA) Aktrist.</span></p>

    <p class="calibre9"><span class="calibre7">KONSTANTİN GAVRİLOVİÇ TREPLEV, Oğlu, bir genç.</span></p>

    <p class="calibre9"><span class="calibre7">PYOTR NİKOLAYEVİÇ SORİN, İrina Nikolayevna'nın ağabeyi.</span></p>

    <p class="calibre9"><span class="calibre7">NİNA MİHAYLOVNA ZAREÇNAYA, Zengin bir çiftlik sahibinin genç kızı.</span></p>

    <p class="calibre9"><span class="calibre7">İLYA AFANASYEVİÇ ŞAMRAYEV, Emekli üsteğmen, Sorin çiftliğinin kâhyası.</span></p>

    <p class="calibre9"><span class="calibre7">POLİNA ANDREYEVNA, İlya Afanasyeviç'in karısı.</span></p>

    <p class="calibre9"><span class="calibre7">MÂŞA, Şamrayevlerin genç kızları.</span></p>

    <p class="calibre9"><span class="calibre7">BORİS ALEKSEYEVİÇ TRİGORİN, Yazar.</span></p>

    <p class="calibre9"><span class="calibre7">YEVGENİ SERGEYEVİÇ DORN, Doktor.</span></p>

    <p class="calibre9"><span class="calibre7">SEMYON SEMYONOVİÇ MEDVEDENKO, Öğretmen.</span></p>

    <p class="calibre9"><span class="calibre7">YAKOV, İşçi.</span></p>

    <p class="calibre9"><span class="calibre7">AŞÇI</span></p>

    <p class="calibre9"><span class="calibre7">HİZMETÇİ KIZ</span></p>

    <p class="calibre9"><span class="calibre7">Olay, Sorin çiftliğinde geçer. Üçüncü ve dördüncü perdeler arasında iki yıllık bir zaman vardır.</span></p>

    <p class="calibre9"><span class="calibre7">BİRİNCİ PERDE</span></p>

    <p class="calibre8"><span class="calibre7">Sorin'in çiftliğinde bahçenin bir bölümü. İki yanı ağaçlı geniş bir yol gerideki göle doğru uzanır. Bir amatör tiyatro gösterisi için yapıldığı belli derme çatma bir sahne gölün görünmesine engel olmaktadır. Sahnenin sağında, solunda fundalıklar. Bir kaç iskemle ve küçük masa.</span></p>

    <p class="calibre8"><span class="calibre7">Güneş az önce batmıştır. Amatör tiyatro gösterisi için hazırlanmış sahnenin inik perdesinin arkasında Yakov ve öteki işçiler çalışmakta, çekiç ve öksürük sesleri işitilmektedir. Parkta bir gezintiden dönen Mâşa ile Medvedenko soldan gelirler.</span></p>

    <p class="calibre9"><span class="calibre7">MEDVEDENKO - Neden hep karalar giyersiniz siz?</span></p>

    <p class="calibre9"><span class="calibre7">MÂŞA -Hayatımın yasını tutuyorum. Mutsuzum.</span></p>

    <p class="calibre8"><span class="calibre7">MEDVEDENKO - Neden ama? (Düşünceli.) Aklım ermiyor. Sağlığınız yerinde. Babanız zengin değil <span>ama,</span> durumu hiç de kötü sayılmaz. Bir de beni düşünün. Ayda topu topu yirmi üç ruble geçiyor elime, emeklilik kesintisi de caba, ama yine de yas tuttuğum yok.</span></p>

    <p class="calibre9"><span class="calibre7">(Otururlar.)</span></p>

    <p class="calibre9"><span class="calibre7">MÂŞA - Para... Ne önemi var paranın! İnsan yoksulken de mutlu olabilir.</span></p>

    <p class="calibre8"><span class="calibre7">MEDVEDENKO - Evet, teoride öyle... Ama işin pratiğinde nasıl oluyor bakın: Ben, annem, iki kız, bir de erkek kardeşim topu topu yirmi üç rubleyle geçinmek zorundayız. İnsan dediğin yiyip içer, öyle değil mi? Sonra çay, şeker? Tütün? Çık bakalım işin içinden, çıkabilirsen...</span></p>

    <p class="calibre9"><span class="calibre7">MÂŞA (İç sahneye bakarak.) - Gösterinin başlamasına az kaldı.</span></p>

    <p class="calibre8"><span class="calibre7">MEDVEDENKO - Evet. Zareçnaya oynayacak. Oyunun yazarı ise konstantin Gavriloviç. Birbirine âşıklar ve bugün gönülleri tek ve aynı sanatsal görüntüyü yaratmak arzusunda kaynaşacak. Bizim gönüllerimizde ise ortak dokunma noktaları yok. Oysa seviyorum sizi Mâşa. Hasretimden evde duramıyorum. Her gün altı verst yaya olarak buraya geliyor, aynı yolu yine yaya olarak gerisin geri dönüyorum da, soğuk bir umursamazlıktan başka bir şey göremiyorum sizde. Evet, anlıyorum tabii. Züğürdün tekiyim, elime bakan koca bir aile var... Kendi karnını doyurmaktan aciz birinin ardından niye gitmeli ki...</span></p>

    <p class="calibre8"><span class="calibre7">MÂŞA - Saçma. (Enfiye çeker.) Aşkınız duygulandırıyor beni <span>ama,</span> karşılık veremiyorum, hepsi bu. (Tabakayı uzatır.) Buyurmaz mısınız?</span></p>

    <p class="calibre8"><span class="calibre7">MEDVEDENKO - İstemem.</span></p>

    <p class="calibre8"><span class="calibre7">(Sessizlik.)</span></p>

    <p class="calibre8"><span class="calibre7">MÂŞA - Ne boğucu hava. Bu gece sanırım fırtına patlar. Siz ya felsefe yapıyor ya da yoksulluktan dem vuruyorsunuz. Size göre yoksulluktan daha büyük mutsuzluk olamaz. Ama bence paçavralar içinde dolanıp da bir dilim ekmeğe muhtaç olmaktan çok daha beter şeyler vardır... <span>Fakat,</span> sizin anlayacağınız bir şey değil bu...</span></p>

    <p class="calibre8"><span class="calibre7">(Sağdan Sorin ve Treplev girerler.)</span></p>

    <p class="calibre8"><span class="calibre7">SORİN - (Bastonuna dayanarak.) Şu köy hayatı bir türlü sinmedi içime oğlum. Alışamayacağım buralara, belli bir şey bu. Dün saat onda kafayı vurup yattığımda, ya da bu sabah dokuzda kalktığımda hep aynı duygu vardı içimde: Sanki çok uzun süren bir uyku yüzünden beynim <span>kafa tasıma</span> yapışmış da falan filan... (Güler.) Öğle yemeğinden sonra da elimde olmaksızın yatıp uyudum yine, ama kafamın içi kazan gibi, vesselam...</span></p>

    <p class="calibre8"><span class="calibre7">TREPLEV - Doğru. Kentte oturmalısın sen dayı. (Mâşa ile Medvedenko'yu görerek.) Hey, ne işiniz var burada sizin? Başladığı zaman çağırırlar. Ama şimdi gidin lütfen.</span></p>

    <p class="calibre8"><span class="calibre7">SORİN - (Mâşa'ya.) Marya İlyiniçna, ne olur babanıza söyleyin de çözdürsün şu köpeği. Uluyup duruyor. Kızkardeşim dün de gözünü kırpmadı sabaha kadar.</span></p>

    <p class="calibre8"><span class="calibre7">MÂŞA - Babamla kendiniz konuşursunuz. Benim işim değil. Beni mazur görün lütfen. (Medvedenko'ya.) Gidelim!</span></p>

    <p class="calibre8"><span class="calibre7">MEDVEDENKO - (Treplev'e.) Başladığı zaman haberimiz olacak, değil mi?</span></p>

    <p class="calibre8"><span class="calibre7">(Mâşa ve Medvedenko çıkarlar.)</span></p>

    <p class="calibre9"><span class="calibre7">SORİN - Demek, it bütün gece uluyacak yine... Şu köyde hiçbir zaman gönlümce yaşayamadım gitti. Bir ay izin alıp geldiğim olurdu, hani dinlenirim filan diye. Ama buradaki saçmalıklarla canımdan bezer, daha ilk günden kaçıp gitmek isterdim. (Güler.) Her zaman zevk duyardım buradan ayrılırken... Gel gör ki, emekli oldum, gidecek yerim yok, vesselam... İster istemez, buradayım... YAKOV - (Treplev'e.) Biz göle yıkanmaya gidiyoruz Konstantin Gavriliç.</span></p>

    <p class="calibre9"><span class="calibre7">TREPLEV - Olur. Ama on dakika sonra yerinizde olun. (Saatine bakar.) Neredeyse başlıyoruz. YAKOV - Başüstüne. (Çıkar.)</span></p>

    <p class="calibre8"><span class="calibre7">TREPLEV - (İç sahneye göz atarak.) - İşte sana en âlâsından tiyatro! <span>Perde, birinci kulis, sonra ikincisi, sonra da açık alan.</span> Dekor yok. Doğrudan doğruya gölü ve ufku görüyoruz. Perde tam tamına sekiz buçukta, ay doğarken açılacak.</span></p>

    <p class="calibre8"><span class="calibre7">SORİN - Harika.</span></p>

    <p class="calibre8"><span class="calibre7">TREPLEV - Tabii Zareçnaya gecikirse tüm etki yok olur. Gelmesi de gerek artık. Babasıyla üvey annesi baskı altında tutuyorlar kızı, evden çıkması hapishaneden kaçmak kadar güç. (Dayısının boyunbağını düzeltir.) Tıraş olman gerekmez miydi, saçın sakalın birbirine karışmış...</span></p>

    <p class="calibre8"><span class="calibre7">SORİN - (Sakalını tarayarak.) Hayatımın trajedisidir bu. Gençliğimde de böyleydi dış görünüşüm, sanki zil zurna sarhoşmuşum gibi filan. Kadınlar hiçbir zaman sevmediler beni. (Oturur.) Kızkardeşimin keyfi neden bozuk bu gün?</span></p>

    <p class="calibre8"><span class="calibre7">TREPLEV - Neden mi? Canı sıkılıyor. (Sorin'in yanına oturur.) Kıskanıyor. Oyunda kendisi değil de Zareçnaya oynayacak diye, bana da, gösteriye de, oyunuma da karşı. Tek satırını bilmeden, nefret ediyor oyunumdan.</span></p>

    <p class="calibre8"><span class="calibre7">SORİN - (Güler.) <span>Yok</span> canım, nereden çıkarıyorsun...</span></p>

    <p class="calibre8"><span class="calibre7">TREPLEV - Şu küçücük sahnede kendisi değil de Zareçnaya başarı kazanacak diye canı şimdiden sıkılmaya başladı bile. (Saatine bakar.) Psikolojik bir garabet örneğidir annem. Yeteneğinden hiç kuşku yok, akıllı bir kadındır: Kitap okurken gözyaşı dökebilir, Nekrasov'un tüm şiirlerini bir çırpıda ezbere okuyuverir sana, biri hasta oldu mu melek gibi titrer üstüne, ama bir başka aktristi övmeye gör yanında! Dünyayı başına yıkar alimallah! Sadece onu övmek, onun hakkında yazmak, ''La dame aux camelias'' ya da ''Hayatın Tütsüleri'' oyunlarındaki olağanüstü oyununa hayran kalmak zorundasındır. Tabii, burada, köyde bu afyondan yoksun kaldığı için canı sıkılıyor, öfkeleniyor, hepimiz düşman görünüyoruz gözüne, kabahatliyiz. Sonra boş inançları vardır; yan yana üç mumun yakılmasından, on üç sayısından korkar. Üstelik de cimridir. Odesa'da, bankada yetmiş bin rublesi olduğunu pekâlâ biliyorum. Ama ödünç para iste de göreyim, ağlayıp sızlanmaya başlar.</span></p>

    <p class="calibre8"><span class="calibre7">SORİN - Annemin oyunundan hoşlanmadığını takmışsın aklına, huysuzlanıp duruyorsun. Telaşa gerek yok, annen tapıyor sana.</span></p>

    <p class="calibre8"><span class="calibre7">TREPLEV - (Bir çiçeğin yapraklarını kopararak.) Seviyor, sevmiyor, seviyor, sevmiyor, seviyor, sevmiyor... (Güler.) Gördün mü, annem sevmiyor beni. Bunda şaşacak bir şey de yok! Yaşamak istiyor o, âşık olunmak, açık, parlak renkli bluzlar giymek istiyor... Bense yirmi beş yaşıma bastım, ona artık genç olmadığını anımsatıyorum böylece. Ben olmadığımda otuz iki yaşındadır, benim yanımdaysa kırk üçünde... İşte bunun için nefret ediyor benden. Bundan başka tiyatrodan hazzetmediğimi de biliyor. O seviyor tiyatroyu, tiyatro yoluyla insanlığa, kutsal sanata hizmet ettiğini sanıyor. Ama bence bugünün tiyatrosu tutuculuktan, boş ve geri şeylerin savunuculuğundan başka bir şey değil. <span>Perde kalkıp da o üç duvarlı odada, sahnenin yapay ışığında, o büyük yeteneklerin, kutsal sanatın yüce kişilerinin, insanların nasıl yiyip içtiğini, seviştiğini, yürüdüğünü, nasıl ceket giydiğini bize betimlediklerini gördüğümde; bayağı tablolar ve tümcelerle, ancak mankafaların işine yarayacak o küçük, basit ahlakı şırınga etmeye çalıştıklarını izlediğimde; binlerce değişik görüntü arkasında hep aynı bayağı şeyi ısıtıp ısıtıp sunduklarında; kabalığı ve bayağılığıyla üstüne bir karabasan gibi çöken Eyfel kulesinden Maupassant'ın kaçması gibi, kaçıp gidiyorum ben de.</span></span></p>

    <p class="calibre8"><span class="calibre7">SORİN - Tiyatrosuz yapamayız.</span></p>

    <p class="calibre8"><span class="calibre7">TREPLEV - Yeni biçimlere gereksinim var. Yeni biçimler bulunamıyorsa eğer, hiçbir şey olmasın daha iyi. (Saatine bakar.) Annemi seviyorum, hem de çok. Fakat anlamsız bir yaşam sürdürüyor, adı ayyuka çıktı şu yazarla birlikte, gün geçmiyor ki gazetelerin dedikodu sayfalarında ondan söz edilmesin. Bu da bıktırdı beni. Bazen de sıradan bir ölümlünün bencilliğini duyuyorum içimde; annemin ünlü bir aktrist olmasına üzülüyorum, herhangi bir kadın olsaydı daha mutlu olurdum gibi geliyor bana. Kimi zaman ünlü kişilerle tepeleme dolu olurdu evimiz; aktörler, aktristler, yazarlar... Aralarında hiçbir değeri bulunmayan bir ben olurdum sadece, sırf onun oğlu olduğum için varlığına katlanılan... Dayı, insanı bundan daha çok ezen, bundan daha aptalca bir durum olabilir mi<span>?..</span> Kimim ben? Neyim? Üniversitenin üçüncü sınıfından, hani derler ya, elde olmayan nedenlerle ayrılmak zorunda kalmış, yeteneksiz, meteliksiz, nüfus kâğıdıma göre de Kiev doğumlu, aşağı orta tabakadan biri... Gerçekten de, ünlü bir aktördü, ama Kiev'in aşağı orta tabakasındandı babam... Böyle işte... Annemin konuk salonunda tüm bu sanatçılar, yazarlar, yücegönüllü ilgilerini bana yönelttiklerinde, bakışlarıyla hiçliğimi ölçüyorlarmış gibi gelir, düşüncelerini okur, alçalmışlığımın acısı altında ezilirdim.</span></p>

    <p class="calibre9"><span class="calibre7">SORİN - Hazır sözü açılmışken, şu yazar nasıl bir adam Alla'sen? Anlamak güç. Susuyor hep. TREPLEV - Akıllı, sade, biraz da melankolik biri. Efendi ve ölçülü. Kırkında bile değil daha, ama şimdiden ünlü ve gırtlağına kadar doymuş hayata... Yazdıklarına gelince... bilmem<span>..</span> <span>nasıl</span> söylemeli? Hoş ve ilginç... <span>fakat</span> Tolstoy ya da Zola'dan sonra Trigorin okumak istemiyor insan.</span></p>

    <p class="calibre8"><span class="calibre7">SORİN - Kim ne derse desin, yazarları severim doğrusu. Bir zamanlar iki şeyi tutkuyla istemiştim: Evlenmek ve yazar olmak. Fakat ne biri oldu, ne öteki... Ya, küçük bir yazar olmak bile fena olmasa gerek vesselam.</span></p>

    <p class="calibre8"><span class="calibre7">TREPLEV - (Kulak kabartarak.) Ayak sesleri duyuyorum... (Dayısını kucaklar.) Onsuz yaşayamam... Adımlarının sesi bile ne kadar güzel... Çılgınca mutluyum. (Sahneye girmekte olan Nina Zareçnaya'ya doğru hızla yürür.) Büyüleyici peri, düşlerimin sevgilisi...</span></p>

    <p class="calibre8"><span class="calibre7">NİNA - (Heyecanlı.) Geç kalmadım ya... Ha, geç kalmadım değil mi<span>?..</span></span></p>

    <p class="calibre8"><span class="calibre7">TREPLEV - (Ellerini öperek.) Hayır, hayır, hayır...</span></p>

    <p class="calibre8"><span class="calibre7">NİNA - Gün boyunca tedirginlik içinde kıvrandım durdum, ne korkunçtu tanrım! Babam bırakmayacak diye ödüm kopuyordu... Bereket versin bir yere gittiler üvey annemle. Gök kızarıyor, ay doğdu doğacak, atı deli gibi sürdüm... (Güler.) Öyle sevinçliyim ki şimdi. (Sorin'in elini kuvvetle sıkar.)</span></p>

    <p class="calibre8"><span class="calibre7">SORİN - Gözler... <span>ağlamaktan</span> kızarmışlar belli ki... Yok yok! İyi bir şey değil bu.</span></p>

    <p class="calibre8"><span class="calibre7">NİNA - Öyle<span>..</span> Nasıl soluk soluğayım baksanıza. Yarım saat sonra da döneceğim, acele etmem gerek. Yok, yok ne olur bırakın da gideyim... Babam burada olduğumu bilmiyor.</span></p>

    <p class="calibre8"><span class="calibre7">TREPLEV - Hemen başlamalıyız zaten. Gidip herkese haber vereyim.</span></p>

    <p class="calibre8"><span class="calibre7">SORİN - Bu işi ben yaparım, olur biter. Hemen gidiyorum. (Sağdan çıkarken bir şarkı mırıldanır.) ''İki asker Fransa'ya dönerken...'' (Durup çevresine bakınır.) Bir keresinde yine böyle şarkı söylüyordum da bir savcı yardımcısı arkadaş ''Sesiniz pek gür ekselans!'' demişti. Sonra biraz düşünüp eklemişti: ''Ama çirkin.'' (Gülerek çıkar.)</span></p>

    <p class="calibre8"><span class="calibre7">NİNA - Babamla karısı buraya gelmeme izin vermiyorlar. Burada bohem hayatı yaşanıyormuş... Aktrist olmamdan korkuyorlar... Benim gönlümse, tıpkı bir martı gibi, buraya, bu göle doğru akıyor... Yüreğim sizinle dopdolu... (Çevreye bakınır.)</span></p>

    <p class="calibre8"><span class="calibre7">TREPLEV - Yalnızız.</span></p>

    <p class="calibre8"><span class="calibre7">NİNA - orada biri var gibi...</span></p>

    <p class="calibre8"><span class="calibre7">TREPLEV - Yok kimse.</span></p>

    <p class="calibre8"><span class="calibre7">(Öpüşürler.)</span></p>

    <p class="calibre8"><span class="calibre7">NİNA - Ne ağacı bu?</span></p>

    <p class="calibre8"><span class="calibre7">TREPLEV - Karaağaç.</span></p>

    <p class="calibre8"><span class="calibre7">NİNA - Neden kapkara öyle?</span></p>

    <p class="calibre8"><span class="calibre7">TREPLEV - Akşam oldu, her şey kararıyor. Yalvarırım erken gitmeyin.</span></p>

    <p class="calibre8"><span class="calibre7">NİNA - Olanaksız.</span></p>

    <p class="calibre8"><span class="calibre7">TREPLEV - Peki, ben size gelsem, Nina? Tüm gece boyunca, sabaha kadar, bahçede durup pencerenize bakmak için...</span></p>

    <p class="calibre8"><span class="calibre7">NİNA - Olmaz, bekçi görür. Köpek de alışkın değil size, havlar.</span></p>

    <p class="calibre8"><span class="calibre7">TREPLEV - Seviyorum sizi.</span></p>

    <p class="calibre8"><span class="calibre7">NİNA - Şşş...</span></p>

    <p class="calibre8"><span class="calibre7">TREPLEV - (Ayak sesleri duyarak). Kim var orada? Siz misiniz Yakov?</span></p>

    <p class="calibre8"><span class="calibre7">YAKOV - (Sahne gerisinden.) İyi bildiniz efendim.</span></p>

    <p class="calibre8"><span class="calibre7">TREPLEV - Yerlerinizi alın. Tam zamanıdır. Ay doğuyor.</span></p>

    <p class="calibre8"><span class="calibre7">NİNA - Gerçekten de.</span></p>

    <p class="calibre8"><span class="calibre7">TREPLEV - İspirto hazır mı? Kükürt de tamam, değil mi? Kızıl gözler göründüğünde kükürt kokusu yayılacak. (Nina'ya.) Sahneye geçebilirsiniz, her şey tamam. Heyecanlı mısınız?</span></p>

    <p class="calibre8"><span class="calibre7">NİNA - Çok... Anneniz neyse, ondan çekinmiyorum, ama Trigorin de burada... Korkunç bir şey onun karşısında oynamak, utanıyorum da... Ünlü bir yazar... Genç mi?</span></p>

    <p class="calibre8"><span class="calibre7">TREPLEV - Evet.</span></p>

    <p class="calibre8"><span class="calibre7">NİNA - Olağanüstü güzellikte hikâyeleri var!</span></p>

    <p class="calibre8"><span class="calibre7">TREPLEV - (Soğuk.) Bilmem, okumadım.</span></p>

    <p class="calibre8"><span class="calibre7">NİNA - Sizin oyununuzda oynamak güç bir şey. Canlı kişiler yok.</span></p>

    <p class="calibre8"><span class="calibre7">TREPLEV - Canlı kişiler! Hayatı olduğu ya da olması gerektiği gibi değil, hayalimizde canlandırdığımız gibi betimlemek gerekir.</span></p>

    <p class="calibre8"><span class="calibre7">NİNA - Çok az hareket var oyununuzda, sadece okuma. Oysa bir oyunda bence mutlaka aşk olmalı... (Birlikte sahne arkasına giderler.)</span></p>

    <p class="calibre8"><span class="calibre7">(Polina Andreyevna ve Dorn girerler.)</span></p>

    <p class="calibre8"><span class="calibre7">POLİNA ANDREYEVNA - Hava nemleniyor. Gidip lastik çizmelerinizi giyin.</span></p>

    <p class="calibre8"><span class="calibre7">DORN - Ben yanıyorum.</span></p>

    <p class="calibre8"><span class="calibre7">POLİNA ANDREYEVNA - Hiç korumuyorsunuz kendinizi. İnatçılık ediyorsunuz. Bir doktor olarak nemli havanın size ne kadar zararlı olduğunu pekâlâ bilirsiniz de, amacınız bana acı çektirmek. Dün akşam da mahsustan oturdunuz terasta...</span></p>

    <p class="calibre8"><span class="calibre7">DORN (Bir şarkı mırıldanır.) - 'söz etme, gençliğimi mahvettiğinden...'</span></p>

    <p class="calibre8"><span class="calibre7">POLİNA ANDREYEVNA - İrina Nikolayevna ile öyle tatlı sohbet ediyordunuz ki havanın soğuduğunu fark etmediniz bile... Doğru söyleyin, hoşlanıyorsunuz ondan, değil mi?</span></p>

    <p class="calibre8"><span class="calibre7">DORN - Yaşım elli beş.</span></p>

    <p class="calibre8"><span class="calibre7">POLİNA ANDREYEVNA - Boş lakırdı, erkekler için yaşlılık değildir ki bu. Kendinizi çok güzel korumuşsunuz, hâlâ hoşuna gidiyorsunuz kadınların.</span></p>

    <p class="calibre8"><span class="calibre7">DORN - Peki ne istiyorsunuz?</span></p>

    <p class="calibre8"><span class="calibre7">POLİNA ANDREYEVNA -Bir aktrist gördünüz mü hepiniz yerlere kapanmaya hazırsınız. Hepiniz! DORN (Bir şarkı mırıldanır.) - "İşte yeniden karşında senin..." Toplumda sanatçılara hayranlık duyuluyor, onlara, sözgelimi tüccarlara olduğundan daha başka türlü davranılıyorsa, eşyanın doğasına uygun bir şeydir bu. Bir çeşit idealizmdir.</span></p>

    <p class="calibre8"><span class="calibre7">POLİNA ANDREYEVNA - Kadınlar her zaman âşık oldular size, kucağınıza attılar kendilerini. Bu da mı idealizm?</span></p>

    <p class="calibre8"><span class="calibre7">DORN (Omuzlarını silkerek.) - Ne var bunda? Kadınlarla gerçekten de çok iyi olmuştur ilişkilerim. Bende her şeyden önce becerikli bir hekimi sevdiler. On, on beş yıl kadar önce bütün bu il çevresinde, anımsayacaksınız, doğru dürüst tek doğum hekimi bendim. Sonra, her zaman dürüst olmuşumdur insan ilişkilerinde.</span></p>

    <p class="calibre8"><span class="calibre7">POLİNA ANDREYEVNA (Dorn'un elini tutarak.) - Canım benim!</span></p>

    <p class="calibre8"><span class="calibre7">DORN - Yavaş. Gelen var.</span></p>

    <p class="calibre9"><span class="calibre7">(Sorin, kolunda Arkadina, yanlarında Trigorin, Şamrayev, Medvedenko ve Mâşa girerler.) ŞAMRAYEV - Onu 1873'te Poltava panayırı sırasındaki oyununda görecektiniz, ne harika kadındı! Şimdi bile heyecanlanıyorum düşünürken! Harika bir oyuncuydu! Ya komik Çadin, Pavel Semyoniç Çadin, onun nerede olduğunu biliyor musunuz? Rasplyuyev rolünde onun gibisi yoktu. Sadovski'den bile üstündü, inanın hanımefendi. Kendisi acaba nerede şimdi?</span></p>

    <p class="calibre8"><span class="calibre7">ARKADİNA - Durmadan birtakım Nuh nebiden kalma şeyleri sorup duruyorsunuz. Nereden bileyim canım! (Oturur.)</span></p>

    <p class="calibre8"><span class="calibre7">ŞAMRAYEV (İçini çekerek.) - Paşka, Çadin! Ben öyle oyuncuyu nereden bulayım şimdi! Tiyatro çok şey yitirdi, İrina Nikolayevna! Eskiden güçlü meşe ağaçları vardı, şimdi karşımıza çıkanlar ise bildiğimiz kütük.</span></p>

    <p class="calibre8"><span class="calibre7">DORN - Büyük yıldızların azaldığı doğru, ama buna karşılık ortalama oyuncunun düzeyi çok yükseldi.</span></p>

    <p class="calibre8"><span class="calibre7">ŞAMRAYEV - Sizinle uzlaşmama olanak yok. Bununla birlikte zevk sorunudur, tartışılmaz. De gustibus aut bene, aut nihil.</span></p>

    <p class="calibre8"><span class="calibre7">(Treplev sahne arkasından bakar.)</span></p>

    <p class="calibre8"><span class="calibre7">ARKADİNA - Sevgili oğlum, ne zaman başlıyor?</span></p>

    <p class="calibre8"><span class="calibre7">TREPLEV - Az sonra. Biraz sabretmenizi diliyorum.</span></p>

    <p class="calibre8"><span class="calibre7">ARKADİNA (Hamlet'ten okur.) - "Öyleyse neden kötülüğe teslim ettin kendini, aşkı cinayetin uçurumunda aradın?"</span></p>

    <p class="calibre8"><span class="calibre7">(Sahne gerisinden boru sesi gelir.)</span></p>

    <p class="calibre8"><span class="calibre7">TREPLEV - Bayanlar, baylar, başlıyoruz! Lütfen dikkat! (Sessizlik.) Başlıyorum. (Bir değnekle yere vurur ve yüksek sesle konuşur.) Sizler, ey geceleyin bu gölün üzerinde uçuşan eski zaman gölgeleri, saygıdeğer hayaller, uyutun bizleri, uyutun ki iki yüz bin yıl sonra olacakları görelim!</span></p>

    <p class="calibre8"><span class="calibre7">SORİN - İki yüz bin yıl sonra hiçbir şey olmayacak.</span></p>

    <p class="calibre8"><span class="calibre7">TREPLEV - Öyleyse bırakalım da bu hiçbir şeyi göstersinler bize.</span></p>

    <p class="calibre8"><span class="calibre7">ARKADİNA - Bırakalım. Biz uyuyoruz.</span></p>

    <p class="calibre8"><span><span class="calibre7">(</span></span><span class="calibre7">Perde kalkar. Göl gözler önüne serilir. Ufukta ay ve ışıklarının suda yansımaları. Nina Zareçnaya tepeden tırnağa ak giysiler içinde, büyücek bir kaya üzerinde oturmaktadır.<span>)</span></span></p>

    <p class="calibre8"><span class="calibre7">NİNA - İnsanlar, aslanlar, kartallar ve keklikler, boynuzlu geyikler, kazlar, örümcekler, derin suların suskun balıkları, <span>deniz yıldızları</span> ve gözle görülmesi olanaksız varlıklar; tek sözcükle, tüm canlılar, yaşamlarının kederli çemberini tamamlayıp söndüler... Artık binlerce yüzyıldır yeryüzü tek bir canlı varlık taşımıyor üzerinde ve bu zavallı ay boşu boşuna yakıyor fenerini. Çayırlarda çığrışarak uyanan turna kuşları yok artık ve ıhlamur korularında mayıs böceklerinin vızıltıları işitilmiyor. Soğuk, soğuk, soğuk... Boşluk, boşluk, boşluk... Dehşet, dehşet, dehşet... (Sessizlik.) Tüm canlı yaratıkların vücutları toza dönüştü ve sonsuz madde onları taşa, suya, buluta çevirdi ve hepsinin ruhları tek bir ruhta birleşti. Evrensel dünya ruhunda... O benim, ben... Büyük iskender'in ruhu da, Sezar'ınki de,</span></p>

    <p class="calibre8"><span class="calibre7">Shakespeare'inki de, Napoleon'unki de ve sülüklerin en değersizinin ruhu da bendedir. İnsanların bilinçleri ve hayvanların içgüdüleri birleşip kaynaştılar bende ve ben her şeyi, her şeyi, her şeyi anımsıyor, tüm hayatları yeniden yaşıyorum kendimde...</span></p>

    <p class="calibre8"><span class="calibre7">(Bataklık gazlarının alevleri görünür.)</span></p>

    <p class="calibre8"><span class="calibre7">ARKADİNA (Yavaş sesle.) <span>- Dekadanca bir şey bu.</span></span></p>

    <p class="calibre8"><span class="calibre7">TREPLEV (Yalvarırcasına, sitemle.) - Anne!</span></p>

    <p class="calibre8"><span class="calibre7">NİNA - Yalnızım, yapayalnız. Bir şey söylemek için yüzyılda bir açarım ağzımı ve sesim bu boşlukta kederle çınlar ve hiç kimselere ulaşmaz... Sizler de, ey solgun alevler, işitmiyorsunuz beni... Sabah öncesinde çamurlu bataklıktan yükselirsiniz siz ve tan vaktine kadar sürtüp durursunuz, düşüncesizce, iradesizce, hiçbir yaşam kıpırtısı taşımaksızın... Sonsuz maddenin babası şeytan, bir yaşam kıpırtısı doğar korkusuyla, taşlarda ve sularda olduğu gibi her an sizlerin atomlarını da değiştirir ve durmaksızın değişirsiniz. Evrende sürekli ve değişmez olarak bir tek ruh kalır sadece. (Sessizlik.) Bomboş, derin bir kuyuya atılmış bir tutsak gibi, neredeyim, beni ne bekliyor, bilmiyorum. Fakat bir tek şey var bildiğim, çok iyi bildiğim: Maddi güçlerin yaratıcısı şeytanla amansız, acımasız kavgada, zafer mutlaka benim olacak ve sonuçta da madde ile ruh eşsiz bir uyumda birleşip kaynaşacak, bu ise dünyasal iradenin egemenliği olacaktır. Fakat uzun, yavaş, binlerce yıllık bir sürecin sonrasında hem ay, hem parlak Sirius, hem yeryüzü toza dönüştükten sonra gerçekleşecek bu... Ama o zamana kadar dehşet, dehşet... <span>(</span>Sessizlik. Göl üzerinde iki kızıl ışık görünür.<span>)</span> İşte, amansız düşmanım şeytan yaklaşıyor... <span>korkunç</span>, kızıl gözlerini görüyorum onun... ARKADİNA - Kükürt koktu. Bu da oyunun gereği mi?</span></p>

    <p class="calibre8"><span class="calibre7">TREPLEV - Evet.</span></p>

    <p class="calibre8"><span class="calibre7">ARKADİNA (Güler.) - Anladım, <span>efekt</span>...</span></p>

    <p class="calibre8"><span class="calibre7">TREPLEV - Anne!</span></p>

    <p class="calibre8"><span class="calibre7">NİNA - İnsansız canı sıkılıyor onun...</span></p>

    <p class="calibre8"><span class="calibre7">POLİNA ANDREYEVNA (Dorn'a.) - Şapkanızı çıkardınız. Giyin, yoksa üşütürsünüz.</span></p>

    <p class="calibre8"><span class="calibre7">ARKADİNA - Doktor, sonsuz maddenin babası şeytana hürmetten çıkardı şapkasını.</span></p>

    <p class="calibre8"><span class="calibre7">TREPLEV (Öfkeyle bağırır.) - Oyun bitti! Yeter! Perde!</span></p>

    <p class="calibre8"><span class="calibre7">ARKADİNA - Kızacak ne var canım?</span></p>

    <p class="calibre8"><span class="calibre7">TREPLEV - Yeter! Perde! İndirin perdeyi! (Tepinir.) Perde! (Perde iner.) Kabahat bende. Oyun yazmanın, sahneye çıkmanın çok az sayıda seçkin kişiye vergi olduğunu gözden kaçırdım. Tekelinizi bozdum! Bana... <span>ben</span>... (Bir şeyler daha söylemek isterse de, elini sallar, soldan çıkar.)</span></p>

    <p class="calibre8"><span class="calibre7">ARKADİNA - Nesi var bunun?</span></p>

    <p class="calibre8"><span class="calibre7">SORİN - Kalbini kırdın.</span></p>

    <p class="calibre9"><span class="calibre7">ARKADİNA - Başta, bunun bir şaka olduğunu söyleyen kendisiydi, ben de şaka gibi aldım işi. SORİN - Ama ne olursa olsun...</span></p>

    <p class="calibre8"><span class="calibre7">ARKADİNA - Şimdi anlaşılıyor ki büyük bir sanat eseri yazmış! Bakın şu işe! Demek bütün bu düzenlemeler, kükürt kokutmalar, şaka için değil de sanatsal bir gösteri içinmiş... <span>bize</span> nasıl oyun yazılacağını ve nasıl oynanacağını öğretmek istemiş. Ama bir yerden sonra can sıkıcı bütün bunlar. Bana karşı, bu sürekli olarak tedirgin edici tavırları, iğneli sözleri, bilmem, ama kimin olsa canını sıkar!</span></p>

    <p class="calibre8"><span class="calibre7">SORİN - Seni memnun etmek istedi...</span></p>

    <p class="calibre8"><span class="calibre7">ARKADİNA - Öyle mi? Peki, sıradan bir oyun seçmeyip de bizi bu dekadanca sayıklamayı dinlemek zorunda bırakmasına ne demeli? Şaka için olduktan sonra sayıklama dinlemeye de hazırım. Ama öyle değil bu. Yeni biçimler, sanatta yeni bir dönem iddiaları var burada. <span>Aslındaysa, yeni biçim filan laf, huyu kötü, hepsi bu.</span></span></p>

    <p class="calibre8"><span class="calibre7">TRİGORİN - Herkes isteğine ve becerisine göre yazmakta özgürdür.</span></p>

    <p class="calibre8"><span class="calibre7">ARKADİNA - Varsın yazsın istediğini ve becerebildiğini, beni rahat bıraksın da...</span></p>

    <p class="calibre8"><span class="calibre7">DORN - Jüpiter, öfkelendin!</span></p>

    <p class="calibre8"><span class="calibre7">ARKADİNA - Jüpiter değilim ben, kadınım. (Bir sigara yakar.) Öfkelenmiş de değilim, sadece genç bir insan böyle can sıkıcı şeylerle neden vakit öldürür diye üzülüyorum. Kalbini kırmak istememiştim.</span></p>

    <p class="calibre9"><span class="calibre7">MEDVEDENKO - Ruhun maddeden ayrılabileceği konusunda bir dayanağımız yok. Çünkü belki de ruhun kendisi maddi atomların bir toplamıdır. (Trigorin'e, heyecanla.) Bakın, şu bizim öğretmenlerin hayatı üstüne bir oyun yazıp sahnede oynamak çok ilginç olurdu! Güç bir hayat bu, çok güç! ARKADİNA - Diyecek yok... Ama oyunları da, atomları da bir yana bırakalım şimdi. Ne güzel bir akşam! Bir yerlerde şarkı söyleniyor, işitiyor musunuz? (Kulak kabartır.) Ne kadar hoş!</span></p>

    <p class="calibre9"><span class="calibre7">POLİNA ANDREYEVNA - Öbür kıyıda söylüyorlar.</span></p>

    <p class="calibre9"><span class="calibre7">(Sessizlik.)</span></p>

    <p class="calibre8"><span class="calibre7">ARKADİNA (Trigorin'e.) - Yanıma otursanıza. On on beş yıl kadar önce bu gölün üstünde her gece müzik ve şarkı sesleri çınlardı. Şu gördüğünüz kıyıda altı malikâne vardır. Anımsıyorum da şimdi, o kahkahaları, cümbüşleri, ateş etmeleri, o bitmez tükenmez aşk ilişkilerini... O zamanlar bütün bu çevrelerin jeune premier'i, taptığı kişi, işte şu gördüğünüz (Dorn'u gösterir.) <span>doktor</span> Yevgeni Sergeiç'di. Şimdi de başını döndürebilir kadınların, ama o zamanlar karşı durulmaz bir çekiciliği vardı. Biliyor musunuz, rahat değil içim. Niye kırdım zavallı çocuğu sanki? (Seslenir.) Kostya! Oğlum! Kostya!</span></p>

    <p class="calibre9"><span class="calibre7">MÂŞA - Gidip arayayım onu.</span></p>

    <p class="calibre9"><span class="calibre7">ARKADİNA - Lütfen cancağızım.</span></p>

    <p class="calibre9"><span class="calibre7">MÂŞA (Bağırarak soldan çıkar.) -Konstantin Gavriloviç! Konstantin Gavriloviç neredesiniz! Konstantin Gavriloviç!</span></p>

    <p class="calibre9"><span class="calibre7">NİNA (İç sahneden çıkarak.) - Anlaşılan devam etmeyecek, çıkabilirim. Selamlar! (Arkadina ve Polina Andreyevna ile öpüşürler.)</span></p>

    <p class="calibre9"><span class="calibre7">SORİN - Tebrikler! Tebrikler!</span></p>

    <p class="calibre9"><span class="calibre7">ARKADİNA - Bravo! Bravo! Zevkle izledik. İnsanın böyle bir güzellik, böyle harika bir sesle köyde oturması günahtır vallahi. Yetenek var sizde. Bakın, mutlaka sahneye çıkmalısınız siz!</span></p>

    <p class="calibre9"><span class="calibre7">NİNA - Ah, benim hayalimdir bu! (İçini çeker.) Fakat bu hayal hiçbir zaman gerçekleşmeyecek. ARKADİNA - Kim bilir? Size Trigorin'i takdim edeyim. Boris Alekseyeviç.</span></p>

    <p class="calibre9"><span class="calibre7">NİNA - Ne kadar sevindim... (Utangaç, şaşkın.) Sizi hep okurum...</span></p>

    <p class="calibre9"><span class="calibre7">ARKADİNA (Nina'yı yanına oturtarak.) - Sıkılmayın cancağızım. Ünlüdür, ama burnu büyük değildir. Bakın, görüyor musunuz, o da sıkılıyor...</span></p>

    <p class="calibre9"><span class="calibre7">DORN - Şu perde kalkabilir artık değil mi, insanın içi kararıyor.</span></p>

    <p class="calibre9"><span class="calibre7">ŞAMRAYEV (Bağırır.) - Yakov, şu perdeyi kaldırıver aslanım! (Perde açılır.)</span></p>

    <p class="calibre9"><span class="calibre7">NİNA (Trigorin'e.) - Tuhaf bir oyun, öyle değil mi?</span></p>

    <p class="calibre9"><span class="calibre7">TRİGORİN - Balık tutmaya bayılırım. <span>Akşam üstü</span> oturup da olta mantarının su üstünde kımıldanışını seyretmekten daha büyük bir keyif yoktur benim için.</span></p>

    <p class="calibre9"><span class="calibre7">NİNA - Ama ben bir kez yaratma zevkini tatmış olan kimse için başka bir zevk olamayacağını sanıyorum.</span></p>

    <p class="calibre9"><span class="calibre7">ARKADİNA (Güler.) - Aman böyle şeyler söylemeyin. İltifat edildiğinde neye uğradığını şaşırıyor çünkü.</span></p>

    <p class="calibre8"><span class="calibre7">ŞAMRAYEV - Anımsıyorum da şimdi, bir gün Moskova'da, Opera'dayız... Ünlü bas Silva, en alt perdeden bir do sesi çıkardı sahnede. Balkondaki izleyiciler arasında, şu rastlantıya bakın, bizim kilise korosundan bir bas oturuyor. Seninki ansızın, şaşkınlığımızı tasavvur edin, bir perde daha aşağıdan ''Bravo Silva!'' diye gürlemez mi... Bakın şöyle: (Alt perdeden bir basla.) ''Bravo Silva<span>!..</span>'' Tiyatro dondu, kaldıydı...</span></p>

    <p class="calibre9"><span class="calibre7">(Sessizlik.)</span></p>

    <p class="calibre9"><span class="calibre7">DORN - Şeytan geçti.</span></p>

    <p class="calibre9"><span class="calibre7">NİNA - Gitmeliyim ben. Hoşça kalın.</span></p>

    <p class="calibre9"><span class="calibre7">ARKADİNA - Nereye? Böyle erkenden? Yo, bırakmayız sizi.</span></p>

    <p class="calibre9"><span class="calibre7">NİNA - Babam bekliyor.</span></p>

    <p class="calibre9"><span class="calibre7">ARKADİNA - Bu da nasıl bir adam böyle canım<span>!..</span> (Öpüşürler.)</span></p>

    <p class="calibre9"><span class="calibre7">NİNA - Buradan gitmenin benim için ne kadar güç olduğunu bilseniz...</span></p>

    <p class="calibre9"><span class="calibre7">ARKADİNA - Bari birisi eşlik etseydi size yavrucuğum.</span></p>

    <p class="calibre9"><span class="calibre7">NİNA (Ürkmüş.) - Yo, yo, olmaz!</span></p>

    <p class="calibre9"><span class="calibre7">SORİN (Yalvarırcasına.) - Kalın, ne olur!</span></p>

    <p class="calibre8"><span class="calibre7">NİNA - Olanaksız, Piyotr Nikolayeviç.</span></p>

    <p class="calibre8"><span class="calibre7">SORİN - Bir saatliğine, ne var ki bunda...</span></p>

    <p class="calibre8"><span class="calibre7">NİNA (Bir an düşünür, ağlamaklı.) - Olanaksız! (Sorin'le el sıkışır ve hızla çıkıp gider.)</span></p>

    <p class="calibre8"><span class="calibre7">ARKADİNA - Talihsiz kız. Söylediklerine göre rahmetli annesi servetinin tümünü, son kuruşuna kadar kocasına bırakmış. Adam da vasiyetnamesinde varını yoğunu ikinci karısına bıraktığı için, kızcağızın hiçbir şeyi yok. Olacak iş değil doğrusu.</span></p>

    <p class="calibre8"><span class="calibre7">ŞAMRAYEV - Evet, hakkını teslim etmek gerekirse babacığı eşi az bulunur bir hayvandır.</span></p>

    <p class="calibre8"><span class="calibre7">SORİN (Üşümüş ellerini oğuşturarak.) - Biz de gidelim artık dostlar, hava nemlendi. Bacaklarım sızlıyor.</span></p>

    <p class="calibre8"><span class="calibre7">ARKADİNA - Zaten bacakların tahtadan <span>sanki,</span> güçlükle sürüklüyorsun! Ne yapalım, gidelim bari zavallı ihtiyarcık... (Koluna girer.)</span></p>

    <p class="calibre8"><span class="calibre7">ŞAMRAYEV (Karısına kolunu vererek.) - Madam...</span></p>

    <p class="calibre8"><span class="calibre7">SORİN - Köpek havlıyor yine... (Şamrayev'e.) İlya Afanasyeviç, çok rica ederim çözdürün şu hayvanı.</span></p>

    <p class="calibre8"><span class="calibre7">ŞAMRAYEV - Olamaz Pyotr Nikolayeviç, ambara hırsız girmesinden korkarım. İçerde darı var. (Yanı sıra yürüyen Medvedenko'ya.) Tam anlattığım gibi, bir perde daha aşağıdan, ''Bravo Silva''... Hem de opera şarkıcısı değil de, sıradan bir kilise türkücüsü yapıyor bunu.</span></p>

    <p class="calibre8"><span class="calibre7">MEDVEDENKO - Bir kilise türkücüsünün maaşı ne kadardır? (Dorn'dan başka herkes çıkar.)</span></p>

    <p class="calibre8"><span class="calibre7">DORN (Yalnız). - Ya hiçbir şey anlamıyorum bu işten, ya da aklımı kaçırdım, ama bu oyun hoşuma gitti benim... Söylemek istediği bir şeyler var... Bu kız yalnızlıktan söz ederken, sonra şeytanın kızıl gözleri göründüğünde heyecandan ellerimin titrediğini hissettim... Taze, naif bir şeyler vardı... Hah, geliyor galiba. Ona oyunuyla ilgili birçok güzel şey söylemek geliyor içimden...</span></p>

    <p class="calibre8"><span class="calibre7">TREPLEV (Girer.) - Kimse kalmamış.</span></p>

    <p class="calibre8"><span class="calibre7">DORN - Ben varım.</span></p>

    <p class="calibre8"><span class="calibre7">TREPLEV - Maşonka dört dönüyor parkta, beni arıyor. Çekilmez yaratık!</span></p>

    <p class="calibre8"><span class="calibre7">DORN - Konstantin Gavriloviç, çok sevdim oyununuzu. Biraz tuhaf bir şey, sonra sonunu da izleyemedik, ama yine de güçlü bir etki uyandırdı bende. Yetenekli bir insansınız siz, bırakmayın bu işin ardını.</span></p>

    <p class="calibre8"><span class="calibre7">(Treplev kuvvetle sıkar Dorn'un elini ve tutkuyla kucaklar.)</span></p>

    <p class="calibre9"><span class="calibre7">DORN - Ne kadar sinirlisiniz böyle! Gözlerden yaşlar fışkırdı fışkıracak... Bakın, ne diyeceğim: Konunuzu soyut düşünceler oluşturuyor. Öyle de olması gerekir. Çünkü bir sanat yapıtı mutlaka büyük bir düşünceyi dile getirmelidir. Ancak ciddi olan şey güzel olabilir. Ne kadar solgunsunuz? TREPLEV - Demek yazmayı sürdürmeliyim sizce?</span></p>

    <p class="calibre8"><span class="calibre7">DORN - Evet... Fakat sadece önemli ve kalıcı olanı betimleyin. Biliyor musunuz, oldukça renkli bir ömür sürdüm ben. Hayatımdan hoşnuttum. Fakat sanatçıların yaratıcılık anında duydukları o ruh yücelmesini duymuş olsaydım, öyle geliyor ki bana, maddi olan her şeyi küçümserdim ve ruhum kanatlanmışçasına yükselirdi.</span></p>

    <p class="calibre8"><span class="calibre7">TREPLEV - Özür dilerim, Zareçnaya nerede?</span></p>

    <p class="calibre8"><span class="calibre7">DORN - Bir şey daha söylemek istiyorum bakın: Bir yapıt, açık, kesin, belirli bir düşünceyi içermelidir. Belirli bir amaç olmadan yola çıkarsanız, ya yolunuzu şaşırırsınız, ya da yeteneğiniz yok eder, sizi.</span></p>

    <p class="calibre8"><span class="calibre7">TREPLEV (Sabırsız.) - Zareçnaya nerede?</span></p>

    <p class="calibre8"><span class="calibre7">DORN - Evine döndü.</span></p>

    <p class="calibre8"><span class="calibre7">TREPLEV (Ümitsiz.) - Ne yapmalı şimdi? Görmeliyim onu... Mutlaka görmeliyim<span>..</span> Gidiyorum oraya... (Mâşa girer.)</span></p>

    <p class="calibre8"><span class="calibre7">DORN (Trepler'e.) - Biraz sakin olun dostum.</span></p>

    <p class="calibre8"><span class="calibre7">TREPLEV - Ne olursa olsun gideceğim oraya. Gitmeliyim.</span></p>

    <p class="calibre8"><span class="calibre7">MÂŞA - Konstantin Gavriloviç, anneniz sizi bekliyor evde. Çok merak ediyor.</span></p>

    <p class="calibre8"><span class="calibre7">TREPLEV - Arabaya binip gittiğimi söyleyin ona. Ve rica ediyorum hepinizden, beni rahat bırakın! Bırakın diyorum! Bırakın peşimi!</span></p>

    <p class="calibre8"><span class="calibre7">DORN - <span>Fakat,</span> fakat olmaz ki böyle yavrucuğum... İyi değil bu...</span></p>

    <p class="calibre8"><span class="calibre7">TREPLEV (Gözleri yaş içinde.) - Hoşça kalın doktor. Teşekkür ederim size... (Çıkar.)</span></p>

    <p class="calibre8"><span class="calibre7">DORN (İçini çeker.) - Ah, gençlik, gençlik!</span></p>

    <p class="calibre8"><span class="calibre7">MÂŞA - Söyleyecek başka bir şey bulamadılar mı, gençlik, gençlik derler... (Enfiye çeker.)</span></p>

    <p class="calibre8"><span class="calibre7">DORN (Mâşa'nın elinden tabakayı çekip alarak fundalıklara fırlatır.) - İğrenç bir şey bu! (Sessizlik.) Müzik sesi geliyor evden. Gidelim hadi.</span></p>

    <p class="calibre8"><span class="calibre7">MÂŞA - Durun.</span></p>

    <p class="calibre8"><span class="calibre7">DORN - Ne var?</span></p>

    <p class="calibre8"><span class="calibre7">MÂŞA - Size söylemek istediğim bir şey var yine... Öyle konuşma isteğiyle dolu ki içim... (Heyecanlanmıştır.) Babamı sevmiyorum... <span>ama</span> yüreğimde size karşı sevgi var... Nedense tüm benliğimle bana yakın olduğunuzu hissediyorum... Bana yardım edin, yardım edin, yoksa bir aptallık yapacak, hayatımla oynayıp berbat edeceğim onu... Daha fazla dayanamayacağım artık.</span></p>

    <p class="calibre8"><span class="calibre7">DORN - Nedir, ne yardımı?</span></p>

    <p class="calibre8"><span class="calibre7">MÂŞA - Acı çekiyorum. Hiç kimse, hiç kimse farkında değil çektiğim ıstırapların! (Başını Dorn'un göğsüne koyar, yavaş sesle.) - Konstantin'i seviyorum.</span></p>

    <p class="calibre8"><span class="calibre7">DORN - Hepiniz nasıl da çılgına dönmüşsünüz! Nasıl da! Ve ne kadar çok aşk var böyle<span>..</span> Ey büyüleyici göl... <span>sensin</span> nedeni bunların... (Sevecen.) Fakat ne yapabilirim ben çocuğum? Ne gelir elimden? Ne?</span></p>

    <p class="calibre8"><span class="calibre7">PERDE</span></p>

    <p class="calibre8"><span class="calibre7">İKİNCİ PERDE</span></p>

    <p class="calibre8"><span><span class="calibre7">Bir kriket alanı ve çiçek tarhları.</span></span> <span class="calibre7">Sağda, arka planda, büyük terasıyla ev; solda, güneşin parlak ışınları altında göl görünmektedir. Öğle vakti. Sıcak. Alanın bir köşesinde, yaşlı bir ıhlamur ağacının gölgesinde Arkadina, Dorn ve Mâşa bir bankta oturmaktadırlar. Dorn'un dizlerinde açık bir kitap vardır.</span></p>

    <p class="calibre8"><span class="calibre7">ARKADİNA (Mâşa'ya.) - Gelin, kalkıp yanyana duralım. (Kalkıp yanyana dururlar.) Ha, şöyle... Şimdi, siz yirmi iki yaşındasınız değil mi, bense hemen hemen iki katı... Yevgeni Sergeyiç, hangimiz daha genç görünüyoruz.</span></p>

    <p class="calibre8"><span class="calibre7">DORN - Elbette siz.</span></p>

    <p class="calibre8"><span class="calibre7">ARKADİNA - Gördünüz mü cancağızım... Neden ama? Ben çalışıyorum, hayatı duyarak yaşıyorum, her an hareketteyim, siz ise yerinizden kımıldamıyor, yaşamıyorsunuz... Sonra, bir de kuralım vardır benim: İleriye bakmamak... Ne yaşlılığı, ne de ölümü getiririm aklıma... Her şey olacağına varır. MÂŞA - Benim içimdeyse, sanki çok, çok eskiden doğmuşum gibi bir duygu var... Hayatımı, bitmez tükenmez kuyruğu olan bir elbise gibi sürüklüyorum sırtımda... Çoğu kez de hiçbir yaşama isteği olmuyor içimde. (Oturur.) Tabii, saçma bütün bunlar. Silkinip canlanmam gerek.</span></p>

    <p class="calibre8"><span class="calibre7">DORN (Bir şarkıyı usuldan mırıldanır.) - ''Anlatın ona, çiçeklerim...''</span></p>

    <p class="calibre8"><span class="calibre7">ARKADİNA - Sonra, bir İngiliz gibi de titizimdir. Ya, cancağızım, derler ya hani, kendimi bir an bile koyvermem. Saçım başım, giyim kuşamım her zaman comme il faut'dur... Hiç değilse şu parka çıkarken üstüme bir bluzu giyiniversem, saç tuvaletimle de uğraşmasam, kıyamet mi kopar? Yo, hiçbir zaman bu izni vermem kendime! İşte böyle genç kalışımı, pasaklı ve rüküş olmayışımı, bazıları gibi kendimi salıvermeyişime borçluyum... (Elleri kalçalarında dolanır.) Bakın, piliç gibiyim! On beş yaşında bir kız rolüne bile çıkarım!</span></p>

    <p class="calibre8"><span class="calibre7">DORN - Pekâlâ, ben devam edeyim. (Kitabı alır.) Tahılcı ile farelerde kalmıştık...</span></p>

    <p class="calibre8"><span class="calibre7">ARKADİNA - Evet, farelerde... Okuyun. (Oturur.) Ya da, verin ben okuyayım. Benim sıram. (Kitabı alır, kaldıkları yeri aranır bakışlarıyla.) Fareler... Fareler... Hah, burası. (Okur.) ''Ve hiç kuşku yok ki, sosyeteden insanlar için romancıları şımartmak ve onları kendi çevrelerine yaklaştırmak, tahılcının tahıl ambarında fare beslemesi kadar tehlikeli bir şeydir. Ama yine de sevilip aranır romancılar. Bu nedenle, bir kadın, ele geçirmek amacıyla bir yazarı gözüne kestirdi mi, iltifatlarla, bin bir türlü güzel söz ve yaranmalarla kuşatır onu...'' Hım, Fransızlarda bu böyledir belki, ama bizimle ilgisi yok. Bizde hesap kitap yoktur bu işte. Bizde kadın, yazarı elde etmeden öne zilzurna âşık olur ona, bilmez misiniz? Uzağa gitmeye ne hacet, Trigorin'le beni alın yeter...</span></p>

    <p class="calibre8"><span><span class="calibre7">(</span></span><span class="calibre7">Sorin bastonuna dayanarak, yanı sıra Nina gelirler. Arkalarından da Medvedenko tekerlekli bir iskemleyi iterek getirir.<span>)</span></span></p>

    <p class="calibre8"><span class="calibre7">SORİN (Çocuklarla konuşurkenki sevecen ses tonuyla.) - Haa, demek öyle? Demek sevinçliyiz bugün? Keyfimiz yerinde demek<span>?..</span> (Kızkardeşine.) Bugün keyfimiz yerinde! Baba ile üvey anne üç günlüğüne Tvere'ye gittiler ve biz tam üç gün özgürüz!</span></p>

    <p class="calibre8"><span class="calibre7">NİNA (Arkadina'nın yanına oturur ve kucaklar onu.)- Öyle mutluyum ki! Tümüyle size aitim şimdi.</span></p>

    <p class="calibre8"><span class="calibre7">SORİN (Tekerlekli iskemlesine oturarak.) - Pek de güzel bugün.</span></p>

    <p class="calibre8"><span class="calibre7">ARKADİNA - Hem de şık, çekici... Tatlım benim akıllım!</span></p>

    <p class="calibre8"><span class="calibre7">(Nina'yı öper.) aman, çok övmeyelim, nazar değer. Boris Alekseyeviç nerede?</span></p>

    <p class="calibre8"><span class="calibre7">NİNA - Göl kıyısında balık avlıyor.</span></p>

    <p class="calibre8"><span class="calibre7">ARKADİNA - Nasıl da sıkılmaz bu işten! (Okumayı sürdürmeye hazırlanır.)</span></p>

    <p class="calibre8"><span class="calibre7">NİNA - Ne okuyorsunuz?</span></p>

    <p class="calibre8"><span class="calibre7">ARKADİNA - Maupassant'ın ''Su Üstünde''si cancağızım. (Birkaç satırı içinden okur.) Eh, bundan ötesi ne ilginç, ne de gerçek. (Kitabı kapar.) İçim rahat değil. Söyleyin Allah aşkına, nedir bu oğlumun hali? Canı sıkkın, yüzü gülmüyor. Göl kıyısında dolanıp duruyor, görüştüğümüz bile yok. MÂŞA - Dertli. (Nina'ya, çekingen.) Ne olur, oyunundan bir şeyler okusanıza...</span></p>

    <p class="calibre8"><span class="calibre7">NİNA (Omuz silkerek.) - İstiyor musunuz gerçekten? Hiç ilginç bir yanı yok ki!</span></p>

    <p class="calibre8"><span class="calibre7">MÂŞA (Heyecanını gizlemeye çalışarak.) - Kendisi okuduğunda gözleri alevleniyor, yüzü bembeyaz kesiliyor. Sesi öyle güzel, öyle kederli oluyor ki! <span>Hareketleri tıpkı bir şairinki gibi.</span></span></p>

    <p class="calibre8"><span class="calibre7">(Sorin'in horultusu işitilir.)</span></p>

    <p class="calibre8"><span class="calibre7">DORN - İyi geceler!</span></p>

    <p class="calibre8"><span class="calibre7">ARKADİNA - Petruşa!</span></p>

    <p class="calibre8"><span class="calibre7">SORİN- Ha?</span></p>

    <p class="calibre8"><span class="calibre7">ARKADİNA - Uyuyor musun?</span></p>

    <p class="calibre8"><span class="calibre7">SORİN - Yooo!</span></p>

    <p class="calibre8"><span class="calibre7">(Sessizlik.)</span></p>

    <p class="calibre8"><span class="calibre7">ARKADİNA - Tedavin için gerekeni yapmıyorsun, doğru bir şey değil bu ağabey.</span></p>

    <p class="calibre8"><span class="calibre7">SORİN - Ben istiyorum tedavi olmayı, ama doktor istemiyor.</span></p>

    <p class="calibre8"><span class="calibre7">DORN - Altmış yaşında tedavi!</span></p>

    <p class="calibre8"><span class="calibre7">SORİN - İnsan altmışında da yaşamak ister.</span></p>

    <p class="calibre8"><span class="calibre7">DORN (Bezgin.) - Ya? Öyleyse valeryen damlası alın.</span></p>

    <p class="calibre8"><span class="calibre7">ARKADİNA - Bence kaplıcaya gitmeli.</span></p>

    <p class="calibre8"><span class="calibre7">DORN - Eh... Gidebilir... Gitmeye de bilir...</span></p>

    <p class="calibre8"><span class="calibre7">ARKADİNA - Gel de anla.</span></p>

    <p class="calibre8"><span class="calibre7">DORN - Anlamayacak bir şey yok. Çok açık.</span></p>

    <p class="calibre8"><span class="calibre7">(Sessizlik.)</span></p>

    <p class="calibre8"><span class="calibre7">MEDVEDENKO - Pyotr Nikolayeviç'in sigarayı bırakması gerekir.</span></p>

    <p class="calibre8"><span class="calibre7">SORİN - Saçma.</span></p>

    <p class="calibre8"><span class="calibre7">DORN - Hayır, saçma değil. İçki ve tütün kişiliğini yok ediyor insanın. Bir sigara ya da bir kadeh votkadan sonra artık Pyotr Nikolayeviç değilsiniz; Pyotr Nikolayeviç, artı birileri dahasınız. Kendi ''ben''iniz bulanıyor ve artık üçüncü bir kişi gibi algılamaya başlıyorsunuz kendinizi...</span></p>

    <p class="calibre8"><span class="calibre7">SORİN (Güler.) - Sizin için yargılaması kolay. Keyifli bir ömür sürdünüz çünkü. Ya ben? 28 yıl Adalet Bakanlığı'nda çalıştım, ama dünya yüzü görmedim, hayatın tadını çıkaramadım. Böyle bir insanın yaşamak isteyişinde şaşacak bir şey olmasa gerek, vesselam. Doymuşsunuz siz, dünya umurumuzda değil, bu yüzden felsefeye yatkınsınız, ama ben yaşamak istiyorum. İşte bu yüzden yemek sonrasında sert şaraplar içiyor, sigara tüttürüyorum, filan. Hepsi bu...</span></p>

    <p class="calibre8"><span class="calibre7">DORN - Yaşamak ciddi bir şeydir, fakat altmışına gelip de tedavi olmaya kalkışmak, gençlikte hayatın tadını çıkaramadım diye yakınmak, bağışlayın <span>ama,</span> hafifliktir.</span></p>

    <p class="calibre8"><span class="calibre7">MÂŞA (Kalkar.) - Yemek vakti gelmiş olmalı... (Tembel tembel yürür.) Bacaklarım uyuşmuş... (Çıkar.)</span></p>

    <p class="calibre8"><span class="calibre7">DORN - Yemek öncesinde iki tek atacak.</span></p>

    <p class="calibre8"><span class="calibre7">SORİN - Zavallı kız. Mutlu değil, ne yapsın.</span></p>

    <p class="calibre8"><span class="calibre7">DORN - Boş söz bunlar, ekselans.</span></p>

    <p class="calibre8"><span class="calibre7">SORİN - Doygun bir adam gibi yargıda bulunuyorsunuz.</span></p>

    <p class="calibre8"><span class="calibre7">ARKADİNA - Ah, şu köy hayatının sevimli can sıkıntısından daha sıkıcı ne olabilir? Sıcak, sessizlik, kimse parmağını kıpırdatmaz, boyuna felsefe yapar... Sizlerle olmak pek güzel bir şey dostlar, sözlerinizi dinlemek pek hoş, ama şimdi bir otel odasında rolümü ezberliyor olmak beni çok daha mutlu ederdi!</span></p>

    <p class="calibre8"><span class="calibre7">NİNA (Coşkulu.) - Ne kadar doğru! <span>sizi</span> anlıyorum!</span></p>

    <p class="calibre8"><span class="calibre7">SORİN - Şehirde yaşamak elbette çok daha güzel bir şey. Çalışma odanda oturursun, uşak önceden bildirmeden kimseyi içeri almaz, masanda telefonun... <span>sokakta</span> arabalar emrine hazır, filan...</span></p>

    <p class="calibre8"><span class="calibre7">DORN (Bir şarkı mırıldanır.) - ''Anlatın ona, çiçeklerim...''</span></p>

    <p class="calibre8"><span class="calibre7">(Şamrayev, arkasından Polina Andreyevna, girerler.)</span></p>

    <p class="calibre8"><span class="calibre7">ŞAMRAYEV - Herkescikler burada! Günaydın! (Arkadina'nın, sonra Nina'nın elini öper.) Sizi böyle iyi gördüğüme pek memnun oldum. (Arkadina'ya.) Bugün karımla şehre gitmeye niyetliymişsiniz hanımefendi, doğru mu bu?</span></p>

    <p class="calibre8"><span class="calibre7">ARKADİNA - Evet, niyetim var.</span></p>

    <p class="calibre8"><span class="calibre7">ŞAMRAYEV - Hımm... Harika, fakat ne ile gideceğinizi sorabilir miyim çok sayın hanımefendi? Çavdar kaldırılıyor bugün, işçilerin hepsi çalışıyor. Sonra, hangi atlarla gideceğinizi sorabilir miyim? ARKADİNA - Hangi atlarla? Hangileriyle olacağını ben nereden bileyim!</span></p>

    <p class="calibre8"><span class="calibre7">SORİN - Arabanın atları var ya.</span></p>

    <p class="calibre8"><span class="calibre7">ŞAMRAYEV (Sinirlenerek.) - Arabanın atları mı? Fakat arabanın atlarına hamut nereden bulayım? Hamut nereden bulayım? Şaşılacak şey! Akıl almaz şey! Çok yüce hanımefendi! Bağışlayın, yeteneğinizin hayranıyım, size hayatımın on yılını vermeye hazırım, ama at veremem!</span></p>

    <p class="calibre8"><span class="calibre7">ARKADİNA - Fakat ya zorunluysa gitmem, ne olacak? Tuhaf şey!</span></p>

    <p class="calibre9"><span class="calibre7">ŞAMRAYEV - Çok sayın hanımefendi! Sizin çiftlik yönetimi denilen şeyden haberiniz yok! ARKADİNA (Parlar.) - Hep aynı eski hikâye! Bugünden tezi yok Moskova'ya dönüyorum ben de. Benim için köyden at kiralatın yoksa istasyona yayan giderim!</span></p>

    <p class="calibre9"><span class="calibre7">ŞAMRAYEV (Parlar.) - Ben de istifa ediyorum! Kendinize başka bir kâhya bulun! (Çıkar.) ARKADİNA - Her yaz aynı şey, her yaz hakarete uğruyorum burada! Bir daha ayağımı basmayacağım buraya! (Soldan, göle girme yerinin bulunduğu varsayılan yönden çıkar, az sonra, elinde oltalar ve kova taşıyan Trigorin arkasında olmak üzere, eve girdiği görülür.)</span></p>

    <p class="calibre8"><span class="calibre7">SORİN (Parlar.) - Küstahlık bu! Bu kadarına dayanılamaz! Tahammül sınırını aştı artık, vesselam. Şimdi ne kadar at varsa getirteceğim buraya!</span></p>

    <p class="calibre8"><span class="calibre7">NİNA (Polina Andreyevna'ya) - İrina Nikolayevna'nın, böyle ünlü bir aktristin isteğini yerine getirmemek, nasıl olur? Onun tüm istekleri, hatta kaprisleri, her türlü çiftlik yönetiminin üstünde değil midir? İnanılır şey değil!</span></p>

    <p class="calibre8"><span class="calibre7">POLİNA ANDREYEVNA (Çaresizlik içinde.) - Ne yapabilirim ki ben? Kendinizi benim yerime koyun. Benim elinden ne gelir.</span></p>

    <p class="calibre8"><span class="calibre7">SORİN (Nina'ya.) - Gidip hepimiz yalvaralım kızkardeşime, kalması için... Ha? (Şamrayev'in çıktığı yöne bakarak.) Çekilmez herif! Zorba!</span></p>

    <p class="calibre8"><span class="calibre7">NİNA (Sorin'in kalkmasına engel olarak.) - Oturun, oturun... Götürürüz sizi... (Medvedenko'yla birlikte koltuğunu sürerler.) Of, ne korkunç bütün bunlar<span>!..</span></span></p>

    <p class="calibre8"><span class="calibre7">SORİN - Evet, evet, korkunç... Fakat kâhyalıktan ayrılmaz, şimdi konuşurum onunla...</span></p>

    <p class="calibre8"><span><span class="calibre7">(</span></span><span class="calibre7">Çıkarlar. Dorn ve Polina Andreyevna kalır sahnede.<span>)</span></span></p>

    <p class="calibre8"><span class="calibre7">DORN - Can sıkıcı şu insanlar. Kocanı yakasından tutup atmak gerekir aslında. Fakat şöyle bağlanacak iş: Pyotr Nikolayeviç moruğuyla saygıdeğer kızkardeşi gidip özür dileyecekler ondan. Göreceksiniz bakın!</span></p>

    <p class="calibre8"><span class="calibre7">POLİNA ANDREYEVNA - Arabanın atlarını da tarlaya gönderdi. Gün geçmiyor ki böyle bir tatsızlık çıkmasın. Bilseniz nasıl üzüyor beni bunlar! Hasta gibi oluyorum... Nasıl titriyorum bakın... Kabalıklarına dayanamıyorum artık onun. (Yalvarır.) Yevgeni, canım benim, sevgilim, ne olur birlikte yaşayalım... Zamanımız geçiyor, genç değiliz artık, hiç değilse ömrümüzün son deminde, gizlisiz saklısız, yalansız yaşayalım...</span></p>

    <p class="calibre8"><span class="calibre7">(Sessizlik).</span></p>

    <p class="calibre8"><span class="calibre7">DORN - Elli beş yaşındayım ben, yaşama tarzımı değiştirmem için çok geç.</span></p>

    <p class="calibre8"><span class="calibre7">POLİNA ANDREYEVNA - Beni neden reddettiğinizi <span>biliyorum,yakınlık</span> duyduğunuz başka kadınlar da var. Hepsiyle birlikte yaşayamazsınız tabii. Anlıyorum. Özür dilerim... Başınızı ağrıttım... (Evin yakınında Nina görünür; çiçek toplamaktadır.)</span></p>

    <p class="calibre8"><span class="calibre7">DORN - Yoo, dert değil.</span></p>

    <p class="calibre8"><span class="calibre7">POLİNA ANDREYEVNA - Kıskançlık yiyip bitiriyor beni. Tabii, doktorsunuz, kadınlardan kaçamazsınız. Anlıyorum...</span></p>

    <p class="calibre8"><span class="calibre7">DORN (Yaklaşan Nina'ya.) - Orada ne var ne yok?</span></p>

    <p class="calibre8"><span class="calibre7">NİNA - İrina Nikolayevna ağlıyor. Pyotr Nikolayeviç'in de astım krizi tuttu.</span></p>

    <p class="calibre8"><span class="calibre7">DORN (Kalkar). - Gigip valeryen damlası vereyim ikisine de.</span></p>

    <p class="calibre8"><span class="calibre7">NİNA (Çiçekleri verir ona.) - Buyurun!</span></p>

    <p class="calibre8"><span class="calibre7">DORN - Merci bien! (Eve doğru gider).</span></p>

    <p class="calibre8"><span class="calibre7">POLİNA ANDREYEVNA (Arkasından giderken.) - Ne hoş çiçekler! (Evin yakınında, alçak sesle.) Verin şu çiçekleri bana! <span>(</span>Alır, paralar, fırlatıp atar. Birlikte eve girerler.<span>)</span></span></p>

    <p class="calibre8"><span class="calibre7">NİNA (Yalnız.) - Ünlü bir aktristin hem de böyle saçma bir nedenle gözyaşı döktüğünü görmek ne tuhaf! Yığınların hayran olduğu, her gün gazetelerde kendisinden söz edilen, fotoğrafları satılan, yapıtları yabancı dillere çevrilen bir yazarın da bütün gününü olta başında tüketip iki tatlı su kefali yakaladığında sevinmesi de garip değil mi? Ben bu ünlü kişilerin gururlu, yanlarına varılmaz kişiler olduklarını, kalabalıkları hor gördüklerini sanırdım. Soy sop tanınmışlığını, zenginliği her şeyden çok önemseyen sıradan insanlardan, ünleri ve adlarının göz kamaştırıcılığıyla bir çeşit öç aldıklarını düşünürdüm. Oysa onlar da ağlıyorlar, balık tutuyorlar, kâğıt oynuyorlar, herkes gibi gülüyor, öfkeleniyorlar.</span></p>

    <p class="calibre8"><span class="calibre7">TREPLEV (Şapkasız, elinde bir tüfek ve vurulmuş bir martıyla girer.) - Yalnız mısınız burada?</span></p>

    <p class="calibre8"><span class="calibre7">NİNA - Evet, yalnızım.</span></p>

    <p class="calibre8"><span class="calibre7">(Treplev, Nina'nın ayakları dibine bırakır martıyı.)</span></p>

    <p class="calibre8"><span class="calibre7">NİNA - Bu da ne demek oluyor?</span></p>

    <p class="calibre8"><span class="calibre7">TREPLEV - Bugün bu martıyı öldürmek alçaklığında bulundum. Onu ayaklarınızın dibine bırakıyorum.</span></p>

    <p class="calibre8"><span class="calibre7">NİNA - Neyiniz var sizin? (Kaldırıp bakar martıya.)</span></p>

    <p class="calibre8"><span class="calibre7">TREPLEV (Bir sessizlikten sonra.) - Yakında kendimi de böyle öldüreceğim.</span></p>

    <p class="calibre8"><span class="calibre7">NİNA - Sizi tanıyamıyorum.</span></p>

    <p class="calibre8"><span class="calibre7">TREPLEV - Doğru, ama ben de sizi tanıyamamaya başladıktan sonra. Bana karşı değiştiniz, bakışlarınız yabancı, varlığım sıkıyor sizi.</span></p>

    <p class="calibre8"><span class="calibre7">NİNA - Son zamanlarda çok alıngan oldunuz. Söyledikleriniz de anlaşılmaz bir takım şeyler, simgeler. Bakın işte, bu martı da bir simge olsa gerek, ama bağışlayın, anlamıyorum onu... (Martıyı kaldırıp bankın üzerine koyar.) Sizi anlayabilmek için fazla basitim.</span></p>

    <p class="calibre8"><span class="calibre7">TREPLEV - Oyunumun öyle aptalca başarısızlığa uğradığı akşam başladı bu. Kadınlar başarısızlığı bağışlamazlar. Hepsini yaktım onun, hepsini, tek bir kırpıntı kalmamacasına. Ne kadar mutsuz olduğumu bilseniz! Bana karşı bu soğukluğunuz öyle korkunç, öyle akıl almaz bir şey ki<span>!..</span> Sanki bir gün kalkıp da bu gölün kuruduğunu ya da toprağın içine süzülüp gittiğini görüyor muşum gibi. Az önce beni anlayabilmek için fazla basit olduğunuzu söylediniz. Oh, ne var anlamayacak burada? Oyunum beğenilmedi, sanatımdan nefret ediliyor, beni sürüsüne bereket, sıradan değersiz biri olarak görüyorsunuz... (Ayağını yere vurarak.) Ne kadar iyi anlıyorum bunu, nasıl anlıyorum! Beynime bir burgu gibi işleyen bu düşünceye de, kanımı bir yılan gibi emen gururuma da lanet olsun... (Bir kitap okuyarak gelen Trigorin'i görür.) İşte gerçek yetenek geliyor: Yürüyüşü Hamlet gibi, elinde de kitapla! (Oynar.)''Sözcükler... Sözcükler... Sözcükler...'' Güneş henüz ulaşmadı size ama, gülümsüyorsunuz şimdiden, bakışlarınız onun ışınlarında erimeye başladı bile<span>..</span> Size engel olmayayım. (Hızla çıkar.)</span></p>

    <p class="calibre8"><span class="calibre7">TRİGORİN (Kitaba notlar alır.) - Enfiye çeker, votka içer, hep karalar giyer, bir öğretmen onu seviyor...</span></p>

    <p class="calibre8"><span class="calibre7">NİNA - Günaydın Boris Alekseyeviç!</span></p>

    <p class="calibre8"><span class="calibre7">TRİGORİN - Günaydın. İşler birden bire öyle karıştı ki sanırım gidiyorum bugün. Sizinle bir daha görüşeceğimizi hiç sanmam. Çok yazık. Genç ve ilginç kızlar çok sık çıkmıyor karşıma. İnsan on sekiz on dokuz yaşlarında nasıl hisseder kendini, unutmuşum. Zihnimde canlandıramıyorum. Bu yüzden de hikâyelerimde ve romanlarımda genç kız tipleri genellikle yapaydır. Aklınızdan geçenleri, nasıl bir insan olduğunuzu öğrenebilmek için, bir saatliğine olsun yerinizde olmak isterdim.</span></p>

    <p class="calibre8"><span class="calibre7">NİNA - Ben de sizin yerinizde olmak isterdim.</span></p>

    <p class="calibre8"><span class="calibre7">TRİGORİN - O da neden?</span></p>

    <p class="calibre8"><span class="calibre7">NİNA - Ünlü, yetenekli bir yazarın kendini nasıl hissettiğini öğrenmek için. Nasıl bir şey ünlülük duygusu? İnsan nasıl algılıyor onu?</span></p>

    <p class="calibre8"><span class="calibre7">TRİGORİN - Nasıl mı? Bilmem. Bunu düşünmedim hiç. (Bir an düşünerek.) Ya siz ünümü büyütüyorsunuz gözünüzde, ya da ünlülük duygusu diye bir şey yok.</span></p>

    <p class="calibre8"><span class="calibre7">NİNA - Kendinizle ilgili yazıları okuduğunuzda da bir şey hissetmiyor musunuz?</span></p>

    <p class="calibre8"><span class="calibre7">TRİGORİN - Överlerse hoşuma gider, yererlerse birkaç gün canım sıkılır.</span></p>

    <p class="calibre8"><span class="calibre7">NİNA - Ne kadar olağanüstü bir dünyanız var! Bilseniz nasıl gıpta ediyorum size! <span>İnsanların yazgıları çok farklı birbirinden.</span> Kimileri güçlükle sürüklerler cansıkıcı, silik varlıklarını. Hepsi biribirine benzer bu zavallıların. Mutsuzdurlar. Kimilerine ise, sizin gibilere <span>örneğin,</span> ki milyonda birdir bunlar, nasıl da ilginç, aydınlık, anlam dolu bir yaşam düşmüş... Mutlusunuz siz...</span></p>

    <p class="calibre8"><span class="calibre7">TRİGORİN - Ben mi? (Omuzlarını silker.) Hımm... Bakın, ünden, <span>mutluluktan , aydınlık</span> bir yaşamdan filan söz ediyorsunuz ya, benim için bütün bu güzel sözler, bağışlayın, ağzıma sürmediğim bir marmelattan farksızdır. Siz çok genç ve çok iyisiniz.</span></p>

    <p class="calibre8"><span class="calibre7">NİNA - Hayatınız çok güzel sizin.</span></p>

    <p class="calibre8"><span class="calibre7">TRİGORİN - Fakat nedir güzel olan benim hayatımda? (Saatine bakar.) Gidip yazmam gerek şimdi. Özür dilerim, zamanım yok... (Güler.) Derler ya hani, tam can alıcı noktama dokundunuz... Heyecanlanmaya, biraz da kızmaya başladım. <span>Fakat,</span> konuşalım hadi. O çok güzel, aydınlık bulduğunuz hayatımdan söz edelim<span>..</span> <span>Fakat,</span> bilmem ki nereden başlamalı? (Biraz düşünür.) Bakın, insanın gece gündüz aklından çıkmayan bir takım saplantıları vardır. Söz gelimi, aya takmıştır kafasını. İşte benim de kendime göre böyle bir ay var kafamda. Bir düşünce yakamı bırakmaz hiç: Yazmam gerek, yazmam gerek, yazmam gerek diye tekrarlayıp dururum. Bir hikâye ya da romanı mı bitirdim, nedense hemen bir başkasını, sonra bir üçüncüsünü, onun arkasından da bir dördüncüsünü yazmak zorundayımdır... Konaklama yerlerinde dinlenmeksizin at değiştiren bir yolcu gibi durmaksızın yazarım, başka türlü davranmak da elimde değildir. Bunda güzel ya da aydınlık olan ne var, sorarım size? Of, ne saçma bir hayat bu! Alın işte, sizinle birlikte olmaktan haz duyuyorum şu anda, ama bitmemiş bir hikâye ya da romanın beni beklediği düşüncesi de bir an bile çıkmıyor aklımdan. Gökyüzüne bakıp da kuyruklu piyanoya benzeyen şu bulutun sözülüp gittiğini mi gördüm; hemen, bir hikâyemin bir yerine gökyüzünden kuyruklu piyanoya benzeyen bir bulutun süzülüp gittiğini koymalıyım diye düşünürüm. Vanilya çiçeği kokuyor değil mi? Hemen mim koyarım: ''Ağdalı bir koku, çiçeği dul kadın giysisi renginde, bir yaz akşamı tasvirinde kullanılacak...'' Sizin ağzınızdan ve kendi ağzımdan çıkan her sözcüğü kaptığım gibi, edebiyat dağarıma tıkıştırırım, bakarsın işe yarar! Bir çalışmayı bitirdiğimde dinlenebilmek, havasından çıkmak için, tiyatroya, ya da balık tutmaya koşarım. Ama hayır! Demir gülleye benzeyen bir şey kafamın içinde yuvarlanmaya başlamıştır bile. Yeni bir konu masaya sürükler beni ve dinlenme fırsatı bulamadan bir kez daha yazmaya koyulurum. Ve bu böylece sürüp gider... Kendimden rahat yoktur bana. Ve tanımadığım birilerine bal vermek için kendi hayatımı yok ettiğimi, en güzel çiçeklerimin tozunu yağmaladığımı, çiçeklerin kendilerini de koparıp köklerini ayaklarımın altında ezdiğimi hissederim. Şimdi, kaçık değil de ne derler bana? Yakınları, tanıdıkları, aklı yerinde bir insana davranır gibi davranırlar mı böyle birine? ''Şu ara ne var tezgâhta? Bize ne armağan edeceksiniz acaba?'' Hep aynı sorular, aynı tavırlar... Ve bana öyle geliyor ki artık, yakınlarımın ilgileri, övgüleri, hayranlıkları, tüm bunlar, aldatıdan başka bir şey değil. Bir hastayı aldatır gibi aldatıyorlar beni. Hani bazen korkuyorum, Gogol'ün Poprişçin'i gibi, bir gün arkamdan usulca yaklaşıp, yakaladıkları gibi tımarhaneye kapatacaklar diye... En güzel yıllarım olan gençlik yıllarımda, yazarlığa başladığım o yıllarda da yazmak sürekli bir ıstıraptı benim için. Küçük yazar hele şansı da yardım etmiyorsa bir fazlalık gibi hisseder kendini. Beceriksiz, sakar, diken üstünde gibi tedirgindir. Karşı konulmaz bir güç, edebiyat ve sanat çevrelerine çeker onu. İnsanların gözlerine doğrudan doğruya ve cesurca bakmaya korkarak, silik ve ürkek, dolanıp durur oralarda. Parasız bir kumar düşkününün korka korka kumar masalarına sokulması gibi. Okurlarımı tanımazdım, ama onları nedense hep, dost olmayan, kuşkucu birileri olarak canlandırırdım gözümde. Topluluktan korkardım, ürkütürdü beni ve ne zaman yeni bir oyunum sahnelenecek olsa, bana esmer seyirciler ona karşı düşmanca bir tavır alıyorlarmış, sarışınlarsa umursamıyorlarmış gibi gelirdi hep. Of, ne korkunçtu bütün bunlar! Ne ıstırap verici bir şeydi!</span></p>

    <p class="calibre8"><span class="calibre7">NİNA - Fakat böyle de olsa, esinlenme ve yaratma anlarının size mutluluk verdiği olmuyor mu hiç? TRİGORİN - Evet, yazarken zevk duyuyorum. <span>Düzeltileri okumak da hoş.</span> Fakat yazdığım şey basılıp da çıktı mı, dayanılmaz bir sıkıntı oluyor benim için. Her şeyin <span>baştan başa</span> yapmacık ve yanlış olduğunu görüyorum. Bütün bunları keşke hiç yazmamış olsaydım diye düşünüyorum ve içimi karalar basıyor. (Güler.) Topluluk okuyor sonra: "Hiç de fena değil, sevimli<span>..</span> Sevimli ama Tolstoy nerede, bu nerede... "&nbsp;Ya da "Pek hoş, ama Turgenyev'in Babalar ve Çocukları daha güzeldi." böylece son nefesime kadar, her şey sevimli ve hoş olacak, daha fazla değil. Ölümümden sonra da tanıdıklar mezarımın yakınından geçerlerken "Burada Trigorin yatıyor" diyecekler. "İyi bir yazardı, ama Turgenyev kadar değil."</span></p>

    <p class="calibre8"><span class="calibre7">NİNA - Bağışlayın, söylediklerinizi anlamaya çalışmayacağım artık. Sizinki başarı şımarıklığı, başka bir şey değil.</span></p>

    <p class="calibre8"><span class="calibre7">TRİGORİN - Hangi başarıdan söz ediyorsunuz? Kendimi hiçbir zaman sevmedim. Bir yazar olarak hoşlanmam kendimden. Daha da kötüsü, kafam puslu gibi hep, çoğu kez ne yazdığımın farkında bile değilim... Bakın şu gölü, ağaçları, gökyüzünü, doğayı seviyorum, hissediyorum, içimde bir tutku, karşı konulmaz yazma isteği uyandırıyorlar. Fakat sadece bir doğa betimcisi değilim ki ben, ülkemin yurttaşıyım aynı zamanda. Yurdumu ve onun insanlarını seviyorum. Yazdıklarımda halktan, onun çektiği acılardan, geleceğinden, bilimden, insan haklarından ve daha bunlar gibi birçok şeyden söz etmekle yükümlü olduğumu hissediyorum. Ve işte böylece çala kalem her şeyden söz ediyorum, dört bir yandan sıkıştırıyorlar beni, kızıp öfkeleniyorlar ve ben köpeklerin kovaladığı küçük bir tilki gibi oradan oraya atıyorum kendimi... Hayat ve bilim ileriye doğru gitmekteyken, hep geri, geri kaldığımı hissediyorum, tıpkı istasyona geldiğinde az önce kalkmış olan trene yetişmesinin olanaksız olduğunu gören bir köylü gibi... Ve eninde sonunda, bir doğa betimcisinden başka bir şey olmadığımı, geri kalan konularda iliklerime kadar sahte olduğumu hissediyorum...</span></p>

    <p class="calibre8"><span class="calibre7">NİNA - Çalışmaktan öyle bitkin düşmüşsünüz ki kendi değerinizi kavramaya ne zamanınız ne de isteğiniz var. Kendinizden hoşnut olmayabilirsiniz, fakat başkaları için büyük ve güzelsiniz! Sizin gibi bir yazar olsam tüm yaşamımı sıradan insanlara adar, fakat aynı zamanda da mutluluklarının ancak benim düzeyime yükselmekte olduğunu bilirdim ve beni bir zafer arabasında taşırlardı.</span></p>

    <p class="calibre8"><span class="calibre7">TRİGORİN - Zafer arabası ha? Yoksa Agamemnon muyum ben, neyim?</span></p>

    <p class="calibre8"><span class="calibre7">(Birlikte gülerler.)</span></p>

    <p class="calibre9"><span class="calibre7">NİNA - Böyle bir mutluluk için, bir yazar ya da aktrist olmanın mutluluğu uğruna, ailemin sevgisizliğine dayanır, yoksulluğa, düş kırıklıklarına göğüs gerer, tavan arasında oturur, yavan ekmekle yetinirdim. Kendi kendime yetmezliğin acılarını da memnuniyetle yaşar, ama buna karşılık ün isterdim, gerçek, göz alıcı bir ün... (Elleriyle yüzünü kapar.) Başım dönüyor... Of... ARKADİNA'NIN SESİ (Evden.) - Boris Alekseyeviç<span>!...</span></span></p>

    <p class="calibre8"><span class="calibre7">TRİGORİN - Beni çağırıyorlar... Eşyalar toplanıyor olmalı. Canım hiç gitmek istemiyor... (Göle bakarak.) Şu güzelliğe bakın, cennet gibi<span>!..</span> Ne harika bir güzellik<span>!..</span></span></p>

    <p class="calibre8"><span class="calibre7">NİNA - Karşı kıyıdaki bahçeyle evi görüyor musunuz?</span></p>

    <p class="calibre8"><span class="calibre7">TRİGORİN - Evet.</span></p>

    <p class="calibre8"><span class="calibre7">NİNA - Rahmetli annemin çiftliğidir. Orada doğdum. Tüm yaşamım bu gölün çevresinde geçti, her bir adasını bilirim onun.</span></p>

    <p class="calibre8"><span class="calibre7">TRİGORİN - Çok güzel bir yer gerçekten! (Martıyı görerek.) Bu nedir?</span></p>

    <p class="calibre8"><span class="calibre7">NİNA - Bir martı. Konstantin Gavriliç vurmuş.</span></p>

    <p class="calibre8"><span class="calibre7">TRİGORİN -Güzel bir kuş. Doğrusu hiç gitmek istemiyor canım. İrina Nikolayevna'yı razı edin de kalsın. (Defterine bir şeyler yazar.)</span></p>

    <p class="calibre8"><span class="calibre7">NİNA - Ne yazıyorsunuz?</span></p>

    <p class="calibre8"><span class="calibre7">TRİGORİN - Not alıyorum... Bir konu geldi de aklıma... (Defteri cebine koyar.) <span>Küçük bir hikâye konusu.</span> Çocukluğundan beri göl kıyısında yaşayan bir genç kız var, sizin gibi biri; tıpkı bir martı gibi seviyor bu gölü ve bir martı gibi de mutlu ve özgür. Günün birinde bir adam geliyor oraya, kızı görüyor ve yapacak başka bir işi olmadığından yazık ediyor kıza, tıpkı bu martı gibi...</span></p>

    <p class="calibre8"><span class="calibre7">(Bir sessizlik.)</span></p>

    <p class="calibre8"><span class="calibre7">(Pencerede Arkadina görünür.)</span></p>

    <p class="calibre8"><span class="calibre7">ARKADİNA - Boris Alekseyeviç, neredesiniz?</span></p>

    <p class="calibre9"><span class="calibre7">TRİGORİN - Geliyorum! <span>(</span>Giderken dönüp Nina'ya bakar. Penceredeki Arkadina'ya.<span>)</span> Ne var? ARKADİNA - Kalıyoruz.</span></p>

    <p class="calibre8"><span class="calibre7">(Trigorin eve girer.)</span></p>

    <p class="calibre8"><span class="calibre7">NİNA (Ramp ışığına yaklaşır, bir an düşündükten sonra.) - Bir düş bu!</span></p>

    <p class="calibre8"><span class="calibre7">PERDE</span></p>

    <p class="calibre8"><span class="calibre7">ÜÇÜNCÜ PERDE</span></p>

    <p class="calibre8"><span class="calibre7">Sorinlerin yemek odası. Sağda ve solda kapılar. Bir büfe. İlaç dolabı. <span>Odanın ortasında bir masa. Yolculuk hazırlığını gösteren bir bavul ve karton şapka kutuları.</span> Trigorin masada kahvaltı ederken, Mâşa onun yanında ayakta durmaktadır.</span></p>

    <p class="calibre9"><span class="calibre7">MÂŞA - Yazar olduğunuz için söylüyorum bunları size. İşinize yarayabilir. İnanın, eğer ölümcül biçimde yaralasaydı kendini, bir an bile yaşamazdım ben de. Ama metanetim yerinde yine de. İşte silkindim ve kararımı verdim: Bu aşkı söküp atacağım yüreğimden, kökünden sökeceğim. TRİGORİN - Nasıl?</span></p>

    <p class="calibre8"><span class="calibre7">MÂŞA - Evleneceğim. Medvedenko'yla.</span></p>

    <p class="calibre8"><span class="calibre7">TRİGORİN - Şu öğretmenle mi?</span></p>

    <p class="calibre8"><span class="calibre7">MÂŞA - Evet.</span></p>

    <p class="calibre8"><span class="calibre7">TRİGORİN - Anlamıyorum, ne anlamı var bunun?</span></p>

    <p class="calibre8"><span class="calibre7">MÂŞA - Umutsuzca sevmenin, yıllardır bir şeyler bekleyip durmanın anlamı var mı? Evlenince aşk maşk kalmayacak, yeni kaygılar eski duyguları silip süpürecektir... Sonra bir değişikliktir ne de olsa. Bir tek daha atalım mı?</span></p>

    <p class="calibre8"><span class="calibre7">TRİGORİN - Çok olmaz mı?</span></p>

    <p class="calibre8"><span class="calibre7">MÂŞA - Yok canım! (Kadehleri doldurur.) Öyle bakmayın bana. Sandığınızdan daha sık içer kadınlar. Benim gibi herkesin gözü önünde içenler azınlıktadır, çoğu gizli içer. Ya. Ve daima votka ya da konyaktır içtikleri. (Kadehini Trigorin'inkiyle tokuşturur.) Şerefinize! Sade, içten bir adamsınız. Ayrılacak olmamız yazık.</span></p>

    <p class="calibre8"><span class="calibre7">(İçerler.)</span></p>

    <p class="calibre8"><span class="calibre7">TRİGORİN - Ben de gitmek istemiyorum.</span></p>

    <p class="calibre8"><span class="calibre7">MÂŞA - Rica edin, kalsın.</span></p>

    <p class="calibre8"><span class="calibre7">TRİGORİN -Yok, kalmaz artık. Oğlu son derece dengesiz davranıyor. Bir bakmışsın kendini vurmuş, şimdi de beni düelloya çağıracağı söyleniyor. Niçin bütün bunlar? Somurtuyor, homurdanıyor, yeni biçimler vaaz edip duruyor... Oysa herkese yer var. Ne diye itişip kakışmalı ki? MÂŞA - Kıskançlık da var işin içinde. Neyse, beni ilgilendirmez. <span>(</span>Bir sessizlik. Yakov elinde bavulla soldan sağa doğru gider. Nina girer, pencerenin önünde durur.<span>)</span></span></p>

    <p class="calibre8"><span class="calibre7">MÂŞA - Benim öğretmen akıllı biri değil pek, ama dürüst bir insan ve yoksul. Acıyorum ona. Zavallı, yaşlı annesine de acıyorum. Eh, kalın sağlıcakla. Kemlikle anmayın beni. (Trigorin'in elini içtenlikle sıkar.) Gösterdiğiniz yakınlığa teşekkür ederim. Bana kitaplarınızı gönderin, ama mutlaka imzalı olarak. Ama sakın "çok sayın" filan diye yazmayın, şöyle deyin yeter: "Kimin nesi olduğunu bilmeyen, bu dünyada ne için yaşadığı belirsiz Marya'ya... "&nbsp;Hoşça kalın! (Çıkar.)</span></p>

    <p class="calibre8"><span class="calibre7">NİNA (Yumruk biçiminde sıktığı elini Trigorin'e doğru uzatarak.) - Tek mi çift mi?</span></p>

    <p class="calibre8"><span class="calibre7">TRİGORİN - Çift.</span></p>

    <p class="calibre8"><span class="calibre7">NİNA (İçini çeker.) - Hayır. Tek bir nohut tanesi var elimde. Aktrist olacak mıyım, olmayacak mıyım diye niyet tutmuştum? Hiç değilse bir akıl veren olsa...</span></p>

    <p class="calibre8"><span class="calibre7">TRİGORİN - Böyle işlerde akıl verilemez.</span></p>

    <p class="calibre8"><span class="calibre7">NİNA - Ayrılıyoruz artık... <span>ve</span>... <span>belki</span> görüşemeyeceğiz bir daha. Şu küçük madalyonu benden bir anı olarak kabul etmenizi diliyorum. Adınızın baş harflerini kazıttım üzerine... Şu yanda da kitabınızın adı yazılı: "Gündüzler ve Geceler''...</span></p>

    <p class="calibre8"><span class="calibre7">TRİGORİN - Ne zarif şey! (Madalyonu öper.) Olağanüstü güzellikte bir armağan!</span></p>

    <p class="calibre8"><span class="calibre7">NİNA - Arada bir beni anımsayın.</span></p>

    <p class="calibre8"><span class="calibre7">TRİGORİN -Anımsayacağım. O günlük güneşlik günde olduğunuz gibi anımsayacağım sizi. Bir hafta önce, açık renkli bir giysi vardı üstünüzde hani, konuşmuştuk... <span>beyaz</span> bir martı yatıyordu bankın üzerinde de...</span></p>

    <p class="calibre8"><span class="calibre7">NİNA (Düşünceli.) - Evet, martı... (Bir sessizlik.) Şimdi daha fazla konuşamayacağız, gelenler var... Ayrılmadan önce iki dakika ayırın bana, yalvarırım... <span>(</span>Soldan çıkar. Aynı anda sağdan Arkadina, frak giyinmiş ve nişanlarını takmış olarak Sorin, arkalarından da eşya toplama telaşı içinde Yakov girerler.<span>)</span></span></p>

    <p class="calibre8"><span class="calibre7">ARKADİNA (Sorin'e.) - Evde otursana, ihtiyarcık. Romatizmalı bacaklarınla gezmelere gitmek senin nene? (Trigorin'e). Kimdi az önce buradan çıkan? Nina mıydı?</span></p>

    <p class="calibre8"><span class="calibre7">TRİGORİN - Evet.</span></p>

    <p class="calibre9"><span class="calibre7">ARKADİNA - Pardon, engel olduk... (Oturur.) Sanırım toparlandı her şey. Yorgunluktan bittim. TRİGORİN (Madalyonun üstündeki yazıyı okur.) - "Gündüzler ve Geceler", sayfa 121, 11. ve 12. satırlar...</span></p>

    <p class="calibre8"><span class="calibre7">YAKOV (Masayı toplarken.) - Oltaları da koyayım mı efendim?</span></p>

    <p class="calibre8"><span class="calibre7">TRİGORİN - Evet, daha gerekecekler bana. Ama kitapları birilerine verirsin.</span></p>

    <p class="calibre8"><span class="calibre7">YAKOV - Başüstüne.</span></p>

    <p class="calibre8"><span class="calibre7">TRİGORİN (Kendi kendine.) - Sayfa 121, 11. ve 12. satırlar. Ne var acaba bu satırlarda? (Arkadina'ya.) Burada benim kitaplarımdan var mı?</span></p>

    <p class="calibre8"><span class="calibre7">ARKADİNA - Evet, ağabeyimin çalışma odasında, köşedeki dolapta.</span></p>

    <p class="calibre8"><span class="calibre7">TRİGORİN - Sayfa 121... (Çıkar.)</span></p>

    <p class="calibre8"><span class="calibre7">ARKADİNA - Dinle beni Petruşa, evde kal...</span></p>

    <p class="calibre8"><span class="calibre7">SORİN - Siz gittikten sonra burada yaşayamam.</span></p>

    <p class="calibre8"><span class="calibre7">ARKADİNA - Kentte ne var peki?</span></p>

    <p class="calibre8"><span class="calibre7">SORİN - Özel bir şey yok, ama yine de... (Güler.) Belediye Konağı'nın temel atma töreni var falan filan... Birkaç saatliğine de olsa şu durgun hayattan kurtulmak istiyor insan, zifir bağlamış hurda bir ağızlık gibi bir köşede yatıp durmaktan usandım... Atları saat birde getirmelerini emrettim, böylece yola aynı zamanda çıkacağız.</span></p>

    <p class="calibre8"><span class="calibre7">ARKADİNA (Bir sessizlikten sonra.) - Burada kal sen, sıkıntıya kaptırma kendini, üşütme. Oğluma göz kulak ol. Gözün onun üzerinden eksik olmasın. Doğru yolu göster ona. <span>(Bir sessizlikten sonra.)</span> Gidiyorum işte. Konstantin'in kendini neden vurduğunu öğrenemeden. <span>Bence başlıca neden kıskançlık.</span> Bu yüzden de T rigorin'le birlikte buradan ne kadar çabuk gidersem o kadar iyi.</span></p>

    <p class="calibre8"><span class="calibre7">SORİN - Nasıl söylemeli bilmem, ama başka nedenler de var. <span>anlaşılmayacak</span> bir şey değil; aklı başında genç bir adam, burada, bu ıssız köy hayatını yaşıyor. Ne parası, ne toplumda bir yeri, ne geleceği var. Belli başlı bir işi yok. <span>Başı boşluğundan</span> utanıyor ve korkuyor. Çok severim onu, o da bana bağlıdır. <span>ama</span> yine de, ne de olsa, yerinin burası olmadığını biliyor, başkalarının merhametiyle yaşayan bir besleme, bir asalak gibi hissediyor kendini. Şaşacak bir şey yok bunda, gururlu bir insan. ARKADİNA - Beni çok tasalandırıyor... (Düşünceli.) Bir işe mi girmeli acaba?</span></p>

    <p class="calibre8"><span class="calibre7">SORİN (Islıkla bir ezgi çalar, sonra kararsızca.) -Bence... Ona biraz para vermen yapılacak en iyi şey olurdu. Bir kere doğru dürüst giyinmesi gerek, vesselam... Baksana üç yıldır aynı ceketi taşıyor sırtında, paltosu da yok... (Güler.) Sonra biraz gezip tozması da fena olmazdı delikanlının... Yurtdışına gitmesi filan... Çok para tutmaz bu.</span></p>

    <p class="calibre8"><span><span class="calibre7">ARKADİNA - Tutmaz olur mu...</span></span> <span class="calibre7">Kostüm için bir şeyler yapabilirim belki, fakat yurtdışı olmaz... Yok, şu sıra kostüm de olmaz. (Kararlı.) Param yok!</span></p>

    <p class="calibre8"><span class="calibre7">(Sorin güler.)</span></p>

    <p class="calibre8"><span class="calibre7">ARKADİNA - Yok!</span></p>

    <p class="calibre8"><span class="calibre7">SORİN (Islıkla bir ezgi çalar.) - Peki peki. Kusura bakma canım, gücenme... İnanıyorum sana... Gönlü yüce, soylu bir kadınsın sen.</span></p>

    <p class="calibre8"><span class="calibre7">ARKADİNA (Yaşlı gözlerle.) - Param yok!</span></p>

    <p class="calibre8"><span class="calibre7">SORİN - Bende olsa, söylemeye ne gerek, ben verirdim. Ama tek meteliğim yok. (Güler.) Kâhya emekli maaşımı olduğu gibi alıp tarım işlerine, hayvancılığa, arıcılığa harcıyor, paralarım çarçur oluyor. İnekler geberiyor, arılar telef oluyor, atlara gelince, bana kimsenin at verdiği yok zaten. ARKADİNA - Evet, param var biraz, ama bir aktristim ben. Sadece tuvalet parası yıktı beni zaten. SORİN - Tatlısın, iyi yürekli bir kadınsın sen... Saygım var sana... Evet... Bana bir şeyler oluyor yine... (Sendeler.) Başım dönüyor. (Masaya tutunur.) Kötüyüm, vesselam...</span></p>

    <p class="calibre8"><span class="calibre7">ARKADİNA (Korkmuş.) - Petruşa! (Tutmaya çalışarak.) Petruşa, ağabeyciğim! (Bağırır.) Yardım edin! Yardım edin bana! (Treplev başında bir sargıyla ve Medvedenko girerler.)</span></p>

    <p class="calibre8"><span class="calibre7">ARKADİNA - Fenalaştı birden!</span></p>

    <p class="calibre8"><span class="calibre7">SORİN - Bir şey değil, bir şey değil... (Gülümser ve su içer.) Geçti... <span>vesselam</span>...</span></p>

    <p class="calibre8"><span class="calibre7">TREPLEV (Annesine.) - Korkma anne, tehlikeli bir şey değil. Bugünlerde sık sık böyle oluyor dayım. (Dayısına.) Dayı, yatmalısın.</span></p>

    <p class="calibre8"><span class="calibre7">SORİN - Evet, biraz... Fakat ne olursa olsun gideceğim kente... Biraz yatıp gideceğim... Kesinlikle... (Bastonuna dayanarak yürür.)</span></p>

    <p class="calibre8"><span class="calibre7">MEDVEDENKO (Kolundan tutup yürümesine yardım ederek.) - Size bir bilmece: Sabahleyin dört, öğleyin iki, akşamleyin <span>üç ayak</span> üstünde olan nedir? (Güler.) Evet.</span></p>

    <p class="calibre8"><span class="calibre7">SORİN - Geceleyin de sırt üstü. Teşekkür ederim, kendim yürüyebilirim.</span></p>

    <p class="calibre8"><span class="calibre7">MEDVEDENKO - Hadi, hadi, nezakete gerek yok (Sorin'le birlikte çıkarlar.)</span></p>

    <p class="calibre8"><span class="calibre7">ARKADİNA - Çok korkuttu beni.</span></p>

    <p class="calibre8"><span class="calibre7">TRİGORİN - Köyde yaşaması sağlığına yaramıyor. <span>Sürekli gerilim içinde.</span> Anne, cömertliğin tutsa da ona birkaç bin ruble ödünç versen ne olur? Bütün bir yılı kentte geçirebilirdi böylece.</span></p>

    <p class="calibre8"><span class="calibre7">ARKADİNA - Param yok benim, aktristim ben, banker değil... (Bir sessizlik.)</span></p>

    <p class="calibre8"><span class="calibre7">TREPLEV - Anne, sargımı değiştirir misin? Bu işi çok iyi yaparsın sen.</span></p>

    <p class="calibre8"><span class="calibre7">ARKADİNA (İlaç dolabından tentürdiyot ve içinde sargı gereçleri bulunan bir kutu çıkarır.) Doktor da gecikti.</span></p>

    <p class="calibre8"><span class="calibre7">TREPLEV - Onda geleceğini söylemişti, öğle oldu.</span></p>

    <p class="calibre8"><span class="calibre7">ARKADİNA - Otur. (Oğlunun başındaki sargıyı çözer.) Sanki sarık. Dün mutfakta bir yolcu senin hangi milletten olduğunu soruyordu. Fakat yaran iyileşmiş hemen hemen. Kuruması gereken küçük bir yer kalmış sadece. (Oğlunun başını öper.)</span></p>

    <p class="calibre8"><span class="calibre7">Ben yokken silahla oynamayacaksın bir daha, değil mi?</span></p>

    <p class="calibre8"><span class="calibre7">TREPLEV - Yok, anne. Kendimi denetleyemediğim çılgınca bir umutsuzluk anıydı o. Bir daha olmayacak. (Annesinin ellerini öper.) Ellerin büyülüdür senin. Hiç unutmam, devlet tiyatrosunda çalıştığın sırada, ben küçük bir çocuktum, bizim avluda bir kavga çıkmıştı da kiracılardan bir çamaşırcı kadını fena halde hırpalamışlardı. Anımsadın mı? Kadını kaldırıp götürdüklerinde baygındı... İyileşinceye kadar ziyaretine gitmiştin onun, ilaç götürmüştün, çocuklarını çamaşır teknesinde yıkamıştın. Yoksa anımsamıyor musun?</span></p>

    <p class="calibre8"><span class="calibre7">ARKADİNA - Hayır! (Yeni bir sargı sarar oğlunun başına.)</span></p>

    <p class="calibre8"><span class="calibre7">TREPLEV - Oturduğumuz binada iki de balerin vardı... Sana kahve içmeye gelirlerdi...</span></p>

    <p class="calibre8"><span class="calibre7">ARKADİNA - Bunu anımsıyorum.</span></p>

    <p class="calibre8"><span class="calibre7">TREPLEV - Çok dindar kişilerdi. (Bir sessizlik.) Son zamanlarda, şu son günlerde, tıpkı çocukluğumdaki gibi seviyorum, öyle içten, bütün kalbimle... Senden başka kimsem kalmadı artık. Fakat neden, neden bu adamın etkisinden kurtulamıyorsun?</span></p>

    <p class="calibre8"><span class="calibre7">ARKADİNA - Onu anlayamıyorsun Konstantin... Çok soylu bir insandır o...</span></p>

    <p class="calibre8"><span class="calibre7">TREPLEV - Öyleyse kendisini düelloya çağıracağımı öğrendiğinde, soyluluğu bir korkak gibi davranmasına neden engel olmadı? Gidiyor. Yüz kızartıcı bir kaçış bu.</span></p>

    <p class="calibre8"><span class="calibre7">ARKADİNA - Ne saçma şey! Ona buradan gitmesini rica eden benim.</span></p>

    <p class="calibre9"><span class="calibre7">TREPLEV - Çok soylu bir insanmış gerçekten de! Biz burada onun yüzünden neredeyse kavga ederken, o bir yerlerde, parkta ya da salonda üstümüze gülüyordur şimdi... Nina'yı çözümlüyor, dahi bir yazar olduğu konusunda onu kuşkuya yer kalmayacak biçimde ikna etmeye çalışıyordur... ARKADİNA - Bana bu çirkin şeyleri söylemekten özel bir zevk duyuyorsun. Sözünü ettiğin kişiye saygım var ve rica ederim benim yanımda onun için kötü şeyler söyleme.</span></p>

    <p class="calibre9"><span class="calibre7">TREPLEV - Ama benim saygım yok. Senin istediğin, benim de onu bir dahi olarak görmem. <span>Fakat,</span> bağışla, yalan söylemeyi beceremem ben, yazdıklarından bana usanç geldi artık.</span></p>

    <p class="calibre8"><span class="calibre7">ARKADİNA - Basit bir kıskançlık olayı bu. Yeteneği olmayıp da hevesi olanların gerçek yeteneklere çamur atmaktan başka yapacakları bir şey yoktur çünkü. Ne denir, bu da bir çeşit avuntu işte! TREPLEV - (Alaycı.) Gerçek yetenekler! (Öfkeyle.) Sizin topunuzdan çok daha yetenekliyim ben, madem öyle! (Başındaki sargıyı çekip çıkarır.) Siz, tutucular, sanat alanında <span>su başlarını</span> tutmuşsunuz bir kere, kendi dışınızdakilere yaşama hakkı tanımıyorsunuz. Sadece kendi yaptıklarınızı kurala uygun ve gerçek sayıyorsunuz! Sanatçı saymıyorum sizi! Ne seni, ne de onu!</span></p>

    <p class="calibre9"><span class="calibre7">ARKADİNA - Dekadan!</span></p>

    <p class="calibre9"><span class="calibre7">TREPLEV - Sen sevgili tiyatrona git de, o acınası, beş para etmez oyunlarında oyna!</span></p>

    <p class="calibre9"><span class="calibre7">ARKADİNA - Öyle oyunlarda hiçbir zaman oynamadım ben! Bana dil uzatma! Uyduruk bir operet bile yazacak yeteneğin yok senin. Kievli sonradan görme, türedi seni! Asalak!</span></p>

    <p class="calibre9"><span class="calibre7">TREPLEV - Cimri!</span></p>

    <p class="calibre9"><span class="calibre7">ARKADİNA - Kılıksız!</span></p>

    <p class="calibre9"><span class="calibre7">(Treplev oturur ve sessizce ağlar.)</span></p>

    <p class="calibre8"><span class="calibre7">ARKADİNA - Beş para etmezsin! (Üzüntü ve öfkeyle gezinir.) Ağlama... Ağlama diyorum... (Kendisi de ağlar.) Ağlama diyorum sana... (Oğlunu kucaklar, yüzünü, saçlarını öper.) Sevgili yavrum benim, bağışla günahkâr anneni. Bağışla bu bahtsız kadını.</span></p>

    <p class="calibre9"><span class="calibre7">TREPLEV - (Annesini kucaklayarak.) Ah bilseydin! Her şeyimi yitirdim! Beni sevmiyor, yazamaz oldum artık, tüm umutlarım yok oldu...</span></p>

    <p class="calibre9"><span class="calibre7">ARKADİNA - Umutsuzluğa kapılma... Her şey düzelecek... O gidince Nina seni sevecektir yine... (Oğlunun gözyaşlarını kurular.) Yeter. Barıştık artık, değil mi?</span></p>

    <p class="calibre9"><span class="calibre7">TREPLEV - (Annesinin ellerini öper.) Evet anne.</span></p>

    <p class="calibre9"><span class="calibre7">ARKADİNA - (Sevecen.) Onunla da barış. Vazgeç düellodan... <span>olmaz</span> mı?</span></p>

    <p class="calibre9"><span class="calibre7">TREPLEV - Peki... Ama izin ver, görmeyeyim onu. Bana ağır geliyor bu. Gücümün üstünde bir şey... (Trigorin girer.) İşte... Gidiyorum ben... (İlaçları çabucak dolaba koyar.) Sargıyı doktor sarar artık... TRİGORİN (Kitapta aranarak.) 121. sayfa... 11 ve 12. satırlar... Tamam... (Okur.) ''Eğer bir gün hayatım sana gerekecek olursa gel ve al onu...''</span></p>

    <p class="calibre9"><span class="calibre7">(Treplev sargıyı yerden alıp çıkar.)</span></p>

    <p class="calibre9"><span class="calibre7">ARKADİNA - (Saate bakarak.) Atlar az sonra koşulmuş olacak.</span></p>

    <p class="calibre9"><span class="calibre7">TRİGORİN - (Kendi kendine.) Eğer bir gün hayatım sana gerekecek olursa gel ve al onu. ARKADİNA - Umarım her şeyin toparlanmıştır artık?</span></p>

    <p class="calibre8"><span class="calibre7">TRİGORİN - (Sabırsızlıkla.) Evet... Evet... (Düşünceli.) Temiz bir yürekten kopan bu çağrıda neden bir keder çınıltısı duydum, neden acıyla burkuldu yüreğim<span>?..</span> Eğer bir gün hayatım sana gerekecek olursa gel ve al onu. (Arkadina'ya.) Bir gün daha kalalım!</span></p>

    <p class="calibre9"><span class="calibre7">(Arkadina ''olmaz'' anlamında sallar başını.)</span></p>

    <p class="calibre9"><span class="calibre7">TRİGORİN - Kalalım, ne olur!</span></p>

    <p class="calibre9"><span class="calibre7">ARKADİNA - Seni burada tutan şeyin ne olduğunu biliyorum canım. Ama kendine hâkim ol. Başın döndü biraz, ayıl.</span></p>

    <p class="calibre9"><span class="calibre7">TRİGORİN - Sen de ayıl, mantıklı, akıllı ol. Çevrende olanlara gerçek bir dost gibi bak ne olur! (Arkadina'nın elini tutup sıkarak.) Fedakâr bir insansın sen... Arkadaş olalım... Vazgeç benden... ARKADİNA - (Şiddetli bir heyecan içinde.) Böylesine kapıldın demek?</span></p>

    <p class="calibre9"><span class="calibre7">TRİGORİN - Beni ona doğru çeken bir şey var! Bu belki de bana gereken şeyin ta kendisi. ARKADİNA - Taşralı bir genç kızın aşkı, öyle mi? Oh, öylesine az tanıyorsun ki kendini! TRİGORİN - İnsanlar ayakta uyurlar bazen. Şimdi seninle konuşuyorum ya aslında uykudayım sanki ve düşümde onu görüyorum... Tatlı, olağanüstü düşler kapladı beni... Bırak gideyim, ne olur...</span></p>

    <p class="calibre8"><span class="calibre7">ARKADİNA - (Titreyerek.) Hayır, hayır... Nihayet herhangi bir kadınım ben de, böyle konuşamazsın benimle... Üzme beni Boris... Korkunç bütün bunlar...</span></p>

    <p class="calibre8"><span class="calibre7">TRİGORİN - İstesen olağanüstü olabilirsin. Dünyada mutluluk verebilecek tek şey, taze, şiir dolu, insanı hülyaların dünyasına çeken bir aşk olabilir ancak! Ben böyle bir aşk yaşamadım daha! Gençliğimde, editör kapılarının eşiğini aşındırmaktan, yoksullukla boğuşmaktan vaktim olmadı... Sonunda gelip buldu beni o aşk, el ediyor, çağırıyor... Niye kaçayım ondan?</span></p>

    <p class="calibre8"><span class="calibre7">ARKADİNA - (Öfkeyle.) Sen aklını kaçırmışsın!</span></p>

    <p class="calibre8"><span class="calibre7">TRİGORİN - Varsın olsun!</span></p>

    <p class="calibre8"><span class="calibre7">ARKADİNA - Hepiniz bana acı çektirmek için söz birliği etmişsiniz bugün! (Ağlar.)</span></p>

    <p class="calibre8"><span class="calibre7">TRİGORİN - (Başını ellerinin arasına alır.) Anlamıyor! Anlamak istemiyor!</span></p>

    <p class="calibre8"><span class="calibre7">ARKADİNA - Öylesine yaşlı ve çirkin miyim ki başka kadınlar hakkında utanıp sıkılmadan konuşuluyor benimle? (Trigorin'i kucaklayıp öper.) Oh, sen çılgına dönmüşsün! Güzelim benim, olağanüstü sevgilim! Sen benim hayatımın son sayfasısın! (Önünde diz çöker.) Sevincim benim, gururum, mutluluğum! (Dizlerine kapanır.) Beni bir saatliğine bile bırakacak olsan yaşayamam, aklımı kaçırırım, olağanüstü erkeğim benim, kulu kölesi olduğum, efendim...</span></p>

    <p class="calibre8"><span class="calibre7">TRİGORİN - Bir gelen olur... (Kalkmasına yardım eder.)</span></p>

    <p class="calibre8"><span class="calibre7">ARKADİNA - Gelsinler, sana olan aşkımdan utanç duymuyorum ki. (Ellerini öper.) Hayatımın zenginliği, deli bozuğum benim; bir çılgınlık yapmak istiyorsun sen, ama ben istemiyorum, bırakmayacağım seni... (Güler.) Benimsin sen... Benim... Bu alın, bu gözler, bu güzelim ipek saçlar benim... Tümüyle bana aitsin sen... Öyle akıllı, öyle yeteneklisin ki... Bugünün yazarlarının hepsinden üstünsün, sen Rusya'nın biricik ümidisin... Sende öylesine içtenlik, yalınlık, tazelik, öyle sağlıklı bir humor var ki... Bir insanı, bir doğa parçasını en belirgin çizgileriyle bir çırpıda yaratabiliyorsun sen. İnsanların yaşıyor senin! <span>Oh, seni heyecana kapılmadan okumanın olanağı var mı!</span> Dalkavukluk yaptığımı, yalan söylediğimi mi sanıyorsun? Şu gözlerime bak... Bak... Bir yalancının gözleri olabilir mi bunlar? Görüyorsun işte, senin gerçek değerini ben biçebilirim ancak, sana doğruyu söyleyen tek kişiyim ben, sevgilim benim, biricik erkeğim... Geliyorsun değil mi? Ha? Bırakmayacaksın beni, değil mi?</span></p>

    <p class="calibre8"><span class="calibre7">TRİGORİN - İradem yok benim... Hiçbir zaman da <span>olmadı...Uyuşuk</span>, gevşek, nereye çekerlerse oraya giden biri... Kadınlar böyle bir erkekten nasıl hoşlanır? Al beni, götür, ama bir adım öteye bırakma kendinden!</span></p>

    <p class="calibre9"><span class="calibre7">ARKADİNA (Kendi kendine.) - Elimdesin artık<span>!..</span> (Hiçbir şey olmamış gibi pervasızca.) Yine de istiyorsan kalabilirsin tabii. Ben giderim, bir hafta sonra da sen gelirsin. Niye acele edesin ki? TRİGORİN - Yok! Birlikte gidelim artık.</span></p>

    <p class="calibre8"><span class="calibre7">ARKADİNA - Sen bilirsin... Madem öyle, birlikte gideriz...</span></p>

    <p class="calibre8"><span><span class="calibre7">(</span></span><span class="calibre7">Bir sessizlik. Trigorin defterine notlar alır.<span>)</span></span></p>

    <p class="calibre8"><span class="calibre7">ARKADİNA - Ne yapıyorsun?</span></p>

    <p class="calibre8"><span class="calibre7">TRİGORİN - İlginç bir söz duydum sabahleyin ''Kızlar Ormanı''... İşe yarar... (Gerinir.) Gidiyoruz demek? Yine vagonlar, istasyonlar, büfeler, pirzolalar, bitmez tükenmez konuşmalar...</span></p>

    <p class="calibre8"><span class="calibre7">ŞAMRAYEV (Girer.) - Arabanızın hazır olduğunu üzüntüyle bildiririm efendim. Yola çıkmanın vaktidir. Tren ikiyi beş geçe geliyor. Saygıdeğer İrina Nikolayevna, aktör Suzdaltsev'in şimdi nerelerde olduğunu soruşturmayı unutmazsınız değil mi? Hayatta mı? Sağlığı yerinde midir? Bir zamanlar az mı içtik birlikte... ''Posta Arabası Soygunu''nda eşsiz bir oyun çıkarmıştı... O zamanlar, hiç unutmam, yine çok seçkin bir kişi olan trajedi aktörü İsmailov ile birlikte çıkarlardı sahneye... Telaş etmeyin saygıdeğer hanımefendi, daha beş dakikanız var... Bir keresinde bir melodramda komplocu rolündeydiler... Ansızın ele geçtiklerinde, ''tuzağa düştük'' denilmesi gerekirken, ''kucağa düştük'' demez mi! (Kahkahalarla güler.) Kucağa<span>!...</span></span></p>

    <p class="calibre8"><span><span class="calibre7">(</span></span><span class="calibre7">Şamrayev konuşmaktayken Yakov aceleyle bavulları taşır. Hizmetçi kız Arkadina'nın şapkasını, mantosunu, şemsiyesini, eldivenlerini getirir, herkes giyinmesine yardım eder onun. Aşçıbaşı görünür soldaki kapıda, bir süre bekledikten sonra kararsız adımlarla girer. Polina Andreyevna, sonra Sorin ve Medvedenko girerler.<span>)</span></span></p>

    <p class="calibre8"><span class="calibre7">POLİNA ANDREYEVNA (Elinde küçük bir sepetle.) - Yol için erik topladım biraz... Çok tatlılar. Canınız yemek ister belki.</span></p>

    <p class="calibre9"><span class="calibre7">ARKADİNA - Çok naziksiniz Polina Andreyevna.</span></p>

    <p class="calibre9"><span class="calibre7">POLİNA ANDREYEVNA - Yolunuz açık olsun iki gözüm. Bağışlayın, eğer bir kusurumuz olduysa... (Ağlar.)</span></p>

    <p class="calibre9"><span class="calibre7">ARKADİNA - (Onu kucaklayarak.) Her şey çok iyiydi, çok güzeldi. Ama ne var şimdi ağlayacak! POLİNA ANDREYEVNA - Ömrümüz geçip gidiyor!</span></p>

    <p class="calibre9"><span class="calibre7">ARKADİNA - Elden bir şey gelmez ki...</span></p>

    <p class="calibre9"><span class="calibre7">SORİN (Sırtında pelerinli palto, başında şapka, elinde baston, odadan geçerek sol kapıdan girer; odadan geçerken.) - İrina, kardeşim, geç kalmayalım! Ben gidip arabaya oturuyorum, vesselam. MEDVEDENKO - Ben istasyona yayan geleceğim... <span>sizi</span> uğurlamaya... Gecikmem! (Çıkar.) ARKADİNA - Hoşçakalın dostlarım... Kısmet olursa gelecek yaza yine görüşürüz. (Hizmetçi kız, Yakov ve aşçıbaşı elini öperler.) Gönülden çıkarmayın beni. (Aşçıbaşına para verir.) Bir ruble, üçünüz için.</span></p>

    <p class="calibre9"><span class="calibre7">AŞÇIBAŞI - Allah razı olsun hanımefendi. Yolunuz açık olsun! Minnettarız size.</span></p>

    <p class="calibre9"><span class="calibre7">YAKOV - Hayırlı yolculuklar!</span></p>

    <p class="calibre9"><span class="calibre7">ŞAMRAYEV - Mektuplarınızı esirgemezseniz çok mutlu oluruz! Güle güle Boris Alekseyeviç! ARKADİNA - Konstantin nerede? Söyleyin, gidiyorum. Vedalaşalım. Eh, hadi hoşça kalın. (Yakov'a.) Aşçıbaşıya bir ruble verdim, üçünüz paylaşırsınız...</span></p>

    <p class="calibre9"><span><span class="calibre7">(</span></span><span class="calibre7">Birlikte sağdan çıkarlar. Sahne boş kalır. Sahne gerisinden, yolcuların uğurlanışı sırasındaki sesler, bağrışmalar işitilir. Hizmetçi kız girip masadan erik sepetini alır, çıkar.<span>)</span></span></p>

    <p class="calibre9"><span class="calibre7">TRİGORİN (Döner.) - Bastonumu unutmuşum. Terasta olmalı. (Soldaki kapıya doğru yürürken Nina'yla karşılaşır.) Siz misiniz<span>?...</span> <span>gidiyoruz</span>...</span></p>

    <p class="calibre9"><span class="calibre7">NİNA - Bir daha görüşeceğimiz içime doğmuştu... (Heyecanla.) Boris Alekseyeviç, kesin kararımı verdim, ölsem de dönmem artık, sahneye çıkıyorum. Yarın ayrılıyorum buradan, babamı, herşeyi bırakıp yeni bir hayata başlıyorum... Sizin gibi, Moskova'ya gidiyorum ben de... Orada görüşeceğiz. TRİGORİN (Çevreye bakınarak.) - ''Slavyanski Pazar'' oteline inin... Hemen haber ulaştırın bana... Molçanovka'da Groholski'nin evi... Acele etmeliyim...</span></p>

    <p class="calibre9"><span class="calibre7">NİNA - Bir dakikacık daha...</span></p>

    <p class="calibre8"><span class="calibre7">TRİGORİN (Hafif sesle.) - Öyle güzelsiniz ki... Yakında görüşeceğimizi düşünmek ne büyük mutluluk! (Nina başını onun göğsüne bırakır.) Bu eşsiz gözleri göreceğim yine, tanımsız güzellikteki bu ince gülüşü, bir meleğinki kadar masum bu güzel yüzü... Canım benim...</span></p>

    <p class="calibre9"><span class="calibre7">(Uzun bir öpüşme.)</span></p>

    <p class="calibre9"><span class="calibre7">(Üçüncü ve dördüncü perdelerin arasında iki yıllık bir süre geçer.)</span></p>

    <p class="calibre9"><span class="calibre7">PERDE</span></p>

    <p class="calibre9"><span class="calibre7">DÖRDÜNCÜ PERDE</span></p>

    <p class="calibre8"><span class="calibre7">Sorinler'in evinde Konstantin Treplev'in çalışma odası yaptığı bir salon. Sağda ve solda içerdeki odalara açılan kapılar. Tam karşıda, terasa açılan camlı kapı. Bir konuk salonunda bulunması olağan eşya dışında, sağ köşede bir yazı masası, sol kapının yanında alaturka bir sedir, ayrıca bir kitaplık, pencere önlerinde ve iskemlelerde kitaplar. Vakit akşamdır. Abajurlu bir masa lambasının aydınlattığı odanın loşluğunda, bahçedeki ağaçların hışırtısı, rüzgârın bacalardaki uğultusu işitilmektedir. <span>Bekçinin sopa vuruşları.</span> Medvedenko ve Mâşa girerler.</span></p>

    <p class="calibre9"><span class="calibre7">MÂŞA (Seslenir.) - Konstantin Gavrilıç! Konstantin Gavrilıç! (Çevreye bakınır.) Kimsler yok! İhtiyar da her an ''Kostya nerde, Kostya nerde?'' diye sorup duruyor. Yapamıyor onsuz... MEDVEDENKO - Yalnızlıktan korkuyor. (Kulak kabartır.) Ne berbat bir hava! <span>İkinci gün böyle.</span> MÂŞA (Lambanın fitilini açar.) - Gölde dalgalar göklere çıkıyor.</span></p>

    <p class="calibre8"><span class="calibre7">MEDVEDENKO - Bahçede göz gözü görmüyor. Söylesek de şu tiyatro sahnesini söküp atsalar. <span>Çıplak, çirkin bir iskelet.</span> Perdesi rüzgârda şaklıyor. Dün akşam oradan geçerken, sanki birisi ağlıyormuş gibi geldi bana.</span></p>

    <p class="calibre9"><span class="calibre7">MÂŞA - Daha neler...</span></p>

    <p class="calibre9"><span class="calibre7">(Bir sessizlik.)</span></p>

    <p class="calibre9"><span class="calibre7">MEDVEDENKO - Mâşa evimize gidelim.</span></p>

    <p class="calibre9"><span class="calibre7">MÂŞA - (Başını olumsuz anlamda sallar.) - Ben gece burada kalacağım.</span></p>

    <p class="calibre9"><span class="calibre7">MEDVEDENKO (Yalvarır.) - Mâşa, gidelim! Yavrumuz açtır belki.</span></p>

    <p class="calibre9"><span class="calibre7">MÂŞA - Saçmalama. Matryona doyurmuştur. (Bir sessizlik.)</span></p>

    <p class="calibre9"><span class="calibre7">MEDVEDENKO - Yazık yavrucağa... Üç gündür annesiz...</span></p>

    <p class="calibre9"><span class="calibre7">MÂŞA - Çekilmez bir adam oldun artık! Eskiden, hiç değilse arada bir, felsefe yapardın. Şimdi ''yavrumuz... <span>evimiz</span>...''den başka laf çıkmaz oldu ağzından.</span></p>

    <p class="calibre9"><span class="calibre7">MEDVEDENKO - Mâşa, gidelim.</span></p>

    <p class="calibre9"><span class="calibre7">MÂŞA - Kendin git.</span></p>

    <p class="calibre9"><span class="calibre7">MEDVEDENKO - Baban bana at vermez.</span></p>

    <p class="calibre9"><span class="calibre7">MÂŞA - Verir verir. Git iste...</span></p>

    <p class="calibre9"><span class="calibre7">MEDVEDENKO , Öyle ya, isteyeyim<span>..</span> Sen yarın mı geliyorsun?</span></p>

    <p class="calibre9"><span class="calibre7">MÂŞA - (Enfiye çeker.) Hı, yarın. Uzattın ama artık!</span></p>

    <p class="calibre9"><span><span class="calibre7">(</span></span><span class="calibre7">Treplev ve Polina Andreyevna girerler. Treplev yastıklar ve bir yorgan, Polina Andreyevna bir yatak çarşafı taşımaktadır. Getirdiklerini sedirin üstüne koyarlar. Treplev gidip masasının başına oturur.<span>)</span> MÂŞA - Ne için bunlar anne?</span></p>

    <p class="calibre9"><span class="calibre7">POLİNA ANDREYEVNA - Pyotr Nikolayeviç kendisine Kostya'nın odasına yatak yapılmasını istedi.</span></p>

    <p class="calibre9"><span class="calibre7">MÂŞA - Bırakın, ben yaparım... (Yatağı yapar.)</span></p>

    <p class="calibre9"><span class="calibre7">POLİNA ANDREYEVNA - (İçini çekerek). Ha ihtiyar, ha çocuk... Farkı yok...</span></p>

    <p class="calibre9"><span><span class="calibre7">(</span></span><span class="calibre7">Polina Andreyevna, Treplev'in yazı masasına yaklaşır, dirsekleriyle masaya dayanarak yazılara bakar. Sessizlik.<span>)</span></span></p>

    <p class="calibre9"><span class="calibre7">MEDVEDENKO - Eh, ben artık gideyim. Allahaısmarladık, Mâşa. (Karısının elini öper.) Allahaısmarladık anneciğim... (Kayınvaldesinin elini öpmeye çalışır.)</span></p>

    <p class="calibre9"><span class="calibre7">POLİNA ANDREYEVNA - (Can sıkıntısıyla.) Hadi uğurlar olsun.</span></p>

    <p class="calibre9"><span class="calibre7">(Treplev ona bir şey söylemeden uzatır elini, Medvedenko çıkar.)</span></p>

    <p class="calibre8"><span class="calibre7">POLİNA ANDREYEVNA - (Treplev'in yazdıklarına bakarak.) Günün birinde gerçekten de yazar olacağınız kimin aklına gelirdi Kostya! Tanrıya şükür olsun, dergilerden para bile gönderiyorlar yazdıklarınız için... (Saçlarını okşar.) Yakışıklı da oldunuz... Kostyacığım, güzelim, benim Mâşa'ya da biraz güler yüz gösterseniz ne olur!</span></p>

    <p class="calibre9"><span class="calibre7">MÂŞA - (Yatağı yaparken.) Bırakın onu, anne!</span></p>

    <p class="calibre9"><span class="calibre7">POLİNA ANDREYEVNA - (Treplev'e.) Öyle cana yakındır ki... (Bir sessizlik.) Kostya, arada bir güler yüz göster bir kadına, başka bir şey istemez senden. Kendimden bilirim...</span></p>

    <p class="calibre9"><span class="calibre7">(Treplev masadan kalkar, bir şey söylemeden çıkar.)</span></p>

    <p class="calibre9"><span class="calibre7">MÂŞA- İşte kızdırdınız onu! Bu kadar üstüne varmak çok gerekliydi sanki!</span></p>

    <p class="calibre9"><span class="calibre7">POLİNA ANDREYEVNA - Ne yapayım, üzülüyorum senin için Maşenka!</span></p>

    <p class="calibre9"><span class="calibre7">MÂŞA - Ne de gerekli ya!</span></p>

    <p class="calibre8"><span class="calibre7">POLİNA ANDREYEVNA - İçim parçalanıyor sana baktıkça... Görmüyor, anlamıyor değilim ki... MÂŞA - Budalalık hepsi. Umutsuz aşk romanlarda olur. Saçma bütün bunlar. İnsanın kendini bırakmaması, balığın kavağa çıkmasını bekler gibi boş umutlara kapılmaması gerek... Yüreğinde aşkın kıpırtısını duydun mu, yapılacak en iyi şey onu oradan kovmaktır. Kocamı başka bir yere atayacaklarmış zaten. Hele gidelim oraya, unutacağım her şeyi, kökünden söküp atacağım yüreğimden.</span></p>

    <p class="calibre9"><span class="calibre7">(İki oda öteden hüzünlü bir vals duyulur.)</span></p>

    <p class="calibre9"><span class="calibre7">POLİNA ANDREYEVNA - Kostya çalıyor. İçi sıkılıyor çocuğun.</span></p>

    <p class="calibre9"><span class="calibre7">MÂŞA - (Sessizce birkaç tur vals yapar.) En önemlisi anne, gözden ırak olması... Benim Semyon'un atanma işi olsun, gidelim, bir ay geçmeden her şeyi unutacağım. Saçma bütün bunlar.</span></p>

    <p class="calibre9"><span><span class="calibre7">(</span></span><span class="calibre7">Soldaki kapı açılır. Dorn ve Medvedenko, tekerlekli koltuğunda Sorin'i getirirler.<span>)</span></span></p>

    <p class="calibre9"><span class="calibre7">MEDVEDENKO- Altı nüfus benim elime bakıyor şimdi. Gel gör ki sekiz okka un, yetmiş kapik... DORN - Yetirebilirsen yetir ha!</span></p>

    <p class="calibre9"><span class="calibre7">MEDVEDENKO - Sizin için hava hoş! <span>Denizde kum, sizde para.</span></span></p>

    <p class="calibre8"><span class="calibre7">DORN - Para mı? Otuz yıl gece gündüz, anamdan emdiğim süt burnumdan gelircesine çalıştıktan sonra, iki bin ruble artırabilmişim. Onu da geçenlerde yurt dışında harcadım. Şimdi meteliğim yok. MÂŞA- (Kocasına.) Sen daha gitmedin mi?</span></p>

    <p class="calibre8"><span class="calibre7">MEDVEDENKO (Suçlu). - Nasıl gideyim? At vermezlerse...</span></p>

    <p class="calibre8"><span class="calibre7">MÂŞA (Can sıkıntısı ve öfkeyle, yavaş sesle.) - Gözüm seni görmesin!</span></p>

    <p class="calibre8"><span class="calibre7">(Sorin'in koltuğunu odanın sol tarafına getirirler; Polina Andreyevna, Mâşa ve Dorn da Sorin'in yakınında otururlar, Medvedenko üzüntü içinde bir köşeye çekilir.)</span></p>

    <p class="calibre8"><span class="calibre7">DORN - Ne kadar değişmiş burası! Konuk salonu çalışma odası olmuş.</span></p>

    <p class="calibre8"><span class="calibre7">MÂŞA - Konstantin Gavrilıç daha rahat çalışıyor burada. Canı istediğinde çıkıp bahçede dolaşıyor, düşünüyor.</span></p>

    <p class="calibre8"><span><span class="calibre7">(Bekçinin sopa vuruşları.)</span></span></p>

    <p class="calibre8"><span class="calibre7">SORİN - Kardeşim nerede?</span></p>

    <p class="calibre8"><span class="calibre7">DORN - İstasyona Trigorin'i karşılamaya gitti. Neredeyse döner.</span></p>

    <p class="calibre8"><span class="calibre7">SORİN - Kardeşimi çağırttığınıza göre hastalığım tehlikeli demek. (Kısa bir susuştan sonra.) Şu işe bakın, tehlikeli biçimde hastayım, ama kimsenin ilaç verdiği yok!</span></p>

    <p class="calibre8"><span class="calibre7">DORN - Ne istiyorsunuz ilaç olarak? Valerian damlası mı? Karbonat mı? Yoksa kına mı?</span></p>

    <p class="calibre8"><span class="calibre7">SORİN - İşte, felsefe başlıyor yine! Of, ne bitmez çiledir bu! <span>(Başıyla sediri göstererek.)</span> Benim için mi serildi?</span></p>

    <p class="calibre8"><span class="calibre7">POLİNA ANDREYEVNA - Sizin için Pyotr Nikolayeviç.</span></p>

    <p class="calibre8"><span class="calibre7">SORİN - Çok teşekkür ederim.</span></p>

    <p class="calibre8"><span class="calibre7">DORN (Bir şarkı mırıldanır.) - ''Yüzüyor ay gece göklerinde..."</span></p>

    <p class="calibre8"><span class="calibre7">SORİN - Ne diyeceğim bakın, Kostya'ya bir hikâye konusu vermek istiyorum. Adı şöyle olmalı: ''İstemiş olan adam.'' "L'homme qui a vouli.'' Bir zamanlar gençken yazar olmak istedim, olamadım. Güzel konuşmaya özendim, beceremedim, dilin canına okudum. (Kendini taklit eder.)''vesselam filan, falan filan...'' Öyle ki başladığım lafı bağlayana kadar ter basardı. Evlenmek istedim, evlenemedim. Kentte yaşamak isterdim, hayatım köyde sona eriyor, vesselam!</span></p>

    <p class="calibre8"><span class="calibre7">DORN - Yüksek dereceli devlet memuru olmak istiyordun, oldun.</span></p>

    <p class="calibre8"><span class="calibre7">SORİN (Güler.) - Bunun için özel çaba harcamadım. Kendiliğinden oldu.</span></p>

    <p class="calibre8"><span class="calibre7">DORN - İnsanın altmış iki yaşında hayatından hoşnut olmadığını belirtmesi, kabul edersiniz ki yüce gönüllü bir davranış değil.</span></p>

    <p class="calibre8"><span class="calibre7">SORİN - Ne dik kafalı adam bu! Yahu, ben yaşamak istiyorum, anlasanıza!</span></p>

    <p class="calibre8"><span class="calibre7">DORN - Hafiflik... Doğa yasalarına göre her yaşam bir yerde sona ermek zorundadır...</span></p>

    <p class="calibre8"><span class="calibre7">SORİN - Siz doymuş bir adam olarak yargı veriyorsunuz. Kanıksamışsınız artık, hayata karşı umursamazlığınız bundan, sizin için hepsi bir. Fakat ölmek sizin için de korkunç olacak.</span></p>

    <p class="calibre8"><span class="calibre7">DORN - Ölüm korkusu hayvansal bir korkudur... Onu altetmek gerekir. Ancak ölümden sonraki hayata inananlar bilinçli olarak korkarlar ölümden, çünkü günahlarının ağırlığı altında ezilirler... Oysa siz, bir kere öteki dünyaya inanan biri değilsiniz; ikincisi ne günahınız var? Yirmi beş yıl Adalet Bakanlığında çalıştınız, hepsi bu.</span></p>

    <p class="calibre8"><span class="calibre7">SORİN (Güler.) - Yirmi sekiz.</span></p>

    <p class="calibre8"><span class="calibre7">(Treplev girer, Sorin'in <span>ayak ucundaki</span> sandalyeye oturur. Mâşa tüm sahne boyunca gözlerini ayırmaz ondan.<span>)</span></span></p>

    <p class="calibre8"><span class="calibre7">DORN - Konstantin Gavriloviç'in çalışmasına engel oluyoruz.</span></p>

    <p class="calibre8"><span class="calibre7">TREPLEV - Yok canım.</span></p>

    <p class="calibre8"><span class="calibre7">(Bir sessizlik.)</span></p>

    <p class="calibre8"><span class="calibre7">MEDVEDENKO - Doktor, yurtdışında en çok hangi şehirden hoşlandığınızı sorabilir miyim?</span></p>

    <p class="calibre8"><span class="calibre7">DORN - Cenova'dan.</span></p>

    <p class="calibre8"><span class="calibre7">TREPLEV - Neden Cenova?</span></p>

    <p class="calibre8"><span class="calibre7">DORN - Çünkü orada sokakları dolduran kalabalıkta insanı çeken, etkileyen bir şey vardır. Akşamüstü otelinden çıktığında, sokakların insanla dolduğunu görürsün. Sen de bu kalabalığa karışır, onunla kaynaşır, belirli amacın olmadan, gelişigüzel dolaşır durursun. Kendini bu kalabalığın bir parçası hisseder, evrensel bir ruhun varlığına inanmaya başlarsın... Hani bir zamanlar sizin oyununuzda Nina Zareçnaya'nın oynadığı türden bir şey... Sahi, Zareçnaya nerelerde şimdi? Ne yapıyor?</span></p>

    <p class="calibre8"><span class="calibre7">TREPLEV - İyi olduğunu sanırım.</span></p>

    <p class="calibre8"><span class="calibre7">DORN - Biraz tuhaf bir yaşam sürdürdüğü çalındı da kulağıma... Nedir bu işin aslı?</span></p>

    <p class="calibre8"><span class="calibre7">TREPLEV - Uzun hikâye bu doktor.</span></p>

    <p class="calibre8"><span class="calibre7">DORN - Siz kısaca anlatsanız...</span></p>

    <p class="calibre9"><span class="calibre7">TREPLEV - Evinden ayrıldıktan sonra Trigorin'le yaşamaya başladı. Bunu biliyorsunuz, değil mi? DORN - Biliyorum, evet.</span></p>

    <p class="calibre8"><span class="calibre7">TREPLEV - Bir çocuğu oldu, çocuk öldü. Sonra Trigorin, beklenmesi gerektiği gibi, onu bırakıp eski ilişkilerine döndü. Zaten bu ilişkileri hiçbir zaman koparmamıştı, kurnazlıkla hepsini birden idare edecek karakterde biridir çünkü. Bunlardan anlayabildiğim kadarıyla Nina özel yaşamında başarısızlığa uğradı.</span></p>

    <p class="calibre8"><span class="calibre7">DORN - Ya sahnede?</span></p>

    <p class="calibre9"><span class="calibre7">TREPLEV - İşin bu yanı sanırım daha da kötü. Moskova yakınlarında yazlık bir tiyatroda başladı, taşraya gitti sonra. İlk zamanlar onu izliyor, nereye giderse ardından gidiyordum. Büyük rollere heves ediyordu. Fakat sesi kaba, kulak tırmalayıcı, hareketleri sert ve keskindi. Arada bir yeteneklice bağırdığı, yeteneklice öldüğü anlar olmuyor değildi... Fakat kısa, sürekli olmayan anlardı bunlar. DORN - Ama yine de yeteneği var demek?</span></p>

    <p class="calibre8"><span class="calibre7">TREPLEV - Anlaması kolay değil. <span>ama</span> olsa gerek... Ben onu görüyordum, ama o beni görmek istemiyordu, hizmetçisi de bırakmıyordu otel odasına. Duygularını anlıyor, fazla ısrar etmiyordum görüşmekte. (Bir sessizlik.) Başka ne anlatayım? Sonra buraya döndüğümde, mektuplar aldım ondan. Akıllı, içten, ilginç mektuplardı... Yakınmıyordu hiçbir şeyden, ama alabildiğine mutsuz olduğunu hissediyordum... Her satırı, gergin, hasta bir sinirdi sanki... Hayal dünyası da dağınıktı biraz. ''Martı'' diye imzalıyordu mektuplarını. Puşkin'in ''Deniz Kızı'' oyununda değirmencinin kendini kuzgun sanması gibi, o da mektuplarında, bir martı olduğunu tekrarlayıp duruyordu. Buradaymış şimdi. DORN - Burada mı? Nasıl yani?</span></p>

    <p class="calibre8"><span class="calibre7">TREPLEV - Şehirde, otelde, dört beş gündür orada bir odada kalıyor. Görmeye gidecektim ben, Marya İlyiniçna gitti de, ama kimseyi kabul etmiyor. Semyon Semyonoviç dün öğleden sonra onu kırda, buradan iki vers ötede gördüğünü söylüyor.</span></p>

    <p class="calibre8"><span class="calibre7">MEDVEDENKO - Gördüm ya! Şu yana, şehre doğru yürüyordu. Selamlayıp neden bizi görmeye gelmediğini sordum. Geleceğini söyledi.</span></p>

    <p class="calibre8"><span class="calibre7">TREPLEV - Gelmez. (Bir sessizlik.) Babasıyla üvey annesi adını bile duymak istemiyorlar. Her yana bekçiler koymuşlar, çiftliğe yanaştırılmaması için. (Doktorla birlikte yazı masasına doğru yürürler.) <span>Doktor, kâğıt üzerinde filozof olmak ne kadar kolay, ama aslında ne kadar güç bir şey bu.</span></span></p>

    <p class="calibre8"><span class="calibre7">SORİN - Dilber kızdı.</span></p>

    <p class="calibre8"><span class="calibre7">DORN - Ne buyurdunuz?</span></p>

    <p class="calibre8"><span class="calibre7">SORİN - Dilber kızdı diyorum. Hatta devlet danışmanı Sorin bir ara âşıktı ona.</span></p>

    <p class="calibre8"><span class="calibre7">DORN - Seni koca çapkın!</span></p>

    <p class="calibre8"><span class="calibre7">(Şamrayev'in gülüşü işitilir.)</span></p>

    <p class="calibre8"><span class="calibre7">POLİNA ANDREYEVNA - Anlaşılan istasyondan döndü bizimkiler...</span></p>

    <p class="calibre8"><span class="calibre7">TREPLEV - Evet, annemin sesini işitiyorum.</span></p>

    <p class="calibre8"><span class="calibre7">(Arkadina, Trigorin, arkalarından Şamrayev girerler.)</span></p>

    <p class="calibre8"><span class="calibre7">ŞAMRAYEV (Girerken.) - Bizler yaşlanıyoruz, doğanın kör güçleri aşındırıp yok ediyor bizleri de, fakat siz, saygıdeğer hanımefendi siz her dem tazesiniz... Bu parlak bluz, bu canlılık, hareketlerinizdeki bu zarafet...</span></p>

    <p class="calibre8"><span class="calibre7">ARKADİNA - Yine nazarınız değecek, can sıkıcı adam!</span></p>

    <p class="calibre8"><span class="calibre7">TRİGORİN (Sorin'e.) - Nasılsınız, Pyotr Nikolayeviç? Bu ikide bir hastalanmaklar da nedir? Hoş değil! (Mâşa'yı görür, neşeyle.) Marya İlyiniçna!</span></p>

    <p class="calibre8"><span class="calibre7">MÂŞA - Tanıdınız demek? (Trigorin'in elini sıkar.)</span></p>

    <p class="calibre8"><span class="calibre7">TRİGORİN - Evlendiniz mi?</span></p>

    <p class="calibre8"><span class="calibre7">MÂŞA - Çoktan.</span></p>

    <p class="calibre9"><span class="calibre7">TRİGORİN - Mutlusunuz ya? (Dorn ve Medvedenko'yla selamlaşır, sonra kararsız adımlarla Treplev'e yaklaşır.) İrina Nikolayevna geçmişi unuttuğunuzu, bana artık kızmadığınızı söylüyordu. (Treplev elini uzatır ona.)</span></p>

    <p class="calibre9"><span class="calibre7">ARKADİNA (Oğluna.) - Bak, Boris Alekseyeviç yeni hikâyenin yayımlandığı dergiyi getirdi. TREPLEV (Dergiyi alır, Trigorin'e.) - Teşekkür ederim. Çok naziksiniz.</span></p>

    <p class="calibre9"><span class="calibre7">(Otururlar.)</span></p>

    <p class="calibre8"><span class="calibre7">TRİGORİN - Hayranlarınızın da selamlarını getirdim... Petersburg'da ve Moskova'da hep sizden konuşuluyor zaten. ''Nasıl biri?'' ''Kaç yaşında?'', ''Esmer mi, yoksa sarışın mı?'' Herkes bu sorulara yanıt arıyor. Genç biri olmadığınız konusunda nedense görüş birliği var... Takma adla yazdığınız için gerçek adınızı da bilen yok. Demir Maske gibi gizemlisiniz...</span></p>

    <p class="calibre9"><span class="calibre7">TREPLEV - Epey kalacak mısınız burada?</span></p>

    <p class="calibre9"><span class="calibre7">TRİGORİN - Hayır, yarın Moskova'ya dönmem gerek. Bitirmem gereken bir hikâye var. Bir yıllığa da bir şey yazmaya söz verdim. Yani eski tas, eski hamam...</span></p>

    <p class="calibre8"><span><span class="calibre7">(</span></span><span class="calibre7">Onlar konuşmaktayken Arkadina ve Polina Andreyevna odanın ortasına bir oyun masası getirip açarlar. Şamrayev şamdanın mumlarını yakar, iskemlelerini yerleştirir. Dolaptan tombala kutusunu çıkarırlar.<span>)</span></span></p>

    <p class="calibre8"><span class="calibre7">TRİGORİN - Hava güler yüzle karşılamadı beni. Yaman rüzgâr var. Yarın yatışırsa biraz göle balık avlamaya gitmek istiyorum. Ha, bir de hani parkta oyununuzun sahnelendiği bir yer vardı, anımsadınız mı bilmem, orayı görmeliyim. Bir hikâye konusu olgunlaştı da kafamda... Ama olay yerini belleğimde tazelemem gerekiyor...</span></p>

    <p class="calibre9"><span class="calibre7">MÂŞA (Babasına). - Baba, izin ver de bir at versinler kocama. Eve gitmesi gerek.</span></p>

    <p class="calibre9"><span class="calibre7">ŞAMRAYEV (Öfkeyle taklit ederek.) - ''At versinler...'', ''Eve gitmesi gerek...'' Hayvanlar istasyondan yeni döndü, görmedin mi? Yine yola koşamayız ya!</span></p>

    <p class="calibre9"><span class="calibre7">MÂŞA - At köküne kıran girmedi ki canım... (Babasının sustuğunu görünce elini lanet olsun anlamında sallar.) <span>Size dert anlatmak mı!..</span></span></p>

    <p class="calibre9"><span class="calibre7">MEDVEDENKO - Mâşa, ben yayan da giderim... Gerçekten...</span></p>

    <p class="calibre9"><span class="calibre7">POLİNA ANDREYEVNA (İçini çekerek). - Yayan, bu havada...</span></p>

    <p class="calibre9"><span class="calibre7">(Oyun masasına oturur.) Bayanlar baylar, buyurun...</span></p>

    <p class="calibre8"><span class="calibre7">MEDVEDENKO - Canım ne olacak, topu topu altı verstlik yol... Haydi allahaısmarladık... (Karısının elini öper.) Allahaısmarladık anneciğim... (Kaynanası istemeye istemeye uzatır elini, öpülmesi için.) Kimseye rahatsızlık vermek istemezdim, ama yavrucak... &nbsp;&nbsp;&nbsp;(Eğilerek selamlar herkesi.)</span></p>

    <p class="calibre9"><span class="calibre7">Allahaısmarladık. (Suçlu suçlu yürüyerek çıkar.)</span></p>

    <p class="calibre9"><span class="calibre7">ŞAMRAYEV - Yürüsün varsın! Paşa değil ya bu!</span></p>

    <p class="calibre9"><span class="calibre7">POLİNA ANDREYEVNA (Masaya vurarak.) - Bayanlar baylar, lütfen zaman yitirmeyelim. Az sonra akşam yemeğine çağrılacağız.</span></p>

    <p class="calibre9"><span class="calibre7">(Şamrayev, Mâşa ve Dorn masa başına geçerler.)</span></p>

    <p class="calibre8"><span class="calibre7">ARKADİNA (Trigorin'e.) - Uzun güz akşamları başladığında tombala oynanır burada. Bakın, şu gördüğünüz tombala, çocukluğumuzdan kalmadır; rahmetli annem oynardı bizimle... Akşam yemeğine kadar siz de bir partiye katılmak istemez misiniz? ( Trigorin'le birlikte masaya otururlar.) Can sıkıcı bir oyun, ama alışınca, hiç de fena değildir... (Herkese üçer kart dağıtır.)</span></p>

    <p class="calibre8"><span class="calibre7">TREPLEV (Dergiyi karıştırarak.) - Kendi hikâyesini okumuş, benimkinin olduğu sayfaları kesip açmamış bile... (Dergiyi çalışma masasının üstüne bırakır, sol kapıya doğru gider, yanından geçerken eğilip saçlarından öper annesinin.)</span></p>

    <p class="calibre9"><span class="calibre7">ARKADİNA - Kostya, sen oynamıyor musun?</span></p>

    <p class="calibre9"><span class="calibre7">TREPLEV - Bağışlayın, canım istemiyor... Biraz dolaşacağım. (Çıkar.)</span></p>

    <p class="calibre9"><span class="calibre7">ARKADİNA - Onar kopek koyacağız. Doktor, siz benim yerime de koyun.</span></p>

    <p class="calibre9"><span class="calibre7">DORN - Başüstüne.</span></p>

    <p class="calibre9"><span class="calibre7">MÂŞA - Herkes sürdü mü parasını? Çekiyorum... Yirmi iki!</span></p>

    <p class="calibre9"><span class="calibre7">ARKADİNA - Bende var!</span></p>

    <p class="calibre9"><span class="calibre7">MÂŞA - Üç!</span></p>

    <p class="calibre9"><span class="calibre7">DORN - Pek güzel!</span></p>

    <p class="calibre9"><span class="calibre7">MÂŞA - Oynadınız mı üçü? Sekiz! Seksen bir! On!</span></p>

    <p class="calibre9"><span class="calibre7">ŞAMRAYEV - Dur, dur, atlı kovalamıyor arkandan!</span></p>

    <p class="calibre9"><span class="calibre7">ARKADİNA - Harkov'da bir karşıladılar beni, bir karşıladılar, görecektiniz! Mutluluktan hâlâ başım dönüyor...</span></p>

    <p class="calibre9"><span class="calibre7">MÂŞA - Otuz dört!</span></p>

    <p class="calibre9"><span class="calibre7">(Sahne gerisinde hüzünlü bir vals çalındığı işitilir.)</span></p>

    <p class="calibre9"><span class="calibre7">ARKADİNA - Üniversiteliler alkış tufanına tuttular... Üç sepet çiçek, iki çelenk ve bir de bu... (Göğsündeki broşu çıkarıp masaya atar.)</span></p>

    <p class="calibre9"><span class="calibre7">ŞAMRAYEV - Değerli bir şey bu.</span></p>

    <p class="calibre9"><span class="calibre7">MÂŞA - Elli!</span></p>

    <p class="calibre9"><span class="calibre7">DORN - Tam olarak elli mi?</span></p>

    <p class="calibre9"><span class="calibre7">ARKADİNA - Göz alıcı bir tuvalet vardı üstümde... Ee, başka şeye karışmam, ama giyinmesini bilirim ben...</span></p>

    <p class="calibre9"><span class="calibre7">POLİNA ANDREYEVNA - Kostya çalıyor. İçi sıkılıyor zavallı çocuğun.</span></p>

    <p class="calibre9"><span class="calibre7">ŞAMRAYEV - Gazeteler veryansın ediyorlar aleyhinde.</span></p>

    <p class="calibre9"><span class="calibre7">MÂŞA - Yetmiş yedi!</span></p>

    <p class="calibre9"><span class="calibre7">ARKADİNA - Aldırmayıversin.</span></p>

    <p class="calibre9"><span class="calibre7">TRİGORİN - Şansı yok. Kendi sesini bulamadı bir türlü. Tuhaf, bulanık, bazen sayıklamaya benzer bir şeyler var yazdıklarında. Kişileri yaşamıyor.</span></p>

    <p class="calibre9"><span class="calibre7">MÂŞA - On bir!</span></p>

    <p class="calibre9"><span class="calibre7">ARKADİNA (Göz ucuyla Sorin'e bakarak.) - Petruşa, sıkılıyor musun? (Bir sessizlik.) Uyumuş. DORN - Ekselans uyumuş.</span></p>

    <p class="calibre9"><span class="calibre7">MÂŞA - Yedi! Doksan!</span></p>

    <p class="calibre9"><span class="calibre7">TRİGORİN - Ben böyle bir yerde, böyle bir göl kıyısında yaşasam, elime kalem mi alırdım yazmak için? İçimdeki bu tutkuyu yener, balık tutmaktan başka bir şey yapmazdım.</span></p>

    <p class="calibre9"><span class="calibre7">MÂŞA - Yirmi sekiz!</span></p>

    <p class="calibre9"><span class="calibre7">TRİGORİN - Bir hani balığı ya da tatlı su levreği yakalamaktan daha büyük zevk mi olur!</span></p>

    <p class="calibre9"><span class="calibre7">DORN - Ben Konstantin Gavrilıç'ın yeteneğine inanıyorum. Bir şeyler var çocukta. Kesinlikle var! İmgelerle düşünüyor. <span>Hikâyeleri canlı, parlak.</span> Kendi payıma, ben çok etkileniyorum onlardan. <span>Üzücü olan, belirli bir amacının olmayışı.</span> Okurda birtakım izlenimler uyandırıyor, hepsi bu... Fakat sadece izlenimlerle nereye kadar gidilir ki! İrina Nikolayevna, oğlunuz yazar diye mutlu musunuz? ARKADİNA - İnanır mısınız, henüz hiçbir şey okuyamadım ondan. Fırsat olmadı.</span></p>

    <p class="calibre9"><span class="calibre7">MÂŞA - Yirmi altı!</span></p>

    <p class="calibre9"><span class="calibre7">(Triplev sessizce girer, masasına doğru gider.)</span></p>

    <p class="calibre9"><span class="calibre7">ŞAMRAYEV (Trigorin'e.) - Ha, Boris Alekseyeviç, sizin bir şeyiniz var bizde.</span></p>

    <p class="calibre9"><span class="calibre7">TRİGORİN - Nedir?</span></p>

    <p class="calibre9"><span class="calibre7">ŞAMRAYEV - Konstantin Gavrilıç'ın vurduğu bir martı vardı ya hani, bana onun içini doldurtmamı emretmiştiniz.</span></p>

    <p class="calibre9"><span class="calibre7">TRİGORİN - Anımsayamadım! (Bir an düşünür.) Anımsayamadım, hayır!</span></p>

    <p class="calibre9"><span class="calibre7">MÂŞA - Altmış altı! Bir!</span></p>

    <p class="calibre9"><span class="calibre7">TREPLEV (Pencereyi ardına kadar açar ve kulak kabartır.) Nasıl da karanlık! İçimdeki bu sıkıntının nedenini bilsem...</span></p>

    <p class="calibre9"><span class="calibre7">ARKADİNA - Kostya, kapa pencereyi, fena esiyor.</span></p>

    <p class="calibre9"><span class="calibre7">(Treplev pencereyi kapar.)</span></p>

    <p class="calibre9"><span class="calibre7">MÂŞA - Seksen sekiz!</span></p>

    <p class="calibre9"><span class="calibre7">TRİGORİN - Bayanlar, baylar, tombala!</span></p>

    <p class="calibre9"><span class="calibre7">ARKADİNA (Sevinçli.) - Bravo! Bravo!</span></p>

    <p class="calibre9"><span class="calibre7">ŞAMRAYEV - Bravo!</span></p>

    <p class="calibre8"><span class="calibre7">ARKADİNA - Şansı her zaman her yerde yaver gider bu adamın. (Kalkar.) <span>Haydi</span> gidip bir şeyler atıştıralım şimdi. Ünlü yazarımız bugün öğle yemeği de yemedi. Yemekten sonra devam ederiz. (Oğluna.). Kostya, bırak yazmayı da yemeğe gel.</span></p>

    <p class="calibre9"><span class="calibre7">TREPLEV - Sağol anne, ben tokum.</span></p>

    <p class="calibre8"><span class="calibre7">ARKADİNA - Nasıl istersen. (Sorin'i uyandırır.) Petruşa, yemek vakti geldi! (Şamrayev'in koluna girer.) Beni Harkov'da nasıl karşıladıklarını anlatayım size...</span></p>

    <p class="calibre8"><span><span class="calibre7">(</span></span><span class="calibre7">Polina Andreyevna mumları söndürür, Dorn'la birlikte Sorin'in tekerlekli koltuğunu iterler. Birlikte sol kapıdan çıkar hepsi. Sahnede, yazı masasında oturmakta olan Treplev kalır sadece.<span>)</span></span></p>

    <p class="calibre8"><span class="calibre7">TREPLEV (Yazmaya hazırlanır, daha önce yazdıklarını gözden geçirir.) Yeni biçimler konusunda çok söz ettim, ama yavaş yavaş kendimin de basmakalıp bir söyleyişe kaydığını hissediyorum... (Okur.) ''Duvardaki afişte deniyor ki...'', ''Koyu, siyah saçlarla çerçevelenmiş solgun bir yüz...'' Deniliyordu ki... <span>çerçevelenmiş</span>... (Karalar.) Bayat sözler bunlar. Kahramanın, yağmurun sesiyle uyanmasıyla başlayacağım, geri kalan her şey dışarı! <span>Mehtaplı gece tasviri, uzun ve özentili.</span> Trigorin için kolay bunlar, kendi yöntemini elde etmiş o... Su bendinde kırık bir şişe ağzının parlaması ve değirmen taşının gölgesi mehtaplı bir gecenin tasviri için yetiyor ona. Bana ise titrek ışıklar, yıldızların yumuşak parıltısı, bir piyanonun uzaklardan gelen ve güzel kokularla dolu dingin havada yitip giden ezgileri gerekli... Ne işkence! (Bir sessizlik). Biçimin eskiliğinde ya da yeniliğinde değil iş, yazdığın şeyi hangi biçimde olduğunu düşünmeden yazmanda, çünkü sözler özgürce akmaktadır ruhundan, bunu gitgide daha iyi anlıyorum... (Birisi masaya en yakın pencereyi tıklatır dışardan.) O da ne? (Pencereden dışarı bakar.) Karanlıktan başka bir şey görünmüyor. (Camlı kapıyı açıp bahçeye bakar.) Basamaklardan aşağı koşuyordu biri. (Seslenir.) Kim var orada? <span>(</span>Çıkar. Terasta hızlı hızlı yürüdüğü duyulur. Yarım dakika sonra Nina Zareçnaya ile döner.<span>)</span> Nina! Sizdiniz demek, Nina! (Nina başını göğsüne dayar onun, sessizce ağlar.)</span></p>

    <p class="calibre8"><span class="calibre7">TREPLEV (Çok duygulanmış.) - Nina! Sizsiniz bu, Nina<span>!..</span> İçime doğmuştu, bütün gün bir sıkıntı kemirip duruyordu içimi... (Şapkasını ve pelerinini çıkarmasına yardım eder). Oh, biriciğim benim, güzelim, sevgilim! Geldi sonunda! Ama ağlamayalım ne olur!</span></p>

    <p class="calibre8"><span class="calibre7">NİNA - Biri var burada!</span></p>

    <p class="calibre8"><span class="calibre7">TREPLEV - Yok kimse.</span></p>

    <p class="calibre8"><span class="calibre7">NİNA - Kapıları kilitleyin, içeri giren olur.</span></p>

    <p class="calibre8"><span class="calibre7">TREPLEV - Yok, girmez kimse.</span></p>

    <p class="calibre8"><span class="calibre7">NİNA - İrina Nikolayevna'nın burada olduğunu biliyorum. Kapıları kilitleyin.</span></p>

    <p class="calibre8"><span class="calibre7">TREPLEV (Sağdaki kapıyı anahtarla kitler, soldakine giderken.) - Kilidi yok bunun, şu koltuğu yanaştırayım. (Bir koltuğu itip kapının arkasına dayar). Korkmayın, kimse girmez içeri.</span></p>

    <p class="calibre8"><span class="calibre7">NİNA (Treplev'in yüzüne dikkatle bakar.) Sıcak, güzel... Konuk salonuydu burası. <span>çok</span> değişmiş miyim?</span></p>

    <p class="calibre8"><span class="calibre7">TREPLEV - Evet. Zayıflamışsınız, gözleriniz daha da irileşmiş... Nina, sizi görmem ne tuhaf! Neden hep kaçtınız benden? Neden şimdiye kadar gelmediniz buraya? Bir haftadır şehirde olduğunuzu biliyorum. Her gün birkaç kez otelinize gelip dilenci gibi pencerenizin altında durdum.</span></p>

    <p class="calibre8"><span class="calibre7">NİNA - Benden nefret edersiniz diye korkuyordum. Her gece düşümde karşılaşıyoruz, tanımıyorsunuz beni... Bilseniz, ah! Geldiğimden beri buralarda dolaşıyorum... Gölün çevresinde... <span>Bir çok</span> kez evinizin yakınına kadar geldim, ama bir türlü cesaret edemedim içeri girmeye. Oturalım hadi. (Otururlar.) Oturalım da konuşalım, doya doya. Ne güzel burası, kuytu, rüzgârı işitiyor musunuz? Bir cümle vardır Turgenyev'de: ''Böyle gecelerde, sıcak bir köşesi, bir yuvası olanlara ne mutlu!'' Bense bir martıyım... Yok, değil. (Alnını uğuşturur.) Ne diyordum... Ha, Turgenyev... ''Tanrı tüm barınaksızların yardımcısı olsun...'' Neyse. (Hüngür hüngür ağlar.)</span></p>

    <p class="calibre8"><span class="calibre7">TREPLEV - Nina, ağlıyorsunuz yine, Nina<span>!..</span></span></p>

    <p class="calibre8"><span class="calibre7">NİNA - Ağlayayım, bırakın. Böylece ferahlıyorum biraz. İki yıldır hiç ağlamadım. <span>dün</span> akşam geç vakit tiyatromuz yerinde mi diye bahçeye bakmaya geldim. Baktım, duruyor <span>orada!İki</span> yıldan sonra ilk kez ağladım. İçim açıldı, ferahladım. Bakın, ağlamıyorum artık. (Treplev'in elini tutar.) Demek, yazar oldunuz. Siz yazar, ben aktrist... Böylece biz de bir girdaba yuvarlandık... Oysa bir çocuk sevinciyle yaşıyordum burada... Sabahları uyanınca bir şarkı tutturuyor, sizi seviyor, şöhret düşleri kuruyordum; ya şimdi? Yarın sabah erkenden üçüncü mevkide köylülerin arasında Yeletz'e gidip kültürlü görünme meraklısı tüccarların yapışkan iltifatlarına katlanmam gerekecek...</span></p>

    <p class="calibre8"><span class="calibre7">TREPLEV - Neden gidiyorsunuz Yeletz'e?</span></p>

    <p class="calibre8"><span class="calibre7">NİNA - Bütün kış <span>angajmanım</span> var. Vakti geldi.</span></p>

    <p class="calibre8"><span class="calibre7">TREPLEV - Nina, nefret ettim, sizden, lanetler yağdırdım; mektuplarınızı, fotoğraflarınızı yırtıp attım. Ama her an, bütün benliğimin, size sonsuzca bağlı olduğunu biliyordum. Sizi sevmemek elimde değil Nina. Sizi yitirdiğim, yazdıklarımın yayımlanmaya başladığı zamandan beri, hayat dayanılmaz bir şey oldu benim için... Sanki ansızın koparıldım gençliğimden ve bazen bu dünyada doksan yıldır yaşıyormuşum gibi geliyor bana. Size sesleniyor, ayaklarınızın bastığı toprakları öpüyor; nereye baksam yüzünüzü, hayatımın en güzel yıllarında bana ışıldayan o sevgili gülümsemenizi görüyorum...</span></p>

    <p class="calibre8"><span class="calibre7">NİNA (Şaşırmış.) - Neden söylüyor bunları bana, neden<span>?..</span></span></p>

    <p class="calibre8"><span class="calibre7">TREPLEV - Yapayalnızım, beni ısıtacak hiçbir sevgi yok, bir yeraltı zindanındaymışım gibi üşüyorum, yazdıklarım da soğuk, yavan, bulanık... Nina, yalvarırım burada kalın, ya da bırakın sizinle geleyim...</span></p>

    <p class="calibre8"><span class="calibre7">(Nina aceleyle şapkasını ve pelerinini giyer.)</span></p>

    <p class="calibre8"><span class="calibre7">TREPLEV - Nina, neden? Ne olur, Nina... <span>(</span>Onun giyinmesine bakar. Bir sessizlik.<span>)</span></span></p>

    <p class="calibre8"><span class="calibre7">NİNA - Arabam bahçe kapısı önünde bekliyor... Gelmenize gerek yok... Ben giderim... (Gözyaşları arasından.) Bir bardak su verir misiniz?</span></p>

    <p class="calibre8"><span class="calibre7">TREPLEV (Suyu verir.) - Şimdi nereye gideceksiniz?</span></p>

    <p class="calibre8"><span class="calibre7">NİNA - Şehire (Bir sessizlik.) İrina Nikolayevna burada mı?</span></p>

    <p class="calibre8"><span class="calibre7">TREPLEV - Evet... Perşembe günü dayım kötüleşti birden, telgraf çektik gelmesi için.</span></p>

    <p class="calibre8"><span class="calibre7">NİNA - Neden bastığım toprakları öptüğünü söyledin bana? Beni öldürmek gerek. (Masaya eğilir.) Öyle yorgunum ki! Dinlenebilsem, birazcık dinlenebilsem<span>!..</span> (Başını kaldırır.) Bir martıyım ben... Yok, değil, Aktristim. Ah, evet! <span>(</span>Arkadina ve Trigorin'in gülüşmelerini duyarak kulak kabartır. Sonra soldaki kapıya doğru koşarak anahtar deliğinden bakar.<span>)</span> O da burada demek<span>!..</span> (Treplev'e dönerek.) Eh, iyi<span>..</span> Ne yapalım... Evet... Tiyatroya inanmıyor, hayallerimle alay ediyordu... Böylece ben de inancımı yitirdim yavaş yavaş, hevesim kalmadı... Sonra aşkın getirdiği sorunlar, kıskançlıklar, yavrum için duyduğum sürekli korku... Ufaldım, zavallılaştım, boş bir kalıp gibi oynamaya başladım sahnede... Ellerimi nereye koyacağımı bilemiyor, ayakta düzgün durmayı beceremiyor, sesimi denetleyemiyordum... İnsanın çok berbat oynadığını hissetmesi ne korkunç şeydir bilemezsiniz! Bir martıyım ben. Yok, değil. Anımsıyor musunuz, bir martı vurmuştunuz. Günün birinde bir adam geliyor, görüyor onu ve yapacak başka bir işi olmadığından kıyıyor ona... Küçük bir <span>hikaye</span> konusu... Yok, bu da değildi söylemek istediğim... (Alnını uğuşturur.) Ne diyordum<span>?..</span> Sahneden söz ediyordum, evet. Şimdi öyle değilim artık... Şimdi gerçek bir aktristim, zevk duyarak, coşkuyla oynuyorum; kendimden geçiyorum sahnede ve çok güzel olduğumu hissediyorum... Burada olduğum şu günlerde de yürüyorum hep, yürüyor ve düşünüyorum... İçimdeki bir gücün gelişip büyüdüğünü hissediyorum git gide... Kostya, yazmışız, ya da sahnede oynamışız, fark etmez, anlıyorum ki bizim bu işlerde başta gelen şey, parıltı, şöhret filan gibi benim hayal ettiğim o şeyler değil, sabredebilme yeteneğidir... Kaderine katlanmasını bil ve inançlı ol<span>..</span> İnanıyorum ben ve o kadar çok acı çekmiyorum şimdi... Bir görevim, bir amacım olduğunu düşündüğümde, hayattan korkmuyorum... TREPLEV (Kederli.) - Siz yolunuzu bulmuşsunuz, nereye gittiğinizi biliyorsunuz... Bense, kime, neye gerekli olduğunu bilmeden, hulyaların, görüntülerin kargaşasında sürükleniyorum... Bir inancım yok. Görevimin, amacımın ne olduğunu da bilmiyorum.</span></p>

    <p class="calibre8"><span class="calibre7">NİNA (Kulak kabartarak.) - Şşş... Şimdi gidiyorum ben. Hoşça kalın. Büyük bir aktrist olduğumda görmeye gelin beni. Söz mü? Ama şimdi... (Elini sıkar.) Geç oldu. Ayakta duracak halim yok... Yorgunum, karnım da çok acıktı...</span></p>

    <p class="calibre8"><span class="calibre7">TREPLEV - Durun, yiyecek bir şeyler getireyim size...</span></p>

    <p class="calibre8"><span class="calibre7">NİNA - Yok, yok... Geçirmeye gelmeyin beni, kendim giderim... Arabam uzakta değil... Demek onu da kendisiyle getirdi? Eh, iyi... Ne yapalım... Trigorin'e bir şey söylemeyin gördüğünüzde... Onu seviyorum... Hatta eskisinden de daha çok seviyorum... Küçük bir <span>hikaye</span> konusu... Bütün kalbimle seviyorum, umutsuzca... Kostya, ne güzeldi o günler! Anımsıyor musunuz? Hayatımız nasıl da aydınlık, sıcacık, sevinç dolu ve tertemizdi! İnce, narin çiçeklere benzeyen ne duygulardı onlar<span>!..</span> (Ezberden okur.) ''İnsanlar, aslanlar, kartallar ve keklikler, boynuzlu geyikler, kazlar, örümcekler, derin suların suskun balıkları, <span>deniz yıldızları</span> ve gözle görülmesi olanaksız varlıklar; tek sözcükle, tüm canlılar, yaşamlarının kederli çemberini tamamlayıp söndüler... Artık binlere yüzyıldır yeryüzü tek bir canlı varlık taşımıyor üzerinde ve bu zavallı ay boşu boşuna yakıyor fenerini. Çayırlarda çığrışarak uyanan turna kuşları yok artık ve ıhlamur korularında mayısböceklerinin vızıltıları işitilmiyor..." (Treplev'i taşkınlıkla kucaklar ve camlı kapıdan kaçıp gider.)</span></p>

    <p class="calibre8"><span class="calibre7">TREPLEV (Bir sessizlikten sonra.) - Bahçede bir gören olur da anneme söylerse hiç iyi olmaz. Üzülebilir annem... (İki dakika süresince tüm el yazmalarını sessizce yırtar ve masanın altına fırlatır, sonra sağdaki kapıyı açıp çıkar.)</span></p>

    <p class="calibre8"><span class="calibre7">DORN (Soldaki kapıyı açmaya çalışarak.) - Tuhaf şey. Kilitlenmiş sanki... (Girer ve koltuğu yerine koyar.) Engelli koşu! (Arkadina, Polina Andreyevna, arkalarından da şişelerle Yakov ve Mâşa sonra Şamrayev ve Trigorin girerler.)</span></p>

    <p class="calibre8"><span class="calibre7">ARKADİNA - Kırmızı şarapla Boris Alekseyeviç'in birasını, şuraya, masaya koyun. Hem oynar, hem içeriz. Buyurun, oturalım.</span></p>

    <p class="calibre9"><span class="calibre7">POLİNA ANDREYEVNA (Yakov'a.) - Çayı da getir. (Mumları yakar, oyun masasına oturur.) ŞAMRAYEV (Trigorin'i dolaba götürür) - İşte, az önce sözünü ettiğim şey burada... (Dolaptan içine saman doldurulmuş bir martı çıkarır.) Siz ısmarlamıştınız...</span></p>

    <p class="calibre9"><span class="calibre7">TRİGORİN - (Martıya bakar) - Anımsayamıyorum. (Biraz düşünür.) Hayır, anımsamıyorum! (Sağdan, sahne gerisinden bir silah sesi işitilir; hepsi irkilir.)</span></p>

    <p class="calibre8"><span class="calibre7">ARKADİNA (Korku içinde.) - Nedir bu?</span></p>

    <p class="calibre8"><span class="calibre7">DORN - Hiç. İlaç çantamdaki şişelerden biri patlamıştır. Kaygılanacak bir şey yok. (Sağdaki kapıdan çıkar, yarım dakika sonra döner.) Tahmin ettiğim gibi. Eter şişesi patlamış. (Bir şarkı mırıldanır.) ''İşte yeniden karşında senin, büyülenmiş gibi duruyorum ben...''</span></p>

    <p class="calibre9"><span class="calibre7">ARKADİNA (Yerine oturarak.) - Öff, öyle korktum ki... Birden aklıma... (Yüzünü elleriyle kapar.) Bir an gözlerimin önü karardı...</span></p>

    <p class="calibre8"><span class="calibre7">DORN (Bir dergiyi karıştırarak, Trigorin'e.) - İki ay kadar önce bir yazı çıkmıştı bu dergide... Amerika'dan gönderilen bir mektup... Size bir şey sormak istiyorum bu konuda. (Kolunu Trigorin'in beline dolayarak sahne önüne götürür onu.) Çünkü bu sorun çok ilgilendiriyor beni. (Sesini alçaltarak)? İrina Nikolayevna'yı alıp bir yerlere götürün. Konstantin Gavriloviç kendini vurmuş.</span></p>
  </div>
</body>
</html>
