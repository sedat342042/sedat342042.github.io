<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 8</title>
</head>

<body>
  <h1 class="h11">BÖLÜM 8</h1>

  <p class="p13"><span class="t6">CILIZ SHAUN</span></p>

  <p>&nbsp;</p>

  <p>Şafak beraberinde bulut ve yağmur da getirdi. Büyücülerin topçuları isabetli atışlarına yeniden başladılar. Ancak rüzgâr artık topun arkasından değil de güneyden esmeye başlamıştı. Bu sayede oklar hedefe ulaşabilmeye başladı ve okçularımız düşman askerlerinin üzerine ok yağdırdı. Böylelikle topun yerinin değiştirilmesi ve top atışına bir saatlik gecikme sağlamayı başardılar.</p>

  <p>Topla kale arasındaki mesafenin artması atışların isabetinde herhangi bir olumsuzluk yaratmadı ama, yine her beş dakikada bir, duvardaki aynı nokta top atışına maruz kaldı. Topu soğutmak için su kullanmaya başlandığı için iki atış arasındaki zaman uzamaya başladı.</p>

  <p>Akşamüzeri olduğunda durum kritik bir hal almıştı: Kale duvarında ufak bir delik açılmıştı. Shey'e göre, deliğin üzerindeki mazgallı siperlerin çökerek düşmanlarımızın içeri girip kaleyi ele geçirmelerine olanak sağlayacak büyüklükte bir delik açılması artık an meselesiydi.</p>

  <p>Shey, çaresizlik içinde, yirmi kadar atlı askerini topu susturabilmek için gönderdi. Karşılarına önce atlı, sonra yaya düşman askerleri çıktı. Düşmanın savunma çabalarına rağmen işler askerlerimizin lehinde gidiyordu: Shey'in adamları, topçulara yaklaşmaktaydı. Birkaç dakika içinde hedeflerine ulaşacaklardı ki tam o anda ortaya biri çıktı.</p>

  <p>Tıraşlı başı ve keçi sakalıyla iri yarı, kaslı bir adamdı. Elinde çift yüzlü devasa bir savaş baltası vardı ve bunu son derece etkili kullanıyordu. Bir hamlede askerlerimizden ikisini atlarından düşürünce durum tersine döndü, düşmanlarımız yeniden şevkle savaşmaya başladı. Shey askerlerine geri çekilme emri vermek zorunda kaldı. Düşman askerleri de neredeyse kale kapısı kapanmadan yetişecekti.</p>

  <p>Orada fazla kalamadılar. Okçularımız birkaçını öldürüp yaralayınca topçularının arkasına geri çekilmek zorunda kaldılar. Top atışına hemen yeniden başlamalarını bekliyordum, fakat bunun yerine iri kıyım adam tek başına kale kapısına yaklaştı. Elinde beyaz bayrak yoktu, o devasa savaş baltasını omzuna atmıştı. Ulağın aksine son derece kendinden emin görünüyor ve yaylanarak yürüyordu.</p>

  <p>Shey, mazgallı siperlere çıkıp Hayalet'in yanına gitti. "Bu 'Kasap' diye bilinen Magister Doolan, büyücülerin lideri," dedi.</p>

  <p>Doolan aşağıda durup bize baktı. "Kim aşağı gelip benimle dövüşecek?" diye bağırdı alaycı bir şekilde.</p>

  <p>Yanıt gelmeyince uzun uzun kahkaha attı. "Hepiniz korkaksınız. Aranızda bir tane bile gerçek erkek yok!" diye bağırdı ve duvarın dibinde volta atıp baltasını tehditkâr bir şekilde savurmaya başladı.</p>

  <p>"Öldürün onu!" diye emretti Shey, okçularına.</p>

  <p>Ok atışı başladı. Adamın zırhı yoktu ve mutlak surette ölecekti. Ama her nedense okların tümü onu ya ıskaladı ya da kısa kaldı. Acaba oklara karşı bir tür büyü mü yapmıştı? Eğer büyücüler tek bir büyüyle çaylak topçuları ustalaştırabiliyorsa bunun tam aksini de yapabilirlerdi. Sonra tam oklardan biri dosdoğru bu iri yarı adamın kalbine ilerlerken Doolan savaş baltasını sanki tüy kadar hafif bir şeymiş gibi savurarak oku engelledi.</p>

  <p>Ardından bir kahkaha daha atıp sırtını dönerek adamlarının yanına yürüdü; arkasından atılan her ok kısa kalıyordu. Topçular vakit kaybetmeden yeniden atışa başladı.</p>

  <p>&nbsp;</p>

  <p>Sonunda hava kararmaya başlarken topçular batı duvarındaki zayıf noktaya atışı kesti. Ama bir sonraki günün çok kritik olduğunu biliyorduk: Duvarın o bölümünün çökmesiyle kaleye topyekûn bir saldırı bekleniyordu.</p>

  <p>Karanlık çöktükten kısa bir süre sonra Shey'le bir toplantı düzenledik.</p>

  <p>"Kale yarın düşecek, muhtemelen şafak söktükten hemen sonra," diye itiraf etti. "Duvar çöker çökmez tutsağı alıp kaçmanızı öneririm. Size eşlik etmesi için dört asker verebilirim. Ben geri kalan askerlerle birlikte burada kalacağım. Gücümüzün son damlasına kadar direnip kolay pes etmeyeceğiz."</p>

  <p>Hayalet düşünceli bir şekilde başını salladı. "Evet, en iyisi bu olacak gibi görünüyor," dedi. "Ama bizi görmezler mi?"</p>

  <p>"Güneyde, bir toprak öbeğinin ardında sarmaşıklarla kaplı gizli bir kapı var. Düşmanın dikkati yıkılan duvarda olacaktır. Kaçma şansınız var."</p>

  <p>"Büyücünün hayatta kalmasını ve onların eline geçmemesini sağlamalıyız," dedi Hayalet. "Nereye gidelim peki? Başka bir sığınak var mı?"</p>

  <p>"Hayır. Kenmare'deki evime geri gitmeniz gerekiyor, orası en güvenli yer." Shey başını iki yana sallayıp göğüs geçirdi. "Ama kolay olmayacak. Tehlikeli bir yolculuk sizi bekliyor. Güneyde ve doğuda geniş bataklıklar var. İnny Nehri'ne doğru gitmenizi salık veririm. Sonra nehir akıntısının tersi yönde dağlara doğru ilerleyin. Adamlarım yolu bilir. Epey kuzeyden giderek hem kaleden hem de Staigue'den uzak durmanızı sağlarlar. Sonra Kenmare'e doğru güneydoğu yönünde ilerleyin."</p>

  <p>"Şafak sökmesini beklemeden hemen şimdi yola koyulmamız daha iyi olmaz mı?" diye önerdim. "Kapının iyi gizlendiğini söylüyorsunuz ama büyücülerin ajanları bundan haberdar olabilir. Karanlıkta görünmeden ilerleme şansımız daha fazla."</p>

  <p>Alice söylediklerimi onaylarcasına gülümsedi. Bir an için, Hayalet'in bu önerimi geçiştireceğini düşündüysem de sakalını sıvazlayıp başını aşağı yukarı salladı. "Çocuk haklı olabilir," dedi Shey'e dönerek. "Bu bir sorun yaratır mı?"</p>

  <p>"Kesinlikle hayır. Bir saat içinde çıkmanızı sağlayabilirim."</p>

  <p>Hemen hazırlıklarımızı yaptık. Büyücü, kolları iki yanında bağlanmış vaziyette tutulduğu zindandan çıkarıldı. Gözleri ve ağzı da bağlandığından yardım isteyecek durumda değildi, sadece ayakları bağlı değildi. Bu iş de bitince Shey'le vedalaşıp yaklaşan savaşta ona şans diledik.</p>

  <p>Dört askerle birlikte güney kapısına doğru ilerledik; kapıya uzanan taş basamakları çıktıktan sonra dışarıda herhangi bir hareket olup olmadığını duyabilmek için etrafı dikkatlice dinlediler. Bir sorun olmadığına emin olduktan sonra yakındaki bir grup askerin komutanına işaret ettiler. Bu askerlerin görevi, kapıya dışarıdan gelebilecek saldırılara engel olmaktı.</p>

  <p>Komutan büyük bir anahtarla metal kapıyı açtı. Kapı içeriye doğru açıldı, ardından toprak ve kayalardan oluşan bir örtü ortaya çıktı. Askerlerden ikisi öne çıkıp ellerindeki küreklerle kazmaya başladı; yüzümüze aniden serin bir esinti çarptı.</p>

  <p>Adamlar çalışırken Hayalet her birimize sırayla bakıp neredeyse fısıldayarak şöyle dedi:</p>

  <p>"Eğer işler yolunda gitmez de birbirimizden ayrılmak zorunda kalırsak nehirde buluşalım."</p>

  <p>Artık etraf zifir karanlıktı. Ne meşale ne de fener kullanamayacağımızdan birbirimize yakın durmamız büyük önem taşıyordu. Toprak öbeğinin hemen ardında düşman askerleri bekliyor olabilirdi. Ya büyücüler böyle bir gizli kapının varlığından haberdar olduysa? Güçlü bir Pendle cadısı bu kapının kokusunu mutlaka alırdı.</p>

  <p>Tehlikeli bir andı ve dört asker önden gidip dik bayırı tırmanarak tepesindeki otların arasına gizlendi. Etraf sessizdi. Kaçış yolumuz açıktı. Hayalet sendeleyerek ilerleyen tutsağı itekledi. Alice ve ben de hemen arkalarındaydık. Otların üzerine diz çökerken kapının arkamızdan kilitlendiğini duyduk.</p>

  <p>Artık bir başımızaydık; saldırıya uğrayacak olursak kaledekilerden medet umamazdık. Güney, batı ve doğu yönlerinde yanan ateşler görünüyordu. Düşman etrafımızı sarmıştı, fakat bu kamp ateşlerinin bazılarının arasında diğerlerine kıyasla daha büyük boşluklar vardı. Düşmanların bir kısmı olası bir tehlikeye karşın nöbet tutuyor olmalıydı; çoğunun uykuda olacağını umuyorduk.</p>

  <p>Sürünerek tepeden aşağı sırayla ilerlemeye başladık. En aşağıya ulaştığımızda sürünerek ilerlemeye devam ederken askerlerden üçü en öndeydi, Hayalet'se tutsağı aralarına aldığı dördüncü askerin yanında ilerliyordu. Alice onların hemen arkasındaydı, en arkadan da ben geliyordum.</p>

  <p>Her birkaç dakikada bir durup yüzümüzü nemli toprağa yaklaştırarak etrafı dinliyorduk. On beş dakika kadar bu şekilde ilerledikten sonra kaleyi çevreleyen ateş çemberine neredeyse ulaşmıştık. Aralarında elli adım kadar bir mesafe olan iki kamp ateşinin tam ortasındaydık. Üzerine hayvan derileri gerilerek yapılmış bir sığınağın önünde nöbet tutan bir asker görebiliyordum. Çadıra sığamadıkları için açık havada, ateşin yakınında uyuyan başkaları da vardı.</p>

  <p>Kaçış rotamızın bu bölümü çok riskliydi. Görüldüğümüz takdirde yüzlerce silahlı asker saniyeler içinde üzerimize çullanırdı. Bir kez daha yola koyularak kamp ateşlerini arkamızda bırakıp bizi düşmanlarımızdan gizleyecek olan rahatlatıcı karanlığın arasına daldık.</p>

  <p>Bir süre daha başımızı öne eğip karanlıkta dinlendik. Ama sonra yeniden ileriye doğru sürünmeye başladığımızda askerlerimizden biri öksürdü. Olduğumuz yerde donakaldık. Başımı sola çevirip arkaya bakınca en yakındaki çadırın önünde nöbet tutan askerin bize doğru yaklaştığını gördüm. Nefesimi tuttum. Asker durdu ama hâlâ bizim bulunduğumuz yere bakıyordu. Önümdeki askerin boğulacakmış gibi tıkandığını duyabiliyordum. Öksürmek için duyduğu o dayanılmaz dürtüyü bastırmaya çabalıyordu. Bunu yapamazsa hepimizin hayatı tehlikeye girerdi.</p>

  <p>Mücadeleyi kaybetti ve gürültülü bir şekilde öksürdü. Nöbetçi yüksek sesle bir şeyler söyledikten sonra kılıcını çekerek bize doğru koşmaya başladı. Daha başka sesler de duyuldu ve ona yeni askerler katıldı. Ayağa kalkıp koşmaya başladık. Karanlıkta izimizi kaybettirebilmekten başka umudumuz kalmamıştı.</p>

  <p>Canlarını kurtarmaya çalışan refakatçi askerlerimizin peşi sıra biz de koşmaya başladık. Alice hemen önümdeydi, sonra tutsak büyücü Cormac'ı idare etmeye çalışan Hayalet'i geçtim. Adamı diğer omzundan yakaladım ve ustamla birlikte onu sürüklemeye başladık. Ama durum ümitsizdi. Arkama bakınca titrek meşaleler eşliğinde yaklaşan ayak seslerini duyabiliyordum. Arayı hızla kapatıyorlardı. Üzerinde koştuğumuz yol da gitgide kötüleşiyordu. Zemin engebeliydi ve hiç durmadan sulara batıp çıkıyordum. Bataklığa giriyorduk.</p>

  <p>Bataklığın çevresinde güvenli patikalar olduğuna şüphem yoktu ama etrafa dağılmıştık, rehberlerimiz ileride bir yerdeydi ve bizi içine çekebilecek tehlikeli bir yere basmaktan korkuyordum. En büyük tehlike ise ensemizdeydi ve hiç düşünmeden, içgüdüsel biçimde tutsağa diz çöktürdük ve asalarımızı hazırlayıp düşman askerleriyle yüzleşmek üzere arkamızı döndük.</p>

  <p>Alice'in nerede olduğunu düşündüğümü anımsıyorum: O silahsızdı, durup dövüşemezdi; ama kan kabının korumasından fazla uzaklaşmayı da göze alamazdı. Tam o esnada hemen önümde üzerime yaklaşmakta olan tehlikeyle ilgilenmek durumunda kaldım. Sakallı bir büyücü sağ elinde bir kılıç, sol elindeyse bir meşaleyi başımı hedef alıp savururken vahşi bir hayvan gibi dişlerini göstererek dosdoğru bana koşuyordu.</p>

  <p>Kılıcı görmezden gelerek asamın uç kısmını alnına doğru savurdum. Tam isabetti ve zaten öne doğru koştuğu için darbenin etkisi iyice şiddetli oldu. Büyücü yere yığılırken kılıcı savruldu. Ama daha çok sayıda silahlı asker vardı ve etrafımızı sardılar. Bir süre ustamla sırt sırta vererek öylece durduk. Ardından yine neredeyse aynı anda asalarımızın üzerindeki düğmelere basıp asaların ucundaki bıçakları çıkardık. Artık ya ölecek ya da öldürecektik. Çaresizlik içinde mücadele ederken saldırının etkisiyle birbirimizden ayrıldık.</p>

  <p>Dört bir yandan saldırıyorlardı ve arkamı kollayacak kimse olmadığından yorulmaya başlamıştım; saldırının ardı arkası kesilmiyordu. İşimin bittiğini düşünürken bir kurtuluş ümidi gördüm. Beni köşeye sıkıştırmaya çalışan üç asker vardı ama içlerinde yalnızca birinin elinde meşale vardı. Eline vurunca meşale yere düşüp sönerek bizi karanlığa gömdü.</p>

  <p>Bu karmaşada İnny Nehri'ne ulaşmak üzere güneydoğu olduğunu tahmin ettiğim yöne doğru koşmaya başladım. Hayalet işler yolunda gitmezse orada buluşmayı önermişti. İşler hiç yolunda gitmemişti ve Alice için giderek daha çok endişeleniyordum. Kan kabından uzaklaşırsa Şeytan onu yakalamaya gelirdi.</p>

  <p>Tutukluyla birlikte kaçma girişimimiz tam bir felaketle sonuçlanmıştı. Tamamen dağılmıştık, kayıptık ve büyücüler tutsağı çoktan kurtarmış olmalıydı. Artık ayine devam edebilirlerdi. Toprak Müttefiklerini zor günler bekliyordu.</p>

  <p>Bir ara durup arkama dönerek dikkatlice etrafı dinledim, takip edildiğimize dair herhangi bir ses yoktu. Gözlerim karanlığa alışmıştı ve uzaktaki kamp ateşleri karanlıkta parlayan iğne başları kadardı. Böylece ben de daha dikkatli ilerlemeye başladım, yürürken asamı kullanarak hemen önümdeki suyun derinliğine bakıyordum. Birkaç kez boğulmaktan ya da bataklığa saplanmaktan bu sayede kurtuldum. Buna rağmen devamlı bataklık bitkilerine takılıyor ya da kendimi dizlerime kadar buz gibi bir suya dalmış buluveriyordum.</p>

  <p>Shey'in haritasından hatırladığım kadarıyla bu yolculuğun zorluğunu ve ne kadar süreceğini kestirebiliyordum. Nehre ulaşmak için dağların epey kuzeyinden geçmem gerekiyordu. Bunun dışında araziye dair bilgim sınırlıydı, ancak tepelerin güney ucunda Staigue Kalesi'nin olduğunu biliyordum. Büyücülerden bazıları ve onların hizmetkârları orada bekliyor olmalıydı; ne pahasına olursa olsun uzak durulması gereken bir yerdi.</p>

  <p>&nbsp;</p>

  <p>Ne kadar zaman geçtiğini kestirmek çok güçtü, en sonunda gökyüzü aydınlanmaya başladı. Şafağın sökmesine az kalmıştı. Dağları kerteriz alarak nehre ulaşabileceğimi düşündüysem de işler umduğum gibi gitmedi. Çok geçmeden ince bir sis tabakası kıvrılarak üzerime üzerime gelmeye başladı ve kendimi yoğun bir sisin içinde buluverdim. Hava durgundu ve kendi soluk alıp verişimle botlarımın çıkardığı sesler dışında bir şey duyulmuyordu.</p>

  <p>Daha sonra, sislerin arasında yükselen sabah güneşinin aydınlattığı bir kulübe gördüm. Kapıda, omzunda bir kürek olan uzun boylu, ince bir adam belirdi. Üzerinde benimkine benzeyen kukuletalı bir ceket vardı, alnı görünmüyordu. Uzaktan, kış aylarının kısa süren aydınlığından mümkün olduğunca çok faydalanmak üzere erkenden işine giden bir işçiye benziyordu. Bana doğru yürüyüp önüme gelince gülümsedi. İşte o an dar hatlı yüzünün ne kadar solgun olduğunu fark ettim. Bu yüz dışarıda çalışan birine ait olamazdı.</p>

  <p>"Kaybolmuş gibi görünüyorsun evlat. Yolculuk nereye?" diye sordu kurbağa vraklamasını andıran bir sesle. Elmacık kemiklerini çevreleyen derisi iyice gerilmişti; yakından bakıldığında sanki hastalıktan yeni çıkmış gibi renginin biraz sarıya kaçtığı görülebiliyordu.</p>

  <p>"Nehre gidiyorum," dedim. "Arkadaşlarımla orada buluşacağım."</p>

  <p>"Biraz yanlış yola sapmışsın, şu yöne gitmen gerekiyor," diyerek doğu yönünde bir noktayı işaret etti. "Bütün gece yürüdün mü?"</p>

  <p>Başımı evet anlamında salladım.</p>

  <p>"O halde üşümüş ve acıkmış olmalısın. Bayan Scarabek sana yiyecek bir şeyler hazırlarken sen de ateşin yanında biraz ısın," diyerek kulübenin kapısını gösterdi. "Çocuğu uyandırmamak için kapıyı yavaş çal ve kapıyı açınca Bayan Scarabek'ten sana kahvaltı hazırlamasını iste. Beni Cılız Shaun gönderdi, de."</p>

  <p>Adamın görünüşü tuhaf olsa da acilen yiyecek ve sığınacak bir yer bulmam gerekiyordu. Başımı sallayıp teşekkür etikten sonra kulübeye gittim, mümkün olduğunca az ses çıkarmaya çalışarak kapıyı çaldım.</p>

  <p>Çıplak ayakların döşemede ilerlerken çıkardığı sesi duydum ve kapı aralandı. İçerisi karanlıktı fakat yine de hiç kırpılmadan bana bakan bir göz seçebildim.</p>

  <p>"Beni Cılız Shaun gönderdi," dedim çocuğu uyandırmamak için alçak sesle konuşarak. "Bana kahvaltı verebileceğinizi söyledi. Lütfen, eğer sorun olmazsa..."</p>

  <p>Uzun bir süre yanıt gelmedi ama sonra kapı yavaşça aralandı, omuzlarına yeşil şal atmış bir kadın gördüm. Bayan Scarabek bu olmalı, diye düşündüm. Üzgün görünüyordu ve tıpkı Shaun gibi onun da ten rengi çok soluktu. Gözlerindeki kızarıklıksa ya yakın zamanda ağladığının ya da bütün gece uyumadığının işaretiydi. Muhtemelen bebek onu uyutmamış olsa gerekti.</p>

  <p>"İçeri gir," dedi kadın kibar bir ses tonuyla. Cılız Shaun'un karga gibi sesiyle nasıl bir tezat oluşturduğunu düşündüğümü anımsıyorum. "Ama asanı dışarıda bırak. Burada hayaletlik bir durum yok."</p>

  <p>Hiç düşünmeden ve sorgulamadan dediğini yaptım, asamı pencere kenarındaki duvara dayayıp kulübeye girdim. İçerisi küçük ve sıcacıktı, şöminede ateş yanıyordu. Ateşe dönük iki tabure vardı ve duvara bir beşik dayalıydı. Scarabek mutfağa geçmeden evvel bebeği hoş tutmak için beşiği salladı.</p>

  <p>Birkaç dakika sonra dönüp elindeki kâseyi bana uzattı. "Buyur. Hepsi bu, biraz yulaf lapası. Zor zamanlar yaşıyoruz ve ailemin ihtiyaçlarını düşünmem gerekiyor."</p>

  <p>Ona teşekkür edip lapayı ellerimle yemeye başladım. Soğuk ve yapış yapıştı ama az önce söylediklerinden sonra yemeği beğenmediğimi belli etmemeye çalıştım. Aslında tadı kötü değildi, sadece biraz tuhaf ve baharatlıydı. Ama her nedense dilimi damağımı kurutuyordu.</p>

  <p>Lapayı bitirdikten sonra, "Teşekkürler," diyerek kâseyi uzattım. "Biraz su rica edebilir miyim acaba?"</p>

  <p>"Suya ihtiyacın yok," dedi Scarabek gizemli bir şekilde. "Neden ateşin önüne yatıp hava kararana dek biraz dinlenmiyorsun?"</p>

  <p>Ateşe olan yakınlığına rağmen taş zemin soğuk ve sertti, ama kendimi bir anda çok yorgun hissettiğimden önerisi kulağıma iyi bir fikir gibi geldi. Ateşin önüne uzandım.</p>

  <p>"Gözlerini kapat," dedi Scarabek. "En mantıklısı bu. Hava kararınca hepimiz için daha iyi olacak."</p>

  <p>Söylediklerinin gerçekten çok tuhaf olduğunu ve aklımı karıştırdığını anımsıyorum. Acaba ne demek istiyordu? Nasıl olur da karanlık 'hepimiz için daha iyi' olabilirdi? Üstelik güneş doğalı daha ancak yarım saat geçmiş olmalıydı. Havanın yeniden kararmasına dokuz saat vardı. Bu kadar uzun bir süre burada yatacağımı mı düşünüyordu? Hem zaten yapmam gereken başka bir şey daha yok muydu? Biriyle buluşmam gerekiyordu. Ama kiminle nerede buluşacağımı hatırlayamıyordum.</p>

  <p>&nbsp;</p>
</body>
</html>
