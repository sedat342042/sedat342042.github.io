<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 16</title>
</head>

<body>
  <h1 class="h11">BÖLÜM 16</h1>

  <p class="p13"><span class="t6">EJDERHANIN</span> <span class="t6">İ</span><span class="t6">N</span><span class="t6">İ</span></p>

  <p>&nbsp;</p>

  <p>Kenmare'e şafak sökmeden iki saat evvel vardık ve Shey'in konağını çevreleyen yüksek duvara yaklaştık. Kapıda birkaç saldırgan muhafızla karşılaşınca Grimalkin bıçaklarından birini çekip sivri dişlerini gösterdi. Fener ışığında tam anlamıyla dehşet verici bir cadı gibi görünüyordu. Muhafızlar beni tanımalarına rağmen cadıdan çekinerek saldırıya hazırlandılar.</p>

  <p>Beş kişiydiler ancak Grimalkin'in karşısında pek şansları yoktu. Yine de mantık ağır bastı ve içlerinden birini Shey ve Hayalet'i uyandırması için köşke gitmeye ikna etmeyi başardım. Muhafız çok geçmeden geri döndü ve özür diledikten sonra bize kapıya dek eşlik etti.</p>

  <p>Ustamla kısa bir konuşma yaptık ve ona olanları anlattım. Şeytan'ın dehşete kapılan Alice'i de yanına alıp Karanlık'a döndüğünü anlatırken boğazım düğümlendi, gözlerim doldu.</p>

  <p>Hayalet elini omzuma koyup usulca okşadı. "Daha iyi hissetmeni sağlayabilecek hiçbir şey söyleyemem evlat. Sadece güçlü olmaya çalış."</p>

  <p>Konağın doğu kanadındaki çalışma odasında ateşin başında oturan Shey'e katıldık. Ballycarbery Kalesi'nin duvarları aşıldığında öldürüleceğini düşündüğümden Toprak Müttefikleri'nin liderini bir daha görebileceğimi sanmıyordum. Ama bize düşman kuvvetlerinin yalnızca tutsak büyücüyü almaya geldiklerini söyledi. Amaçlarına ulaşınca da kuşatmayı anında kaldırmışlar.</p>

  <p>"İyi iş çıkardın evlat!" dedi Shey. "Ajanlarımızdan biri haberleri getirdi. Magister Doolan ölmüş. Tek başına ayini durdurmayı başarmışsın. Keçiyi iplerinden kurtarıp platformdan aşağıya atmak cesaret ister."</p>

  <p>"Tam olarak tek başıma sayılmazdım," dedim. Ardından Hollow Hills'e yaptığım ziyareti ve Pan'ın yaptıklarını anlattım.</p>

  <p>Sessizce dinlediler ve sözlerimi bitirince Shey gelip sırtımı sıvazladı:</p>

  <p>"Bu çok cesurca! Çoğu insan onun karşısında aklını yitirirdi."</p>

  <p>"Bu doğru, fakat biz yedinci oğulların yedinci oğullarıyız," diye açıkladı Hayalet. "Bu gibi durumlarda başkalarında olmayan bir güce sahibiz."</p>

  <p>"Olabilir," dedi Grimalkin, "ama Tom bundan çok daha fazlası. Damarlarında annesinin kanının dolaştığını unutmayın. Pan'ın <span class="t19">seninle</span> bu şekilde bir anlaşma yapmaya yanaşacağını düşünüyor musun John Gregory? Hiç sanmam."</p>

  <p>Hayalet yanıt vermedi ama itiraz da etmedi. Bunun yerine uzanıp Shey'den Kerry haritasını aldı. Haritayı açıp masanın üzerine yaydı.</p>

  <p>"Büyücülerle ilişkinizde bir kez daha çıkmaza girdiğinizi söyleyebilir miyiz?" diye sordu Toprak Müttefikleri'nin liderine bakarak.</p>

  <p>Shey başını salladı. "Korkarım öyle. Ayinler zamansız bir şekilde durdurulmuş olabilir fakat az da olsa güç kazandılar; şu anda yapılacak saldırılar riskli olacaktır."</p>

  <p>"Çok tehlikeli bir şeye kalkışacağız ama eğer başarılı olursak bu sizin de işinize yarayacak," diyerek devam etti Hayalet. "Şeytan'ı bağlamayı deneyeceğiz, İblis'in ta kendisini... Eğer bunu yapabilirsek Karanlık ve ona hizmet eden tüm yaratıkların gücü azalacak. Buna büyücüler de dahil... Ücra bir yere ihtiyacımız var; onu bağlamaya uygun bir yere. Burası sizin topraklarınız, nereyi önerirsiniz?" diye sordu haritayı işaret ederek.</p>

  <p>Shey ayağa kalkıp ellerini masaya dayayarak haritayı inceledi, işaret parmağını kıyı şeridi boyunca Cahersiveen'e kadar sürükledikten sonra iç kısımlara yöneldi. "Şurada terk edilmiş bir kilise var," diyerek bir noktayı işaret etti "Kealnagore. Yerli halk buranın lanetli olduğunu düşündüğünden uzak durmayı tercih ediyor. Daha iyi bir yer düşünülemez."</p>

  <p>"Staigue Kalesi'ne çok yakın," dedi Hayalet. "Büyücülerden birinin orada bizi görmesini asla istemem."</p>

  <p>Shey parmağını doğuya kaydırıp Kenmare'i işaret etti. "O halde neden burada yapmıyorsunuz? Burası büyücülerin etkisinden en uzak nokta. Ve buradaki yerli halkın da uzak durduğu bir yer var: köyün hemen dışında daire şeklinde yerleştirilmiş dikilitaşların bulunduğu bir yer..."</p>

  <p>"Orası da lanetli mi?" diye sordu Hayalet.</p>

  <p>Shey başını iki yana salladı. "Orada kesinlikle bir şey var, ama bu bir hayalet olmayabilir. Bir bahis uğruna daha önce oraya gitmiştim ve bunu ben de hissettim; ancak hiçbir şey görmedim. Korkutucu bir yer, özellikle de karanlık çöktükten sonra. Hiç durmadan titreyip durdum. Yakınımda devasa ve korkunç bir şey olduğunu biliyordum. İnsanlar gün ışığında bile oraya yaklaşmaya çekiniyor."</p>

  <p>"O halde gidip şu perili dikilitaşları bir görelim." Hayalet gülümsedi. "Tam aradığımız yer olabilir!"</p>

  <p>&nbsp;</p>

  <p>Açık ve temiz bir havaydı, toprak kırağıyla kaplıydı. Her zamanki gibi güneş pek ısıtmıyordu ve soluk alıp verdikçe ağzımızdan buhar çıkıyordu. Dikilitaşlar Shey'in evine yakın olduğundan hava tam aydınlanmadan önce kahvaltı bile etmeden yola koyulduk. Hava yürümek için mükemmeldi, köpekleri de yanımıza aldık. Hem bize kavuştukları hem de dışarıya çıkabildikleri için sevinç ve heyecanla havlayıp önümüzden koşuşturmaya başladılar.</p>

  <p>Çok geçmeden uzakta, daire şeklindeki dikilitaşları gördük. Ufak bir tepenin üzerindeydiler ve üç tarafları ağaçlarla çevriliydi. Hayalet'le yaptığımız yolculuklarda buna benzer dairelerin çok daha büyük kayalarla yapıldığını görmüştük. Buradakilerden bazıları iri taş parçalarından halliceydi. On iki tane saydım.</p>

  <p>Dikilitaşlara vardığımızda köpekler birden inlemeye başladı, taşların başladığı sınırda yatıp daha fazla ilerlemeyi reddettiler.</p>

  <p>Ben de bir şey hissetmiştim. Ani bir soğukla ürperdim. Karanlık'a ait bir şey yakınımızdaydı. Fakat ustam o nadiren rastlanan gülümsemelerinden birini takınarak beni şaşırttı:</p>

  <p>"Bundan iyisi olamazdı evlat! Burada bir ejder var, hem de özel bir ejderha! Burası bir ejderha ini!"</p>

  <p>Onun peşinden dikilitaşların çevrelediği alana girdik Shey endişeli görünüyordu. Grimalkin bile elini kılıcının sapına atmış, gergin bir şekilde etrafa bakıyordu. Ustamın Yaratıklar Kitabı'nda buna benzer yaratıklar hakkında yazılanları anımsadım.</p>

  <p>"Çoğu insan ejderhaların ateş ve duman püskürten devasa sürüngenler olduklarını düşünür, ama gerçek bir ejderha aslında bir elementaldir," diye açıkladı Hayalet "Bunlar son derece büyük, ancak gözle görülmeyen hava ruhlarıdır. Buradaki, muhtemelen tepeyi çevrelemiş durumda. Hayatları biz insanlarınkinden çok daha farklı bir hızda akar. Onlara göre bizim hayatımız göz açıp kapayıncaya kadar geçer. Çoğu insan ejderhaların varlığını hissedemez fakat buradaki epey güçlü. Kötücüllüğünü hissetmiyor musunuz? İnsanları uzak tutmaya yetecek kadar güçlü. Ve bu tam bizim istediğimiz şey." Suratını asıp Shey'e döndü. "Ama bu durum Karanlık'ın gerçek bir hizmetkârını etkilemeyecektir. Bu bölgenin sonsuza dek güvende olacağını garanti edemeyiz."</p>

  <p>"Burayı büyüyle gizleyebilirim," dedi Grimalkin. Büyücüler kayaların yakınında kamp kursalar bile burada ne olduğunu anlayamazlar. Tabii benim yapacağım büyülerin ötesini görebilecek güçte başka büyücüler de var. Ama sırayla gitmek lazım.</p>

  <p>"Evet, vakit kaybetmenin manası yok. Hazırlıklara başlayalım," dedi Hayalet. "Şeytanı burada, dikilitaşların ortasında, ejderin etki alanında bağlamayı deneyeceğiz. Şimdi iyi bir duvarcıyla bağlayıcıya ihtiyacımız var. İşin sonrasında ağızlarından laf kaçırmayacaklarına emin olduğumuz ustalar lazım. Bu konuda bize yardımcı olabilir misiniz?" diye sordu Shey'e dönerek.</p>

  <p>"Bu civarda yaşayan usta bir duvarcı tanıyorum. Bağlayıcı bulmak biraz daha zor olabilir ama soruşturacağım."</p>

  <p>"Benim de sizden isteyeceğim bir şey olacak," dedi Grimalkin. "Şeytan'ı bağlamak için mızrak ve çiviler hazırlamam gerekiyor. Evinizin arkasında geniş bir ahır olduğunu gördüm, demir ocağınız da var mı?"</p>

  <p>"Evet. Ayrıca emrinize mükemmel bir demirci de verebilirim."</p>

  <p>"Demir ocağı yeterli olacaktır. Ben yalnız çalışırım," dedi Grimalkin kaşlarını çatarak. "Hemen işe başlamak isliyorum."</p>

  <p>"Elbette, sizi hemen oraya götüreyim," dedi Shey tedirgin bir ses tonuyla; cadıdan çekindiği belliydi.</p>

  <p>"Tamam," dedi Hayalet, "o halde siz bu işlerle uğraşırken çocukla ben de çukuru hazırlamaya başlayalım."</p>

  <p>&nbsp;</p>

  <p>Eve dönünce hafif bir kahvaltının ardından çantalarımızı hazırlayıp çukur kazmada kullanmak üzere birkaç kürek aldık. Hava günün geri kalanında açık olacak gibi görünüyordu. İşe hemen başlayabilirdik. Yağmurda çukur kazmak hiç hoş olmazdı.</p>

  <p>"Burası iyi bir nokta," dedi Hayalet, ben çantalarımızla küreklerimizi dikilitaşların çevrelediği alanın ortasına yakın bir yere bırakırken. "Küreklerden birini ver evlat!"</p>

  <p>Küreği yumuşak toprağa daldırdıktan sonra keyiflenerek mırıldandı: "Burayı kazmak nispeten kolay olacak. Ama önce çukurun sınırlarını çizeceğim." Çantasında katlı duran ölçme çubuğunu çıkardı. "Çukuru geniş tutmak en iyisi; Şeytan karşımıza büyük olasılıkla en son gördüğümüz haliyle çıkacaktır, o yüzden bir öcü çukurunun en az üç katı genişliğinde olmalı. Umarım gücün yerine gelmiştir evlat."</p>

  <p>Yani epey toprak çıkarmamız gerekiyordu. Kendimi hâlâ bitkin hissetmeme rağmen kazma işinin büyük çoğunluğunu ben yapacaktım ve sonrasında kaslarımla sırtım ağrıyacaktı.</p>

  <p>Hayalet'in küçük ahşap mızraklar ve kalın bir sicimle çukurun sınırlarını toprağın üzerinde belirlemesini bekledim. İşini bitirince en büyük küreklerden birini alıp kazmaya başladım. Ustam beni izliyor ve her saat başı ara vermemi isteyerek küreği devralıyordu.</p>

  <p>Çalışırken bir yandan da zavallı Alice'i düşünüyordum. Fakat daha sonra bu zorlu çalışmanın tekdüzeliğine kendimi kaptırınca zihnim boşaldı. Bir ara soluklanmak için durup küreğin sapına yaslandım.</p>

  <p>"Çukur için gereken taş kapak ne olacak?" diye sordum. "Her zamankinden çok daha ağır olacak ve burada kapağı yavaşça indirebilmek için kullanabileceğimiz bir ağaç dalı da yok."</p>

  <p>Bağlayıcılar öcü bağlama sürecinde taş kapağı indirebilmek için makaralarını genellikle bir ağaç dalma bağlardı. Bu yüzden şimdiye kadar kazdığımız tüm çukurlar büyük bir ağacın dibindeydi.</p>

  <p>"Bağlayıcının taş bloğu asmak için kirişi de olan güçlü bir kızak inşa etmesi gerekecek evlat. Bu da işi daha da zorlu kılıyor ve daha fazla zamana ihtiyacımız olacak. Bağlayıcının işinde iyi olup sonrasında ağzını sıkı tutması da yetmeyecek; aynı zamanda çok de cesur olmalı. Zavallı Billy Bradley'e olanları hatırlıyor musun?"</p>

  <p>Billy, John Gregory'nin benden önceki çırağıydı. Hayalet hastalanınca Billy'i tehlikeli bir deşici öcüyü bağlamak üzere tek başına göndermek zorunda kalmıştı. İşler kötü gitmişti. Taş kapak Billy'nin parmaklarını sıkıştırmıştı ve deşici, yem kabındaki kanı bitirdikten sonra onun parmaklarını koparmıştı. Şok ve kan kaybından ötürü hayatını kaybetmişti.</p>

  <p>Üzgün bir şekilde başımı aşağı yukarı salladım. "Bağlayıcılar paniğe kapılmış," dedim.</p>

  <p>"Bu doğru evlat. Bağlayıcı ve çalışanı yürekli olup taş bloğu Billy'nin parmağının üzerinden kaldırabilselerdi o da halen hayatta olurdu. Bize yürekli, tecrübeli bir bağlayıcı lazım!"</p>

  <p>Ansızın aklıma bir şey geldi: kayanın üzerine kazıdığımız işaretler.</p>

  <p>"Bağladıktan sonra işaretimizi nereye kazıyacağız?" diye sordum. "Şeytanı bağlayanın kim olduğunu göstermek için işareti en tepeye kazıyıp adlarımızı da altına mı yazacağız?"</p>

  <p>"Bu kesinlikle meslek hayatımızın zirvesi olur," diye yanıtladı ustam. "Fakat bu kez işaret koyamayız. Kimse onun burada olduğunu bilmemeli. Kapağın üzerine bir kaya yerleştireceğiz. Böylelikle yerli halk bunu etraftaki kayalardan biri zannedip daha yakından incelemeye kalkışmayacak. Her neyse evlat," diye devam etti "yeterince dinlendin; hadi bu boş konuşmaları bir kenara bırakıp işe geri dönelim! Çukurun sınırları boyunca kazmayı bırakıp neden durduğun yerdeki derinliği test etmiyorsun?"</p>

  <p>Şimdiye kadar Hayalet'in toprak zemine çizdiği işaretler boyunca kazı yaparak fazla derine inmemiştim. Fakat söylediği mantıklıydı. Bu önerisini gelecekte işime yarayacak bir ipucu olarak defterime kaydetmeliydim; ustam bunu deneyimle öğrenmiş olmalıydı. Devam etmeden önce burada yeterli derinliğe ulaşıp ulaşamayacağımızı bilmemiz gerekiyordu. Böylece daha derin kazmaya başladım.</p>

  <p>Bir serinlik hissettim: Yoksa ejderha yuvasını bozduğumu hissetmiş miydi?</p>

  <p>&nbsp;</p>
</body>
</html>
