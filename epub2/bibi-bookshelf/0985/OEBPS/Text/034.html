<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 24</title>
</head>

<body>
  <h1 class="h11">BÖLÜM 24</h1>

  <p class="p13"><span class="t6">ZAVALLI TOM</span></p>

  <p>&nbsp;</p>

  <p>Alice kana susamış vahşi hayvanlardan farksız bir avcıydı. Onu bu şekilde görmek bana acı veriyordu. Hayalet haklıydı: Beyninin dengesi tamamen bozulmuştu. İçinde benim tanıdığım Alice'ten bir parça taşıyor muydu yoksa artık tamamen yabancı biri miydi?</p>

  <p>Meşaleyi tutan muhafız küfretti. Bir diğeri elindeki sopayı kaldırıp kümese girmeye davrandı. Alice birden ayaklandı, bir an için, muhafıza saldıracak sandım. Ama o sıçradı. Bu onu muhafızın başının üzerinden geçirip dışarıya ulaştıran inanması güç bir atlayıştı. Sonrasında ardına bile bakmadan karanlığın içinde gözden kayboldu.</p>

  <p>Muhafızların şaşkın yüz ifadelerine bir kez daha baktıktan sonra dönüp onun peşinden gittim. Muhafız bulunmayan kapılara doğru koşuyordu ve her ne kadar ben de elimden geldiğince hızlı koşsam da Alice doğaüstü bir güce sahip gibiydi. Attığım her adımda benden biraz daha uzaklaşıyor, sivri burunlu ayakkabılarının toprakta çıkardığı sesler giderek duyulmaz oluyordu.</p>

  <p>Çok geçmeden nefes nefese kaldım ve yoruldum. Yavaşlayıp aynı yönde ilerlemeye devam ettim. Uzun süre bu hızda koşamaz, diye düşündüm. Ara ara durup etrafı dinliyordum. Ama çıt çıkmıyordu; sessizliği yalnızca bazen ağaçların arasından esen rüzgârın uğultusuyla gece yaratıklarının uzaktan gelen sesleri bozuyordu. Ama sonra en sonunda ay hilal şeklinde doğunca Hayalet'in öğrettiği iz sürme becerilerimi kullanma fırsatı buldum. Çok geçmeden bir çalılığın dibinde Alice'in ayak izlerini görünce hâlâ doğru yolda olduğumu anladım.</p>

  <p>Kendimi rahatsız hissetmeye başlamam fazla uzun sürmedi. Normalde asam olmadan tek başıma bu kadar uzaklaşmazdım fakat Alice için öyle çok endişeleniyordum ki hiç düşünmeden neredeyse içgüdüsel olarak peşine düşmüştüm. Kader Kılıcı'nı Grimalkin'in yaptığı kının içinde bırakmıştım. Gümüş zincirim de çantamdaydı ve hatta cebimde tuzla demir dahi yoktu. Tamamen silahsızdım ve üzerimde sadece gömleğimle pantolonum olduğundan üşüyordum da. Sanki Şeytan'ın bağlanmasında üstlendiğim rolden ötürü intikam almak isteyen Karanlık'ın hizmetkârlarının peşime düşeceği konusunda uyarılmamıştım! Ben Alice'in peşindeyken birtakım varlıklar da <span class="t19">benim</span> peşimde olabilirdi.</p>

  <p>Bu olasılık üzerine paniğe kapılarak durup olduğum yerde yavaşça bir tam daire çizerek etrafa baktım. Ne bir şey görebiliyor ne de tuhaf bir şey hissediyordum. Karanlık'a ait bir varlığın yakında olduğunu belirten soğukluk hissi de yoktu. Her ne kadar endişem azalmasa da temkinli bir şekilde ilerlemeye devam ettim. Risk ne kadar büyük olursa olsun Alice'i burada tek başına bırakamazdım.</p>

  <p>Bir saat daha geçti ve hâlâ doğru iz üzerinde olduğumu belirten izler buldum. Ayak izlerinin yanı sıra Alice'in dikenli otların arasından geçerken yırtılan elbisesinden bir parça buldum. En azından ayak izlerinin şekli ve derinliği artık koşmadığına işaret ettiğinden ona yaklaştığımı umarak hız kesmeden ilerlemeye devam ettim. Ormanlık bir tepenin eteklerine varıncaya dek durmadım.</p>

  <p>Bulduğum yeni izler moralimin bozulmasına neden oldu. Aralarında Alice'e ait olmayanlar da vardı. Üstelik bir boğuşma olduğunu gösteren bazı izler vardı: Toprak balçık halini almıştı ve yer yer kan lekeleri görülüyordu. İzlere bakılırsa Alice bir grup insan tarafından kaçırılmıştı.</p>

  <p>Kendimi aptal gibi hissediyordum: silahsız dolaşan bir hayalet çırağı! Ama Alice'i nasıl yüzüstü bırakabilirdim? Böylece ağaçların arasına sessizce girip durduktan sonra etrafı dinledim. Derin ve yoğun bir sessizlik vardı. Sanki her şey soluğunu tutmuştu. Ses çıkarmamaya çalışarak birkaç adım daha atıp yeniden etrafı dinledim. Sessizlik. Gitgide daha fazla tedirgin oluyordum.</p>

  <p>Hızlı düşünmeliydim. Duruma ayak uydurmam gerekiyordu. Hemen solumda yerde bir ağaç dalı gördüm. Bu dalın epey sağlam ve asamdan biraz daha kalın ve uzun olduğunu görünce sevindim; hiç yoktan iyiydi. Ben hızla ilerledikçe bayır dikleşmeye başladı.</p>

  <p>Tepenin zirvesine yaklaştıkça görünmez birinin beni izlediği hissine kapıldım. Ancak gördüğüm ilk gözler insan gözü değildi. Ağaç dalları kargalarla doluydu. Sivri gagaları ve parlak, siyah tüyleriyle dallara sımsıkı geçirdikleri jilet kadar keskin pençelerini gördüm. Kalbim yerinden fırlayacakmış gibi atmaya başladı. Acaba Morrigan burada mı? diye düşündüm. Kuşlar sakindi ama başımı indirip ileri bakınca korkudan çıldırtacak bir manzarayla karşılaştım.</p>

  <p>Hemen önümde sırtını ağaca yaslamış yerde oturan bir adam vardı. Bana bakıyor gibi görünse de gözlerinin olması gereken yerde birer kara boşluk vardı. Ona doğru bir adım attım, sonra bir adım daha... Şaşkınlık içinde ölü olduğunu anladım. Nemli, küflü kıyafetleri yeşildi, yani Shey'in muhafızlarından biri olmalıydı. Bir hafta kadar önce ortadan kaybolan muhafız olsa gerekti. Ağaca bağlanıp gözleri çıkarılmıştı. Kargalar ziyafetlerini çoktan bitirmişti.</p>

  <p>En azından bu adam artık ölüydü ve acı çekmiyordu. Ve ruhunun yakında bir yerde olduğunu işaret eden herhangi bir soğukluk da hissetmiyordum. Hayır, soğukluk hissi ancak adamı geçip diğer ağaca yaklaşırken belirdi. Alice de aynı şekilde sırtını ağaca vermiş yerde oturuyordu, elleri kırk beş derece yukarıya doğru tutmasını gerektirecek şekilde kalın bir iple bağlanmıştı. İpler öyle sıkı bağlanmıştı ki olduğum yerden tenini kestiğini görebiliyordum. Kar beyazı saçları da toplanıp ağaca çivilendiğinden boynu tuhaf bir açıda duruyordu. Alçak bir sesle inliyordu.</p>

  <p>Ona doğru koşunca iplerin üzerindeki kanı gördüm. O anda başını kaldırıp bana baktı. Gözleri hâlâ yerindeydi ama ölü bir insanın boş bakan gözlerinden farksızdı. Bakışları sanki orada değilmişim gibi beni delip geçiyordu. Yanına eğildiğimde ağlamaya başladı. Tüm vücudu titriyordu. Usulca alnına dokundum. Ona acı vermeden elindeki ipi nasıl çözebilirdim?</p>

  <p>"Alice," dedim yavaşça. "Çok üzgünüm. Yardım etmeye çalışacağım ama bu canını yakabilir.</p>

  <p>Aniden hissettiğim soğukluk yoğunlaştı. Karanlık a ait bir şey yaklaşıyordu.</p>

  <p>"Bence sen <span class="t19">kendine</span> acı evlat!" diye bağırdı bir ses arkamdan. "Yakında sen de acı çekeceksin!"</p>

  <p>Sesi tanıyıp arkama dönünce cadı Scarabek'le yüz yüze geldim; Konal sırtına bağlıydı ve o tuhaf şekilde yaşlı görünen yüzünü uzatmış bana bakıyordu. Hemen arkasında elleri kılıçlı beş altı sakallı büyücü duruyordu. Solumdan ve sağımdan sesler geldiğini duydum: Ağaçların arasından çıkan silahlı adamlar bana doğru yürüyordu. Etrafım tamamen sarılmıştı.</p>

  <p>"Yakalayın onu!" diye emretti cadı.</p>

  <p>Büyücüler öne atılınca elimdeki dalı savurup bana en yakın olana vurarak aramızdaki mesafeyi korumaya çalıştım. Fakat eli kılıçlı adamların karşısında çaresizdim. İki hamle sonra elimdeki dal ufacık kalmıştı bile.</p>

  <p>"At şu dalı yoksa bir sonraki hamlede kolun kopar!" diye uyardı en yakındaki büyücü.</p>

  <p>Dediğini yapıp dalı fırlatınca yakalandım ve kollarım sertçe arkama alındı. Alice'in karşısındaki ağaca sürüklenip ona dönük şekilde oturmaya zorlandım. Scarabek hemen önümde bana tepeden bakıyordu.</p>

  <p>"Tanrıça Morrigan çok öfkeli!" diye bağırdı. "Boyundan büyük işlere kalkıştın! Ötedünya'da onu güçsüz düşürdüğünü asla unutmuyor. Sonrasında da Şeytan'ı bağladın; Karanlık'a hizmet eden tüm varlıklara acı veren bir hareket. Bunun için de yavaş ve acı verici bir şekilde ölmeni emretti. Sadık kocam Shaun gibi çabucak ölmeyeceksin. Seni bu ağaca bağlayacağız ve Morrigan'ın kargaları gözlerini çıkaracak. Sonra parmaklarından başlayarak seni parça parça keseceğiz. Parmaklarını tek tek kırıp dallarda bekleyen aç gagalara yem yapacağız! Geriye yalnızca iskeletin kalıncaya dek derini yüzeceğiz! Ağaca bağlayın şunu!" diye bağırdı.</p>

  <p>Var gücümle karşı koymaya çabaladıysam da sayıca çok fazlaydılar. Gömleğimin kollarını yırttıktan sonra beni ağaca yaslayıp kollarımı arkaya çekerek ağaç gövdesinin etrafına doladılar. Ardından kollarımı koparırcasına çekerek kalın sicimlerle sımsıkı bağladılar. Bağırmamak için kendimi zor tuttum. Scarabek'e acı çektiğimi görme zevkini yaşatmak istemiyordum.</p>

  <p>Başımı kaldırınca cadının önümde durduğunu gördüm. "Shaun'um senin yüzünden öldü," diye kükredi. Sol kolunu bir şahin eğitmeni gibi yana uzatmıştı. Ama koluna konan bir şahin değildi. Aç aç etrafa bakarak gagasını açan kapkara bir kargaydı.</p>

  <p>"O halde sol gözünden başlayalım," dedi.</p>

  <p>Tam o esnada arkadan bir ses geldi. Konuşan Alice'ti.</p>

  <p>"Zavallı Tom!" diye bağırdı. "Zavallı Tom yaralı!"</p>

  <p>"Evet kızım," dedi Scarabek dönüp ona bakarak. "Yaralı ama bu daha başlangıç."</p>

  <p>Karga havalanıp sol omzuma kondu. Sert bir ifadeyle bana bakarken pençelerinin keskinliğini hissettim. Başımı çevirmeye çalıştım ama gagasını sol gözüme saplamaya çalışarak yaklaşmaya devam ediyordu.</p>

  <p><a id="a0"></a>&nbsp;</p>
</body>
</html>
