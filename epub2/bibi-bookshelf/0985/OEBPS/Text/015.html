<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 5</title>
</head>

<body>
  <h1 class="h11">BÖLÜM 5</h1>

  <p class="p13"><span class="t6">KILLORGL</span><span class="t6">İ</span><span class="t6">N</span></p>

  <p>&nbsp;</p>

  <p>Farrell Shey'in evine döndüğümüzde Hayalet kapının önünde bir sağa bir sola yürüyüp duruyordu. Yüzünde endişeli bir ifade vardı.</p>

  <p>"Nerede kaldınız?" diye sordu. "Sizi bir saat önce bekliyordum. Evden uzaklaşmamanız tembih edilmedi mi size? Başınıza bir şey geldi sandım."</p>

  <p>"Ama fazla uzaklaşmadık ki," diye itiraz ettim. "Sadece konuşuyorduk, hepsi bu. Alice Grimalkin'e ulaşmayı başarmış. Sonunda buraya gelmek üzere yola çıkmış. Bu biraz zaman alabilir ama geliyor. Bu iyi bir haber, öyle değil mi?"</p>

  <p>Tabii ki Hayalet'e her şeyi anlatmadım. Grimalkin'in düşman komutanına yaptıklarını bilmeden de onunla iş birliği yapmakta güçlük çekecekti.</p>

  <p>"Evet evlat, kesinlikle öyle." Artık biraz daha neşelenmişe benziyordu. "Ama siz yokken bazı kararlar alındı. Hatta bunlar kahvaltı masasında konuşulacaktı ama senin aklında başka şeyler vardı. Birkaç yıl içinde eğitimini tamamlayarak bir hayalet olacaksın. Artık bir hayalet gibi düşünüp davranmanın zamanı geldi. Hayal dünyasına dolaşmak yerine işine odaklanıyor olmalıydın."</p>

  <p>"Özür dilerim," dedim başımı öne eğerek. Onu hayal Kırıklığına uğrattığımı görebiliyordum. "Neler oluyor?"</p>

  <p>"Şimdiye kadar toprak sahipleri büyücülere hep keçi ayininden kısa bir süre önce, genellikle de kaleden çıkıp Killorglin'e giderlerken saldırmış," diye açıkladı ustam. "Fakat bu kez farklı olacak. Farrell Shey, büyücülerin çoğunun kasabaya ulaşmalarının bir hafta kadar süreceğini ama kalacakları yeri güvence altına almak ve ayinde kullanacakları platformu inşa ettirmek için her zaman önden birkaç kişi gönderdiklerini söylüyor. Farrell adamlarının bir kısmıyla Killorglin'e giderek önden gelen bu grubu pusuya düşürmeyi planlıyor ve biz de onlarla birlikte gidiyoruz. Keçi büyücülerinden birini yakalayıp sorguya çekmemiz gerekiyor. Ayinin sırlarını öğrenmek -hatta durdurmak- bu şekilde mümkün olabilir. Asıl zor kısım büyücülerin ajanlarına görünmeden Killorglin'e ulaşmak. Shey bunun için çok sayıda adam topluyor. Bu adamlar civar arazileri kolaçan ederek tehlikelerden arındıracak."</p>

  <p>"Ama bu hareketlilikten, büyücüler bir şeyin peşinde olduğumuzu tahmin etmeyecekler mi?"</p>

  <p>"Evet evlat, edebilirler. Ama tam olarak ne yapmak istediğimizi bilemeyecekler. Biz yola koyulur koyulmaz ajanlarının nereye gittiğimizi Staigue'e haber etmesinden iyidir."</p>

  <p class="p13">* * *</p>

  <p>Toprak Müttefiklerinin askerleri alaca karanlıkta dönüp bölgenin güvenli olduğunu bildirdiler. Hayalet, Alice ve ben de köpekleri ve çantalarımızı yanımıza almadan, Shey'in komutasındaki beş-altı iri kıyım adamla birlikte karanlıktan faydalanarak Killorglin'e doğru yola koyulduk.</p>

  <p>Dağların arasında yürüyerek ilerliyor, ufak bir yay çizerek kuzeydoğu yönünde tırmanıyorduk. Durmaksızın çiseleyen soğuk yağmur patikayı yavaş yavaş çamura çeviriyordu. Şafak sökmesine yakın büyük bir gölün kıyısı boyunca ilerleyip Killarney adında ufak bir kasabaya vardık. Kasabanın hemen girişindeki bir ahıra sığınarak gündüz saatlerini uyuyarak geçirdik. Sonra yeniden yola koyulduk.</p>

  <p>Yağmur artık durmuştu ve daha rahat ilerliyorduk. Çok geçmeden kıyılarına sis çökmüş Laune Nehri boyunca ilerlemeye başladık. Şafak sökmeden epey önce Killorglin'e varmıştık bile. Kasabanın girişine yakın bir tarlada kamp kurarak heyecanla Puck Fuarı'nı bekleyen kalabalığa karıştık. Ateşte ellerimizi ısıtırken Farrell Shey'e daha şimdiden toplanmış olan kalabalığı sorduk.</p>

  <p>"Sabahın bu saatinde böyle bir kalabalık görmek beni şaşırttı," dedi Hayalet. "Fuar alanı hâlâ buradan birkaç günlük uzakta."</p>

  <p>Şafağın gri ışığında tarlada hummalı bir faaliyet vardı. Kimileri tezgâh açıp yiyecek satıyordu: sosisler, soğanlar ve havuçlar... Çok sayıda hayvan da vardı. Tarlada bir ileri bir geri dörtnala koşturulan atlar yayalar için büyük tehlike oluşturuyordu.</p>

  <p>"Bu insanlar pek açlık çekiyora benzemiyor," dedim.</p>

  <p>"İşler ne kadar kötü olursa olsun daima durumu iyi olanlar vardır," diye yanıtladı Shey. "Burada çok fazla aç insan var, inanın bana. Hatta çoğu Killorglin'e yürüyemeyecek kadar zayıf düşmüş olmalı. Buna rağmen fuar her geçen yıl büyüyor. Yaz kış fark etmiyor, havalar kötü olsa bile buraya yüzlerce insan geliyor. Kilometrelerce uzaktan geliyorlar. Çoğu satmak ya da takas etmek için hayvan getiren tacirler ama aralarında tamirciler ve falcıların yanı sıra hırsızlar da var; özellikle de yankesiciler."</p>

  <p>"Peki ya büyücüler?" diye sordu Hayalet.</p>

  <p>Kasabadaki konaklamanın büyük çoğunluğunu onlar idare ediyor, özellikle de merkezine platformun inşa edildiği üçgen pazar yerine bakan yerleri. Festival boyunca Killorglin onlara aittir. Ama bu kez onlara bir sürprizimiz olacak!"</p>

  <p>&nbsp;</p>

  <p>Kasabaya sabahın geç saatlerinde girip dar sokaklar boyunca ilerleyerek pazar yeri kurulan merkezine doğru ilerledik. Killorglin'in taş döşeli kaldırımları balık istifi gibi dizilmiş tezgâhlarla kaplıydı. Küçük kasabaların çoğunda pazar yerleri kare ya da dikdörtgen şeklinde olurdu ama buradaki sahiden de üçgen şeklindeydi.</p>

  <p>Shey aristokrat kıyafetlerini gizlemek için üzerine kaba yünden bir pelerin atmıştı ve kimsenin dönüp bize baktığı yoktu. Kalabalık pazar yerine bakan çok sayıda handan en ufak ve kötüsünde odalarımızı tutarken kalabalığa tamamen karışmıştık bile. Buranın bizim için mükemmel bir seçim olduğunu anladık, ne de olsa diğer çok sayıda hanın aksine taş döşeli üçgen sokağın batı ucuna paralel bir kapıdan giriliyordu ve pazar yerinde görülmeden hana girip çıkabilirdik.</p>

  <p>"Burası büyücülerin en son tercih edeceği handır," dedi Shey beyaz saçlarını eliyle geriye doğru tarayarak. "Rahatlarına düşkündürler. Üstelik itibarlarını da iyi korur, sadece en iyi yerlerde kalırlar. Buradaki odaları belki hizmetçileri için tutmuşlardır."</p>

  <p>Tarlaya geri döndüğümüzde Shey'in adamları ateşin başında yemek pişiriyordu. Ancak güneş batmadan önce küçük bir büyücü grubunun Staigue Kalesi'nin kuzeyindeki dağ geçitlerinden geçerek Killorglin'e gittiklerine dair bir haber aldık. Şafak sökmeden buraya ulaşırlardı. Biz tam zamanında gelmiştik.</p>

  <p>Gece boyu tutacağımız nöbet için yanımıza biraz erzak alarak pazar yerine bakan, düşmanlarımızın geldiğini görebileceğimiz odamıza geri döndük. Tam ortada ufak bir boşluk bırakarak perdeleri çektik. Gök bulutsuzdu ve ay gümüş ışığıyla boş sokakları aydınlatıyordu.</p>

  <p>Şafak sökmeden iki saat kadar önce nalların <span class="t19">tak-taka-tak</span> seslerini duyduk. İki atlı göründü, onların hemen arkasındaysa sırtlarında kocaman bohçalar taşıyan dört adam vardı.</p>

  <p>"At üstündekiler büyücü," diye açıkladı Shey. "Diğerleri kule inşaatında çalışacak işçiler."</p>

  <p>Her iki at da çok hızlı koşabilecek, siyah safkan atlardı. Atlıların elindeyse pala denen, uç kısmına doğru genişleyen kıvrık kılıçlar vardı. Büyücüler atlarından inip taş döşeli üçgenin uç noktasına doğru ilerlediler. Bu iri yarı ve güçlü adamların kalın kaşları ve keçisakalı olarak tabir edilen sakalları vardı.</p>

  <p>Taş döşeli sokağı işaret edince dört marangoz vakit kaybetmeden üzerine platformun inşa edileceği ahşap kuleyi Kurmaya başladılar. Sırtlarındaki bohçalarda alet edevatla birlikte özel biçilmişe benzeyen keresteler vardı. Adamlardan ikisi uzaklaşıp birkaç dakika sonra ellerinde iki uzun kirişle geri döndü. Bunlar ihtiyaçlarını karşılayacak şekilde burada hazırlanmış olmalıydı. Kirişleri aletlerin yanına koyar koymaz yeniden uzaklaşıp özel kesilmiş başka keresteler daha getirdiler. Çok geçmeden çekiç sesleri gecenin huzurunu bozdu ve kule yavaş yavaş belirmeye başladı.</p>

  <p>&nbsp;</p>

  <p>Marangozlar gece boyunca çalışırken büyücüler ya yere çömelip izliyor ya da yükselen kulenin etrafında sağa sola emirler yağdırarak dört dönüyorlardı.</p>

  <p>Killorglin halkı pazar yerinden uzak duruyordu ve o gün hiçbir tezgâh kurulmadı.</p>

  <p>"Büyücülerden korkuyorlar mı?" diye sordum. "O yüzden mi bugün pazar yok?"</p>

  <p>"Korkuyorlar tabii ki..." diye yanıtladı Shey. "Platformun inşası sırasında genellikle pek yaklaşmazlar. Ama keçi bağlandıktan sonra pazar yeri eskisinden daha kalabalık olur. Çoğu, şişe şişe bira ya da şarap satın alır. Hemen herkes sarhoş olur. Muhtemelen büyücülerin kasabalarına yaydığı dehşetten kaçmak istiyorlardır. Bazıları içinse yılda iki defa düzenlenen bu tören, yılın en önemli karnavalıdır ve her konuda aşırıya kaçılır."</p>

  <p>"Büyücülerden birini kaçırmayı ne zaman deneyeceksiniz?" diye sordu Hayalet.</p>

  <p>"Alaca karanlıkta," diye yanıtladı Shey. "Ahşap kuleyi de yakacağız. Yeniden inşa edeceklerdir ama bunun için Staigue'den yeni malzemeler getirmeleri gerekir. Bu da en azından hazırlıklarını biraz geciktirecektir."</p>

  <p>"Kendilerini savunmak için kara büyü kullanırlar mı?" diye sordu ustam.</p>

  <p>"Bunu deneyebilirler," dedi Shey, "ama" -burada bakışlarını bize çevirdi- "ortak gücümüze inancım tam. Başarılı olacağımıza eminim."</p>

  <p>"Gümüş zincirim yanımda," dedi Hayalet. "Oğlanınki de öyle. Bu herhangi bir ipten çok daha etkili olacaktır."</p>

  <p>Gümüş zincir, cadılar ve büyücülerin büyük çoğunluğuna karşı işe yarıyordu. Kolay bir işe benziyordu. İki büyücü ve işçilerinden sayıca fazlaydık ve üstelik onları gafil avlayacaktık. Ama sonra göz ucuyla Alice'in yüzündeki ifadeyi gördüm. Endişeli görünüyordu.</p>

  <p>"Sorun ne Alice?" diye sordum.</p>

  <p>"Beni rahatsız eden şey büyücüleri bağlamak değil," dedi. "Sonrasında, diğerleri bunu öğrendiğinde olacaklar. Peşimize düşeceklerdir. Ve çok fazlalar..."</p>

  <p>"Tüm bunlar etraflıca düşünülüp plan yapıldı kızım," dedi Hayalet. "Ele geçirilen atlar ve varsa tutsaklar geldiğimiz yönden güneydoğuya götürülecek. Ama özel tutsağımızla birlikte biz dördümüz başka bir yöne gideceğiz. Sahile doğru... Orada bir kale var; Ballycarbery. Başka bir toprak sahibinin evi. Orası güçlü bir kale, büyücüyü güven içinde sorgulayabiliriz."</p>

  <p>Güneş battı ve hava kararmaya başladığında harekete geçme vaktimiz geldi.</p>

  <p>Aşağıda, yapı neredeyse tamamlanmıştı: sokak taşlarının üzerinde dengelenen neredeyse on metre yüksekliğindeki ahşap kule tüm pazar yerine tepeden bakıyordu. Bir günlük çalışma için muazzam bir başarıydı. Yorgun işçiler aletlerini toplarken iki büyücü kollarını kavuşturmuş, uzak köşedeki direklerden birine bağladıkları atlarının yanında öylece bekliyorlardı. Adamlarımız büyücülerin hemen karşımızdaki en büyük hanlardan birinde oda kiraladıklarını ve çok geçmeden yatacaklarını bildirdi.</p>

  <p>Gözetlediğimiz yerden ayrılıp aşağı, caddeye inip gölgelerin arasında kalmaya özen göstererek pazar yerinin en uç kısmına kadar ilerledik. Hayalet ve Shey önde, yavaş yavaş ilerlerken silahlı askerlerimizin de kaçma imkânı bırakmayacak şekilde arkadan yaklaşmakta olduklarını biliyorduk.</p>

  <p>İple bağlı atlar aniden şaha kalkıp endişeli bir şekilde kişnedi. Kokumuzu almış olmalıydılar, sesleri duyan iki büyücü palalarını çekip sırt sırta vererek savunma konumuna geçti. Shey ve ustam gölgelerin arasından çıkarak düşmanlara doğru koşarken Alice'le ben de hemen arkalarındaydık. Hedefe yaklaşırken haykırılan emirleri ve karanlıkta koşan diğer ayak seslerini duyabiliyordum.</p>

  <p>En yakındaki büyücü silahını havaya kaldırdı ama Hayalet koşarken bir yandan da gümüş zincirini fırlattı. Zincir yükselip havada mükemmel bir spiral çizdi. Güzel ve isabetli bir atıştı ve büyücünün başıyla omuzlarını sarıp kollarını iki yanına kıstırınca elindeki pala taş zemine düştü. Atış öylesine mükemmeldi ki zincirin bir kısmı büyücünün ağzıyla gözlerini sardığından büyücü ne görebiliyor ne de konuşabiliyordu. Kara büyü yapabilecek cadılar söz konusu olduğunda ağzın bağlanması son derece önemliydi. Büyücüler de kara büyü yapabildiğinden ustam işini şansa bırakmamıştı.</p>

  <p>Diğer büyücü Shey'e doğru dönünce çarpışan kılıçlardan metalik bir çınlama yükseldi. Hemen sonra büyücü acı içinde bağırarak yüzükoyun yere kapaklandı; orada öylece titreyerek yatarken etrafında bir kan gölü oluşmaya başladı. Dört işçi dizlerinin üzerine çöküp ellerini kaldırarak canlarını kurtarmak için yalvarmaya başladılar. Shey'in adamları çevreyi kuşatmıştı. Marangozları iplerle bağlayıp iki atla oradan uzaklaştırmak yalnızca birkaç dakikamızı aldı.</p>

  <p>Böylelikle adamlarımız Killarney'e doğru güneydoğu istikametinde ilerlemeye hazırlanırken Hayalet, Shey, Alice ve ben tutsağımızı küçük Cahersiveen kasabasının yakınlarındaki Ballycarbery Kalesi'ne götürmeye üzere yola koyulduk. Yolda Killorglin'den uzaklaştıktan sonra dönüp arkama bakınca koyu renk bir dumanla kızıl bir ışıltı gördüm. Shey'in adamları kuleyi yakıyorlardı; işçiler boşuna çalışmıştı. İşler iyi gitmişti, fakat bu ateşin bir fener görevi görerek düşmanlarımızı kasabaya çekmesinden endişe ediyordum.</p>

  <p>&nbsp;</p>
</body>
</html>
