<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 23</title>
</head>

<body>
  <h1 class="h11">BÖLÜM 23</h1>

  <p class="p13"><span class="t6">KANLA KAPLI</span></p>

  <p>&nbsp;</p>

  <p>Alıçlar yapraklanıp güneşle birlikte ilk çekinik bahar çiçekleri serpilinceye dek Shey'in evinde kaldık. Ara sıra batıdan yağmur taşıyan sert rüzgârlar hâlâ esiyordu fakat artık güneş çıktığında etrafı <span class="t19">gerçekten</span> ısıtıyordu.</p>

  <p>Eyalet'ten iyi haberler geldi. Grimalkin'in tahmin ettiği gibi İskoç askerleri Özgür Kuzey Eyaletleri olarak güçlerini birleştirmişti. Kendal'ın kuzeyinde büyük bir savaş çıkmıştı. Düşman güneye püskürtülmüş olmasına rağmen henüz pes etmemişti. Priestown yakınında toplanmışlardı ve yeni bir savaş kaçınılmaz görünüyordu. Umutlu bekleyişim devam ediyordu. Artık eve dönmek istiyordum.</p>

  <p>Evin etrafındaki muhafızlardan biri gizemli bir şekilde ortadan kaybolduğundan bu yana sayıları iki katına çıkarılmıştı. Grimalkin'in uyarılarını dikkate almıştım fakat etrafta Karanlık'a ait yaratıklara dair en ufak bir iz dahi yoktu. Büyücülerle toprak sahipleri arasındaki uzatmalı savaş, yeniden yüzyıllardır süregelen duraksama dönemine girmişti. Tüm çabalarımıza rağmen değişen pek bir şey olmamıştı.</p>

  <p>&nbsp;</p>

  <p>Bir sabah erken saatte güneş bulutsuz gökte yükselirken ben dışarıda köpeklerle oynuyordum. Rahatsız bir gece geçirmiştim ve iyi uyuyamamıştım. Alice'i düşünüyordum. Onu kaybetmenin verdiği acı hâlâ uykularımı kaçırıyordu.</p>

  <p>Önce köpekler bir şey hissetti. Üçü birden havlamayı keserek oldukları yerde durdular. Yaklaşık bir kilometre kadar batıda kalan ormana doğru bakıyorlardı. Birden Pençe önde diğer ikisi arkada heyecan içinde havlayarak o yöne doğru koşmaya başladılar. Arkalarından seslendiysem de beni dinlemediklerinden peşlerine düşmekten başka çarem kalmadı.</p>

  <p>Peşinden koştukları şeyin bir tavşan olacağına ihtimal vermiyordum. Pençe, Kan ve Kemik genellikle itaatkâr köpeklerdi ve aldıkları koku ne kadar güçlü olursa olsun bir komutlara mutlaka uyarlardı. Peki şimdi sorun neydi?</p>

  <p>Ağaçlara ulaştığımızda köpekler arayı açıp ormanın derinliklerine girmişlerdi bile. Seslerinin gitgide uzaklaştığını duyabiliyordum. Sinirlenerek yavaşlayıp yürümeye başladım. Yemyeşil yaprak örtüsünün altında her şeyin tuhaf bir şekilde sessiz olduğunu fark ettim. Esinti dinmişti ve kuş sesi duyulmuyordu. Hiçbir şey hareket etmiyordu. Ve sonra o sesi duydum: uzaktan gelen kaval sesi. Bu sesi daha önce duymuştum. <span class="t19">Bu Pan'd</span><span class="t19">ı</span><span class="t19">!</span></p>

  <p>Koşmaya başladım. Attığım her adımla birlikte ses yükselmeye başladı. Çok geçmeden bir açıklığa ulaştım. Tanrı bir kez daha yeşiller giyerek yüzünde bir gülümsemeyle ağaç kütüklerinden birine oturan ufak bir erkek çocuk biçimine bürünmüştü. Etrafına dağ gelinciklerinden tutun da tavşanlar, sincaplar ve benim üç köpeğime varıncaya dek farklı hayvanlar toplanmıştı. Hepsi de dikkatlice ona bakıyordu. Hemen yukarısındaki ağaç dallarıysa kuşlarla dolmuştu. Ve hemen ayaklarının dibinde, üzerinde çamura bulanmış beyaz bir elbise olan bir kız yatıyordu.</p>

  <p>Kız sırtüstü uzanmış, başını da bir ağaç kütüğüne dayamıştı. Genç görünmesine rağmen saçları beyazdı. Kül rengi hoş bir beyazlıktan ziyade yaşla gelen kırlaşmayı andırıyordu. Kızın ayaklarında sivri burunlu ayakkabılar vardı. Şaşkınlık içinde bunun Alice olduğunu fark ettim.</p>

  <p>Pan çalmayı kesti. Bir anda köpeklerim hariç diğer tüm hayvanlar ormanın derinliklerinde gözden kayboldu. Kuşlar dağılırken başımın üzerinde kanat sesleri duyuldu. Pençe, Kan ve Kemik bana doğru yaklaşarak usulca inlemeye başladılar. Müzik durunca korkuya kapılmışlardı.</p>

  <p>Karmaşık duygu ve düşünceler içinde Alice'e baktım. Bir yanım neşe doluydu. Bir daha onu asla göremeyeceğimi düşünürken Alice geri gelmişti. Fakat öte yandan tuhaf bir durum olduğu barizdi ve paniğe kapıldım.</p>

  <p>Benden önce davranarak sessizliği bozan Pan oldu: "Seni unutmadım, benden istediğini de; o yüzden beni keçinin bedeninden kurtarmana karşılık sana arkadaşını getirdim," dedi. "Şeytan'ı bağlamanla birlikte bölgesini çevreleyen duvarlar zayıfladı da içeri girebildim. Yaptığın şey cesurca fakat aptalcaydı. Onun hizmetkârları artık <span class="t19">senin</span> başını istiyorlar. Er ya da geç istediklerini alacaklardır."</p>

  <p>Birbiriyle çelişen duygular yaşıyordum: Alice geri döndüğü için çok mutluydum ama ona yapılmış olanlar karşısında dehşete kapılmıştım.</p>

  <p>"Onun nesi var?" diye mırıldanarak yanına diz çöktüğümde halini görünce mutluluğum kursağımda kaldı. Yüzünü okşadım ama dehşet dolu bakışlarla irkilerek vahşi bir hayvan gibi geri çekildi.</p>

  <p>"Şeytan'ın bölgesinde çok uzun süre kaldı ve hiçbir ölümlünün görmemesi gereken şeyler gördü. Çeşitli işkencelere de maruz kalmış olmalı. Aklı için endişe ediyorum."</p>

  <p>"Toparlanabilecek mi?" diye sordum.</p>

  <p>"Kim bilir?" diye yanıtladı Pan düşüncesizce gülümseyerek. "Ben elimden geleni yaptım. Ama sana bir de Şeytan'ı alt ettiğin için teşekkür etmem gerekiyor. Bu sayede tüm dünya yüzeyinde kara büyü yapanların gücü azaldı. Büyücüler artık beni bağlayacak kadar güçlü değil. Büyülerimi kendime saklayabileceğim!"</p>

  <p>Tekrar gülümsedi ve yavaş yavaş gözden kaybolmaya başladı. Birkaç saniye daha şeffaf bir silüet gibi göründükten sonra kayboldu. Çok geçmeden kuşlar yeniden ötmeye ve rüzgâr ağaçların arasında yeniden esmeye başladı.</p>

  <p>Önümde yatan Alice'e döndüm. "Alice! Alice! Benim Tom. Ne oldu sana böyle?" diye bağırdım.</p>

  <p>Alice hiç yanıt vermeden gözlerini korku ve şaşkınlık içinde belerterek bana bakmaya devam etti. Onu ayağa kaldırmaya çalıştıysam da elimden kurtulup yerdeki ağaç kütüklerinden birinin arkasına kaçtı. Beyaz saçlarını saymazsak anımsadığım Alice'e benzese de zihni korkunç bir değişime uğramıştı. Acaba bana dair bir anısı kalmış mıydı? Adımı hatırlıyor muydu? Pek mümkün görünmüyordu.</p>

  <p>Öne eğilip onu bileğinden yakalayarak ayağa kaldırmaya çalıştım. Sol elini savurunca sağ yanağımı çizen tırnakları gözümü de teğet geçti. Tedirgin bir şekilde ona baktım. Ne yapabilirdim?</p>

  <p>"Hadi Alice!" diyerek ağaçları işaret ettim. "Burada kalamazsın. Hadi eve dönelim. Her şey yolunda; Karanlık'tan geri geldin. Artık güvendesin. Ve şunu dinle: Başardık! Şeytan'ı bağlamayı başardık!"</p>

  <p>Alice yanıt vermeden boş boş baktı. Onu kolundan tutup sürükleyemeyeceğime göre geriye yapabileceğim tek bir şey kalıyordu. Köpeklere döndüm.</p>

  <p>"Alice'i geri getirin! Alice'i getirin!" diye bağırarak önce Alice'i, ardından Shey'in evini gösterdim.</p>

  <p>Üç köpek yavaşça onun arkasına geçip hırladı. Alice korkuya kapılarak onlara baktı. Bunu yapmak bana acı veriyordu fakat başka çarem yoktu. Mantıklı düşünemiyordu ve bir şekilde onu eve götürmem gerekiyordu.</p>

  <p>Bir an için olduğu yerde kaldı. Pençe uyarı niyetine havlayıp dişlerini gösterinceye kadar da hareket etmedi. İşte köpekler Alice'i başıboş bir koyun gibi bu şekilde gütmeye başladı. Eve varmamız uzun sürdü, çünkü Alice hiç durmadan kaçmaya çalışıyor ve yakalanıp geri getirilmesi gerekiyordu. Bu durum köpekler için de kolay değildi, onlar da tehlikedeydi. Alice ara ara hırlayıp jilet kadar keskin tırnaklarını onlara doğru savuruyordu.</p>

  <p>Bir saati aşkın bir süre sonra eve varabildik, oysa aynı yolu on beş dakikada yürüyebilirdim. Eve varınca sorunların yeni başladığını anladım.</p>

  <p>"Aklını yitirmiş," dedi Hayalet "ve bir daha eski haline döner mi bilinmez. Buna da şaşmamalı. Bazı insanlar Karanlık'a ait herhangi bir yaratığı görür görmez akıllarını yitirebilirken bu zavallı kız Şeytan'ın bölgesinde uzun süre geçirdi. Korkarım durum pekiyi görünmüyor."</p>

  <p>Köpekler tarafından çevrelenen Alice bahçenin bir köşesine büzülmüş öylece duruyordu. Ara sıra gözleri parlıyor ve ellerini savuruyordu. Pençe sağ gözünün üzerine bir çizik almıştı bile.</p>

  <p>"Onu iyileştirmenin bir yolu olmalı," dedim.</p>

  <p>Hayalet omuz silkti. "Shey doktoru çağırmak için adam gönderdi ama korkarım işe yaramayacak evlat. Doktorlar Karanlık'a ve onun güçlerine dair ne bilirler ki?"</p>

  <p>"Belki bir cadının yardımı olur?" diye önerdim Hayalet'in kaşlarının çatılacağını tahmin ederek. "Yani şifacılar gibi zararsız cadılardan bahsediyorum," diye devam ettim. "Eyalet'te birkaç tane var. Alice'in teyzesi Agnes Sowerbutts bunlardan biri."</p>

  <p>"Bunun için önce Eyalet'e <span class="t19">ula</span><span class="t19">ş</span><span class="t19">mam</span><span class="t19">ı</span><span class="t19">z</span> gerekir."</p>

  <p>Başımı aşağı yukarı salladım. Bu henüz mümkün değildi. Kaçınılmaz savaşın bizim lehimize sonuçlanmasını ve bir an önce dönebilmeyi umuyordum.</p>

  <p>Hayalet'in söylediği gibi doktorun faydası olmadı. Sadece Alice'in uyumasını sağlayacak bazı ilaçlar bıraktı. Hava kararırken ilaçlarını vermeyi denedik ama bu hiç de kolay değildi. Onu zapt edebilmek için Shey'in hizmetkârlarından üçünün yardımı gerekti. Buna rağmen üç kez ilaçları tükürdü. Bunun üzerine burnunu kapatarak onu yutkunmaya zorladılar. Uykuya daldıktan sonra da onu yatağına yatırıp kapıyı kilitleyerek odasından çıktık.</p>

  <p>&nbsp;</p>

  <p>Geceleyin tuhaf bir şeyler olduğunu hissederek ansızın uyanıverdim. Ahşap döşemede ilerleyen sivri burunlu ayakkabıların sesini duyunca apar topar doğruldum. Alice hemen yan odadaydı.</p>

  <p>Hızla yataktan inip kıyafetlerimi giydim. Alice'in kapısını çaldıktan sonra kilitte bırakılan anahtarı çevirerek içeri girdim. Yatak boştu ve sürme pencere sonuna kadar açıldığından içeri dolan rüzgâr perdeleri havalandırıyordu.</p>

  <p>Pencereye koşup dışarı baktım. Alice'ten eser yoktu. Yatak odası yalnızca birinci katta olduğundan pencereden çıkıp aşağıdaki patikaya atladıktan sonra bahçe boyunca koşmaya başladım. Bir yandan da ev halkını uyandırmamak için Alice'in adını fısıldayıp duruyordum. Vahşiliği işleri zaten yeterince bozmuştu ve Farrell Shey'in misafirperverliğini daha fazla kötüye kullanmak istemiyordum.</p>

  <p>Sonra, uzakta bir kız silüeti gördüm... ama hiç de beklediğim bir yerde değildi: Bahçe duvarına tırmanmıştı ve neredeyse tepesine ulaşmak üzereydi!</p>

  <p>Ona doğru koştum, fakat ben daha oraya ulaşamadan Alice duvarı aşıp gözden kayboldu. Nereye gidiyor acaba? diye düşündüm. Sadece kaçmaya mı çalışıyordu? Duvara varınca tırmanmaya başladım. İlk denemem başarısız oldu. Tutunacak çok az yer vardı ve yağmur taşları kayganlaştırmıştı. O yüzden ters bir şekilde sırtüstü yere düştüm. Oysa Alice kolayca tırmanıvermişti. İkinci denememde hızla duvarın tepesine tırmanmayı başardım. Ayak bileğimin burkulmasına ramak kalmıştı, o yüzden risk almamaya çalışıyordum: dikkatlice arkamı dönüp duvara tutunarak bedenimi aşağı sarkıtıp atlayınca kendimi taş döşeli bir bahçede buldum. Yerde bir kez yuvarlandıysam da anında doğrulup karanlığın içinde Alice'i bulmak için etrafıma baktım.</p>

  <p>Ay yoktu ve yıldızların ışığıyla yetinmem gerekiyordu. Ama her ne kadar karanlıkta diğer insanlardan çok daha iyi görebilsem de Alice'i bir türlü bulamadım. Bunun üzerine iyice odaklanıp gözlerimi kapatıp etrafı dinledim.</p>

  <p>Hemen önümde bir çığlık, arkasından hışırtıya benzer bir ses duydum. Sesin geldiği yöne koştum. Birtakım ciyaklamalar da duyunca seslerin, Shey'in tavuk ve kuşlarına ait büyük, ahşap kümesten geldiğini anladım.</p>

  <p>Kümese yaklaştıkça sesler iyice arttı. Tavuklar ve kuşlar panikle sağa sola kaçışıyordu.</p>

  <p>Yoğun bir rahatsızlık duygusuyla birlikte çocukluğuma dair bir anıyı hatırladım. Bir gece babamın kümesine bir tilki saldırmıştı. Sesleri duyup uyku sersemi oraya ulaştığımızda beş tavuk çoktan ölmüştü bile. Etraf kan ve tüy doluydu.</p>

  <p>Fakat bu kez tavuklara saldıran bir tilki değildi; Alice'ti. Onu göremiyordum ama kuşların ciyaklamalarını bastıran öyle tuhaf bir ses duydum ki beynim önce bunu kabullenmek istemedi. Ahşap kümesin yakınında yere çömelip olduğum yerde kalakaldım. Ardından bağrışlar ve bize doğru yaklaşan ayak seslerini duydum. Hemen sonra biri elindeki meşaleyi kaldırarak kümesteki dehşeti gözler önüne serdi.</p>

  <p>Alice kümesin ortasında dizlerinin üzerine çökmüştü; etrafı ölü ve ölmekte olan tavuklarla çevriliydi. Bazılarının başları, bazılarınınsa kanatları koparılmıştı. Başsız bir tavuk hâlâ etrafta koşuşturup duruyordu. Alice'in her iki elinde de birer ölü kuş vardı. Onları çiğ çiğ yiyordu ve ağzı kan içindeydi.</p>

  <p>&nbsp;</p>
</body>
</html>
