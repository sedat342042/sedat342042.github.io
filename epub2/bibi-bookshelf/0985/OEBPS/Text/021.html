<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 11</title>
</head>

<body>
  <h1 class="h11">BÖLÜM 11</h1>

  <p class="p13"><span class="t6">KILLORGLIN KEÇ</span><span class="t6">İ</span><span class="t6">S</span><span class="t6">İ</span></p>

  <p>&nbsp;</p>

  <p>Çok az şey anımsıyorum. Atlara binmiş olmalıyız; sanki çok uzaktan geliyormuş gibi birtakım nal sesleri duyuyordum ve bedenim sürekli olarak sarsılıp duruyordu. At arabasında mıyım, yoksa bir atın arkasına mı bağlandım emin değilim. Yolculuk süresince her ikisi de olmuştu belki de.</p>

  <p>Hatırladığım sonraki şey, tozlu bir tavan arasında pis bir saman yığınının üzerinde oturduğum. Etraf çöp doluydu ve her yer ölü sinek dolu örümcek ağlarıyla kaplıydı. Örümcekler karanlık köşelere gizlenmiş, yeni kurbanlarının üzerine atlamaya hazır bekliyordu. Odadaki tek pencereden -tam üzerimdeki eğik çatıda açılmış olan- gün ışığı sızıyordu. Tavanda yürüyen martıların çıkardığı sesleri duyabiliyordum. Odada tek başımaydım ve ellerim arkadan bağlanmıştı. Bacaklarım serbestti ama.</p>

  <p>Kendimi güçsüz hissediyordum, ancak ikinci denememde ayağa kalkmayı başarabildim. Daha başka sesler de duyabiliyordum: <span class="t19">tak-taka-tak</span> diye ara sıra duyulan nal sesleriyle pazarcılar gibi bağıran insanların sesleri. Killorglin'e döndüğümüzü düşünüyordum. Kapı tokmağına asıldım ama kilitliydi, ben de çatı katında dolaşıp kaçmama yardımcı olabilecek bir şey aramaya koyuldum. Belki iplerimi kesmemi sağlayacak bir şey bulabilirdim.</p>

  <p>Odayı aramaya daha yeni başlamıştım ki bir karanlık çöktü. Acaba yoğun bir bulut kümesi güneşin önüne mi gelmişti? Bir fırtına mı yaklaşıyordu? Sokaktaki sesler de gitgide yavaşladı ve hücremin duvarlarının ötesinde hiçbir şey duyamaz oldum. Sessizlikten örülü bir kozada kapana kısılmıştım.</p>

  <p>Hemen ardından oda soğumaya başladı; bu da Karanlık'a ait bir yaratığın yaklaşmakta olduğunun işaretiydi. Arkamdan yaklaşılmasına engel olmak için sırtımı duvara vererek bir köşeye oturdum. Kendimi savunmak için kullanabileceğim bir silahım yoktu. Keşke ellerim serbest olsaydı, diye düşündüm. Ellerimin bağlı olması kendimi savunmasız hissetmeme neden oluyordu.</p>

  <p>Bir şey kulağıma fısıldamaya başladı. Önce bunun bir umacı olabileceğini düşündüm, korkudan titremeye başladım. Ancak hemen ardından, bunun başka bir ruh türü olduğunu fark ettim. Söyledikleri yarım yamalaktı ve anlaşılmıyordu ama kötücül bir güce sahipti. Çok geçmeden ona başkaları da katıldı. Kaç tane olduklarını kestiremiyordum ama öyle yakındaydılar ki loş tavan arasında döne döne yaklaşırlarken çıkardıkları mor ışık çakmalarını seçebiliyordum. Parmaklar kulaklarımı çekiştirmeye, güçlü eller boğazımı sarıp sıkmaya başladı. Bu, güçlü bir boğucu ruhtu ve karşısında çaresizdim.</p>

  <p>Yedinci oğlun yedinci oğullarının bu tür tehlikeli ruhlara karşı direnci vardır ama daha önce hiç böyle güçlüsüyle karşılaşmamıştım; görünmeyen parmaklar soluk borumu sıkıştırdıkça boğulduğumu hissediyordum. Nefes alıp vermeye çabalarken bir yandan da aldığım eğitimden aklımda kalan, işime yarayabilecek bilgileri hatırlamaya çalışıyordum. Soluğum kesildi ve bilincimi yitirmeye başladığımı hissettim.</p>

  <p>Ama sonra bir anda boğazımdaki baskı azaldı ve fısıldayan sesler insafa gelerek kesildi. Ancak bu rahatlama halim birkaç saniye sürdü. Çünkü fısıltıların yerini tok ve korkutucu bir başka ses aldı: Şeytan'ın sesi.</p>

  <p>"Küçük arkadaşın Alice yanımda," dedi alaycı bir şekilde. "Sesini duymak ister misin?"</p>

  <p>Daha yanıt veremeden birinin hıçkıra hıçkıra ağladığını duydum. Sesler çok uzaktan geliyor gibiydi fakat ağlayan kişi bir kızdı. Bu gerçekten Alice miydi yoksa Şeytan'ın bir oyunu mu? Lakaplarından birinin 'Yalanların Efendisi' olması boşuna değildi.</p>

  <p>"Korkuyor ve acı çekiyor Tom. Buna şüphen var mı? Yakında sen de ona katılacaksın. Sana erişmek üzereyim. Çok yakınımdasın. Hem de çok..."</p>

  <p>Bu doğruydu. Onu göremiyordum ama sıcak, pis kokan nefesini yüzümde hissediyor, dehşet verici bir varlığın yakınımda olduğunu algılayabiliyordum. Şeytan üzerime eğilmiş, uzanıp beni tutmaya çalışıyordu.</p>

  <p>"Arkadaşınla konuşmak ister misin Tom? Belki sesini duymak acısını biraz olsun hafifletir.</p>

  <p>Doğru dürüst düşünemeden Alice'e seslendim. Karanlık'ta bu şekilde ağladığını duymaya dayanamıyordum.</p>

  <p>"Alice! Alice! Benim Tom!" diye bağırdım. "Dayan, güçlü ol. Seni bir şekilde oradan çıkaracağım! Seni eve geri götüreceğim!"</p>

  <p>"Yalancı!" diye bağırdı Alice. "Bana yalan söyleme. Sen Tom değilsin. Yeterince kandırıldım!"</p>

  <p>"Benim Alice, yemin ederim."</p>

  <p>"Şeytan! İblis! Beni rahat bırak."</p>

  <p>Gerçekten ben olduğuma inanmasını nasıl sağlayabilirdim? Bunu hiç şüpheye yer bırakmayacak şekilde kanıtlayacak ne söyleyebilirdim? Daha bir şey düşünmeme fırsat bulamadan Alice korkunç bir acı çekiyormuş gibi çığlık atmaya başladı:</p>

  <p>"Lütfen, bana acı vermeyi kes. Kes şunu! Kes! Buna daha fazla dayanamıyorum. Lütfen yapma!"</p>

  <p>Sonra yalvarmayı bırakıp büyük bir acı çekiyormuş gibi inleyip ağlamaya başladı.</p>

  <p>"Yeterince duydun mu Tom?" diye sordu Şeytan. "Çektiği acıyı paylaşmana az kaldı. Üstelik çektiği acı sınanan bir cadınınkinden çok daha fazla. Sivri iğnelerin vücuduna battığını, ağır kayaların göğsünü sıkıştırdığını, alevlerin çarmıhına gitgide yaklaştığını bir düşün. Etin kabarır ve kanın kaynar. Öyle çok acı çekersin ki sonunda ölüm seni kurtarır. Ama Alice için böyle bir kurtuluş yok. Sonsuza dek Karanlık'ta acı çekmeye mahkûm. Sonsuza dek!.. Yani bu <span class="t19">asla</span> bitmeyecek! Ve yakında gelip seni de alacağım. Kabın etkisi geçmek üzere."</p>

  <p>Şeytan'ın uzaklaştığını hissettim. Alice'in çığlıkları yavaş yavaş azalarak yerini bir kez daha sessizliğe bıraktı. Hissettiklerimden ötürü titriyordum. Alice'e yardım etmek için yapabileceğim hiçbir şey yoktu ve buna katlanamıyordum.</p>

  <p>Yavaş yavaş her şey normale döndü, sokak satıcılarının sesleri duyuldu ve tavan arası aydınlandı. Duyduklarım beni çılgına çevirmişti. Güç bela ayağa kalkıp duvardan duvara yalpaladıktan sonra düşüp bir kez daha kendimden geçtim.</p>

  <p>&nbsp;</p>

  <p>Bir sonraki hatırladığım şey Cılız Shaun'un beni omumdan sarsmasıydı.</p>

  <p>Yerde doğrulup sırtımı kapının yanındaki duvara vermiş öylece oturuyordum. Yerde hemen yanımda içinde dumanı tüten siyah bir sıvıyla kaşık olan bir kap duruyordu. Shaun kaşığı kaba daldırıp yavaşça ağzıma yaklaştırdı. Başımı çevirmeye çalıştıysam da boştaki eliyle tutup kaşığı dudaklarıma bastırdı. Sıcak sıvının çoğu yere döküldüyse ile o tanıdık baharatlı tadı alamadığımı fark ettim. Bu zehirli lapa değildi. İşkembe çorbasına benziyordu.</p>

  <p>"Bunda sana zarar verecek hiçbir şey yok," dedi Cılız Shaun. "Bir süre daha hayatta kalmanı sağlayacak bir yemek sadece," diyerek pis pis sırıttı.</p>

  <p>Ona inanıp inanmama konusunda kararsızdım ama karşı koyamayacak kadar güçsüz ve bitkin olduğumdan çorbayı içirmesine izin verdim.</p>

  <p>Shaun kapıyı açıp beni bir kez daha patates çuvalı gibi sırtlayarak tavan arasından çıkardı. Hava kararmıştı ve meydan, üçgen şeklindeki pazar yerinin en yüksek noktasına yerleştirilmiş uzun ahşap yapının etrafına toplanmış olan cübbeli bir grup silüet dışında terk edilmişti.</p>

  <p>Yapının yanında, üzerinde tuhaf, eğimli bir çukur bulunan büyükçe bir taş blok duruyordu. Buna benzer bir şeyi daha önce doğduğum çiftliğe yakın Topley köyünde görmüştüm. O taş yüz yılı aşkın bir süredir kullanılmamış olmasına rağmen kimse neye yaradığını unutmamıştı. Bu bir sunak taşıydı. Kurbanın taşa yerleştirdiği başı cellat tarafından kesiliyordu.</p>

  <p>Cılız Shaun beni yere indirdi ve olduğum yerde sallanarak öylece durdum. Bir el uzanıp dengemi sağlayınca cadıyla göz göze geldim. "Yeni arkadaşına merhaba de!" diyerek alay etti. "Her ikiniz için de kötü bir sürpriz olacak."</p>

  <p>Diğer elinde kocaman bir keçinin ipini tutuyordu. Keçinin boynuzlarının önünde, başına dikenli tellerle tutturulduğundan her yanı kanlı bronz bir taç vardı.</p>

  <p>"Kral Puck'la tanış!" diye devam etti Scarabek. "İkiniz platformla birlikte bu onura erişmenin getirisi olan delilik ve acıyı paylaşacaksınız. Bu gece sona ermeden Pan'ı çağıracağız."</p>

  <p>Keçi, ahşap döşemenin üzerine çıkartılıp demir halkalara takılı gümüş zincirlerle arka ayaklarından sıkıca bağlandı. Böylelikle hayvan olduğu yere sıkışmış oldu, kolaylıkla havaya kaldırılabilirdi. Ben de ellerim arkadan bağlı durumda, platforma itilip keçinin yanına diz çöktürüldüm, sonra gözlerim bağlandı. Dört adam ip ve makara sistemini kullanarak bizi yavaş yavaş yukarı çıkarmaya başladı. Platform, ahşap kulenin en tepesine ulaşınca bizi oraya bağladılar. Keçi meleyip debelendiyse de kendini kurtaramadı. Ben doğrulup başımla omuzlarımı bir şekilde hareket ettirerek gözümdeki bağı çıkarmayı başardım. Görebildiğim kadarıyla etrafta beni izleyen bir nöbetçi kalmamıştı. Taş döşeli pazar yeriyle etraftaki evlerin çatılarına baktım. Uzakta nehri aşan köprüyü seçebiliyordum. İçimdeki hayalet, kaçma şansımı değerlendirmeye başladı.</p>

  <p>Hava hızla kararmaktaydı. Büyücülerle destekçilerini saymazsak kasaba terk edilmiş gibi görünüyordu. İnsanlar kilitli kapıların ardında saklanıyor olmalıydılar. Aşağıda ayinin başladığını duyunca korkuya kapıldım.</p>

  <p>Büyücüler kara büyüye başlamışlardı.</p>

  <p>Başlangıçta yaptıkları büyünün bir etkisi olmadı, ama daha sonra önce rüzgârın azalıp tamamen kesildiğini ve havanın sakinleştiğini fark ettim. Üstelik nemli bir yaz gecesi kadar da sıcaktı.</p>

  <p>Büyücüler ahşap kulenin tabanını çevreleyen taş zemine dizdikleri mumlarla bir halka oluşturmuşlardı. Toplamda on üç mum saydım. Ardından seslerini gitgide yükselterek bu mumların etrafında dönmeye başladılar. Zincirlerini çekiştirip çaresizlik içinde meleyen keçi artık iyice sakin ve sessiz bir hal almıştı; öyle ki onu gören, bir heykel sanabilirdi. Ama on dakika kadar sonra tüm bedeninin titrediğini fark ettim. Altımızdaki on üç kişinin sesleri yükseldi, yükseldi ve tiz bir çığlık halini aldı.</p>

  <p>O esnada keçi titreyerek bağırsaklarında ne var ne yoksa boşalttı; çıkan pislik ahşap döşemeye yayılırken bir kısmı da aşağıya, sokağa akıyordu. Kokudan neredeyse kusacaktım, platformun en ucuna çekildim. Bu kahverengi akıntı bana ulaşmadan kesildiği için minnettardım.</p>

  <p>Yeniden aşağıya baktığımda büyücülerin uzaklaştıklarını gördüm. Ellerim bağlıyken ahşap kuleden aşağı inmemin mümkün olmadığını anladığımdan, en mantıklı karar enerjimi boşa harcamamaktı. Geniş, ahşap bir direğe yaslanıp dizlerimi karnıma çekerek uyumayı denedim. Ama nafile. Zehirli lapanın etkisinde son iki günü yarı uyku halinde geçirdiğimden hiç uykum yoktu.</p>

  <p>Böylece ben de keçiyle birlikte o yüksek platformda çaresizlik içinde kaçmanın bir yolunu düşünerek kötü bir gece geçirdim. Ama düşüncelerimi toplamakta zorlanıyordum; zihnim durmadan aynı sorulara dönüyordu. Kaleden kaçtıktan sonra ustama ne olmuştu? Kaçmayı başarabilmiş miydi? Ama zihnimi asıl sarıp sarmalayan şey, Alice'i kaybetmenin verdiği acıydı. Bu düşünceler durmaksızın beynimin içinde dönüp dururken eksik olan tek duygu korkuydu. Sadece birkaç gün sonra ölecektim ama nedense hiç korkmuyordum.</p>

  <p>Korku sabaha karşı, silikleşen ayın solgun ışığı altında geldi.</p>

  <p>Aniden keçinin gözlerini bana diktiğini fark ettim. Göz göze geldik ve bir an için dünya dönmeye başladı. Ben baktıkça keçinin yüzü değişiyor, ezilip büzülerek imkânsız şekillere bürünüyordu.</p>

  <p>İşte şimdi korkmuştum. Bu dönüşümün nedeni, Pan'ın bedenine girmesi miydi? Ayinin işe yaramayacağını umuyordum fakat orada korkudan titrerken büyücülerin muhtemelen başarılı olduklarını anladım. Yaklaştığı insanların korkudan aklını kaçırmasına neden olmasıyla ünlü bir Kadim Tanrı'yla aynı platformu paylaşacaktım.</p>

  <p>Hiç beklenmedik bir anda keçi gürültülü bir şekilde meledi ve dehşet anım geçti. Kuzeydoğudan serin bir rüzgâr esiyordu ve ben titremeye başladım.</p>

  <p>&nbsp;</p>

  <p>Şafakta büyücüler meydana geri dönerek platformu yere indirdiler. Neyse ki ben taş sokağa sürüklenirken birileri de platformun ahşap zeminindeki keçi pisliğini temizledi. Ellerim çözülmüştü ve bir kâse sıcak çorbayla iki kalın dilim ekmek önüme atıldı.</p>

  <p>"Vaktin gelmeden ölmeni istemeyiz!" dedi büyücülerden biri, kötü kötü bakarak.</p>

  <p>Kıtlıktan çıkmış gibi yemeye başladım, benimle birlikte keçiye de yemek ve su veriliyordu. Etrafım onlarca gözle çevrildiğinden kaçma şansım yoktu. Boşalan kap önümden alınınca büyücüler geri çekilerek iri yarı, kel kafalı bir adamın öne çıkıp yanıma gelmesine izin verdiler. Onu anında tanıdım.</p>

  <p>"Başını öne eğ evlat!" diye tısladı bir ses kulağımın dibinde. "Bu Magister Doolan."</p>

  <p>Ben duraksayınca arkadan bir el uzanıp başımı öne eğmem için beni zorladı. Boynumu yeniden kaldırıp keçi büyücülerinin en güçlüsü olan, Bantry Kasabı olarak bilinen adamın yüzüne baktım. Göz göze geldiğimizde bakışlarının sahiden de bir fanatiğinkinden farksız olduğunu gördüm. Kendinden öyle emindi ki gözleri ışıl ışıl parlıyordu. Karşımda amacına ulaşabilmek için her şeyi yapabilecek bir adam duruyordu.</p>

  <p>"Buraya acı çekmeye geldin evlat," dedi kalabalık büyücü topluluğu onu duyabilsin diye sesini yükselterek. "Senin acın amacımız uğruna hayatını feda eden Scarabek'e vereceğimiz bir armağan. Bu aynı zamanda bize karşı gelebileceğini düşünenlere de iyi bir ders olacak."</p>

  <p>Sunak taşını işaret edip gülümsedi; ardından ellerim bir kez daha bağlandı ve platforma çıkarıldım.</p>

  <p>Meydan bir saat içinde koltuklarla doldu. Büyükbaş hayvanlar sokaklardan geçirilerek ağıllara kapatıldı. Gün ilerledikçe insanlar gitgide daha fazla gürültü çıkararak ellerinde biraları kapı eşiklerinde ya da duvar diplerinde oturmaya başladılar. Üç günlük panayırın ilk günüydü ve Killorglin sakinleri -buraya gelmek için kilometrelerce yol tepenlerle birlikte- eğlencenin tadını çıkarmaya başlıyorlardı.</p>

  <p>Güneş evlerin ardında kaybolunca pazar yeri de boşaldı. Platform indirildi ve ben sürüklenerek taş sokağa çıkarıldım. Magister Doolan elinde o devasa çift taraflı baltasıyla bekliyordu. Tıpkı bir cellat gibi simsiyah giyinmişti, deri eldivenleri ve uzun bir kasap önlüğü vardı. Bir de bedenini çaprazlamasına sarmalayan deri askılar vardı, bunlara bıçaklar ve daha başka metal aletler takılmıştı. Bu görüntü silahlarını benzer bir şekilde taşıyan katil cadı Grimalkin'i anımsattı bana. Doolan dönüp tabutumun büyüklüğünü kestirmeye çalışıyormuş gibi beni baştan ayağa süzdü.</p>

  <p>Bir an için oracıkta idam edileceğimi dehşetle düşündüm. Ama yanılmıştım. Cadı etrafta yoktu, fakat celladın hemen yanında, sorguladığımız büyücü Cormac duruyordu. Görünüşe bakılırsa ölme vakti gelmişti. Mumlar yakıldı ve büyücüler sunağın etrafına toplandılar.</p>

  <p>Cormac eğilip başını taşın çukurlaştığı yere koydu. Başının hemen altında metal bir kova vardı. İçlerinden biri keçiyi bu kovanın yanına getirdi. Büyücünün sol yanağını üç kez yaladıktan sonra usulca melemesini şaşkınlık içinde izledim. Bunun üzerine diğer büyücüler başlarını sallayıp gülümsediler. Birbirlerini tebrik ediyor gibi görünüyorlardı. Ayin iyi gidiyor olmalıydı.</p>

  <p>Doolan, Cormac'ın gömleğinin yakasını açarak boynunu ortaya çıkardı. Ardından baltasını havaya kaldırdı. Olanları izleyen büyücülerden biri ufak bir müzik aletine üflemeye başladı. Alet yan yana dizilmiş beş tane ince metal silindirden ibaretti. Düdüğe benzer tiz bir ses çıktı ve bu ses bana göl kıyısındaki otların arasında esen rüzgârın sesini hatırlattı. Kayıpların acısını ve ölümün kaçınılmazlığını hatırlatan melankolik bir sesti.</p>

  <p>Büyücüler hep bir ağızdan büyü yapmaya başladı. Bütün bu sesler birden kesiliverince baltanın havada bir yay çizerek hızla indiğini gördüm. Gözlerimi kapadım ve metal bıçağın taşa çarptığını, hemen ardındansa ağır bir şeyin kovaya düştüğünü duydum. Gözlerimi açtığımda Doolan, Cormac'ın başını saçlarından yakalamış keçinin üzerinde sallıyordu, kesik boyundan akan kanlar keçinin üzerine damlıyordu. Keçi çok geçmeden -muhtemelen kara bir büyünün etkisiyle- ölü adamın kovadaki kanını iştahla içmeye başladı.</p>

  <p>Beş dakika sonra platformu yeniden havaya kaldırmaya hazırlardı. Bu kez bana yemek vermekle uğraşmadılar. Ama dudaklarıma tuttukları bir bardak sudan dört beş yudum almayı başarabildim.</p>

  <p>Bir kez daha havaya kaldırılınca büyücüleri izlemeye başladım. Süreç tam olarak bir gece öncekiyle aynıydı. Yine mumlar diziliyordu. Bu kez sesler en tiz noktaya ulaştığında keçi başını çevirip öylece bana baktı.</p>

  <p>Keçiler sırıtabilir mi? Tek diyebileceğim hayvanın benimle dalga geçiyor gibi göründüğüydü ve korkudan buz kestiğimi hissettim. Artık ayinin işe yaradığına emindim. Pan her an keçinin bedenine girebilir ve ben de kendimi bu ufacık platformun üzerinde delilik ve dehşetle yüz yüze bulabilirdim.</p>

  <p>Gece bitmek bilmiyordu. Büyücüler çoktan gitmişlerdi ve çatıların üzerinden esen rüzgâr, yüzüme buz gibi yağmur çarpıyordu. Esintiye arkamı dönüp kukuletamı başıma geçirinceye kadar öne eğilip durdum. Sonra bu kötü hava koşullarından mümkün olduğunca korunabilmek için iyice büzüştüm. Ama işe yaramıyordu ve çok geçmeden sırılsıklam olmuştum. Keçi gitgide daha yüksek sesle melemeye başladı; hatta bir süre sonra sanki adımı seslendiğini düşününce kendimi kaptırıp delice gülmeye başladım. Ellerim bağlı olduğundan kulaklarımı bu sese karşı tıkayabilmeme imkân yoktu.</p>

  <p>En sonunda hava aydınlandı ve birkaç saat içinde pazar yeri tekrar insanlarla doldu.</p>

  <p>Platform aşağı indirilip de taş sokağa ayak bastığımda hava yine kararıyordu ve yağmur dinmişti. Soğuktan titriyordum. İyice acıkmıştım; ellerim çözülünce verdikleri bir tabak koyun etiyle kuru ekmek için minnettardım. Tabaktakileri silip süpürdüm.</p>

  <p>İçgüdülerim bir şeyler olacağını söylüyordu. Kurban edilme sırası cadıda mıydı? Bu düşünce üzerine midem kasıldı. Ölmeden önce intikamını almak isteyeceğine şüphem yoktu. Ama eğer şimdi idam edileceksem neden bana yemek vermişlerdi? Zaman geçiyordu. Büyücüler gitgide sabırsızlanıyorlardı. Ve sonra omzunda baltasıyla Doolan çıkageldi.</p>

  <p>"Scarabek ortadan kaybolmuş," diye kükredi. "Bizi bu şekilde yarı yolda bırakacağına inanmakta güçlük çekiyorum."</p>

  <p>"Peki ya höyük bekçisi efendim?" diye sordu büyücülerden biri.</p>

  <p>"Ondan da iz yok ama artık başarısız olamayız!" diye bağırdı Kasap. "İşler bu kadar iyi gitmişken olmaz. İki adak yapıldı bile." Bana dönüp sert, acımasız bir bakış attı. "Üçe ulaşmak için oğlanı önce idam edeceğiz. Bu bize Scarabek dönünceye kadar vakit kazandırabilir."</p>

  <p>Kalabalıktan bu fikrin onaylandığına dair mırıltılar yükseldi ve Doolan eldivenlerini takmaya başladı. Hoyrat bir şekilde idam sehpasına doğru sürüklendim.</p>

  <p>&nbsp;</p>
</body>
</html>
