<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 22</title>
</head>

<body>
  <h1 class="h11">BÖLÜM 22</h1>

  <p class="p13"><span class="t6">KADER KILICI</span></p>

  <p>&nbsp;</p>

  <p>Gözlerim kararırken bile odaklanmaya çalışarak mücadeleye devam ettim. Yenilgiyle yüz yüze olsam da pes edemezdim. Bunun zamanı değildi. Cuchulain'in verdiği öğüdü anımsadım: Durum ne kadar umutsuz görünse de çabalamaya devam etmeliydim. Ve Şeytan'ın Alice'e neler yaptığını düşünmek son bir çaba sarf etmem için gereken gücü bulmamı sağladı. Alice'i geri getiremesem bile Şeytan'a yaptıklarını ödetebilirdim. Kaybetsem dahi acı verici sona ulaşıncaya dek savaşacaktım.</p>

  <p>Sonra, tüm ümidimi yitirmek üzereyken ani bir değişim oldu. Çok hafif bir rahatlama hissettim. Kalbim yeniden çarpmaya başladı; önce yavaştı ama sonra hızlandıkça hızlandı! Kontrolü tekrar ele almıştım ve kanım damarlarımda dolaşmaya başlamıştı. Şeytan hemen önümdeydi, devasa ve korkutucuydu. Ama hareketsizdi. Bu kez o hareketsizdi, <span class="t19">ben</span> hareket edebiliyordum!</p>

  <p>Gümüş mızrağı vücuduna sapladım. Kısa süren bir direnme olduysa da hemen ardından kapkara bir sıvı fışkırdı Mızrağı daha da derine sapladım. Şeytan kulak zarlarımı acıtan bir sesle haykırdı; dünyayı ikiye ayırıp taşlardan kan çıkarmaya yetecek denli acı dolu bir haykırıştı. Bu ses bana öyle derin bir etki yaptı ki konsantrasyonumu -ve dolayısıyla zamanın üzerindeki kontrolümü- kaybettim.</p>

  <p>Şeytan aniden serbest kalarak dönüp devasa yumruğunu bana doğru savurdu. Yana kaçarak son anda kurtulabildim.</p>

  <p>Zaman yeniden akmaya başlamıştı ve artık diğerleri de saldırıya geçebiliyordu. Şeytan ikinci kez haykırırken Hayalet öne atılıp kendi mızrağını Şeytan'ın beline saplayarak dizlerinin üzerine çökmesini sağladı.</p>

  <p>Yukarıda çatallı şimşeklere yoğun gök gürlemeleri eşlik ediyordu. Başlayan fırtınayla birlikte üzerimize bardaktan boşanırcasına yağmur yağmaya başladı. Fırtına yoktan var oluvermişti.</p>

  <p>Başımı kaldırınca Grimalkin'in dengesini sağlamaya çalışarak dikkatli bir şekilde nişan aldığını gördüm. Katil cadı asla ıskalamazdı; peki bu kez de başarılı bir atış yapabilecek miydi? Yüreğim ağzımdaydı ama endişelerim boşunaydı. Öne doğru var gücüyle savurduğu mızrak Şeytan'ın sırtına saplandı. Bedenini parçalayıp etrafa kapkara bir kan fışkırtarak göğsünden dışarı çıktı. Kalbini gümüşle dağlamıştı. Bu yeterli olacak mıydı?</p>

  <p>Bir kez daha çakan şimşek gökyüzünü ikiye böldü ve katil cadı ikinci mızrağını ilkinin birkaç santim yanına isabet edecek şekilde Şeytan'a doğru fırlatırken şiddetlenen yağmur çukurun üzerine boşaldı. Şeytan'ın kalbi iki gümüş mızrakla delinmişti. Grimalkin vakit kaybetmeden çukurun içine, Şeytan'ın hemen sol yanına atladı. Bir elinde çekiç, diğer elindeyse avuç dolusu gümüş çivi vardı. Hayalet'se bu esnada Şeytan'ın sağ koluna doğru ilerliyordu.</p>

  <p>Şeytan artık dizleriyle ellerinin üzerine çökmüş yaralı bir boğa gibi başını sallayıp acı içinde kükrüyordu. Katil cadı fırsatı kaçırmadan Şeytan'ın sol eline bir çivi çakarak bu tüylü pençeyi kayaya sabitledi. Şeytan başını çevirip ağzını iyice açarak Grimalkin'in başını ısırıp koparmak istermişçesine öne atıldı. Fakat bir kedi kadar çevik olan katil cadı, bu ölümcül saldırıdan son anda sıyrılıp elindeki çekici Şeytan'ın yüzüne vurarak ön dişlerini paramparça etti.</p>

  <p>Ustam hızlı davranıp Şeytan'ın diğer elini çivilerken çekicini yaşından beklenmeyecek bir çeviklikle indirip kaldırıyordu. Ekip halinde çalışan Hayalet ve Grimalkin birkaç saniye içinde Şeytan'ın ayak bileklerini de çivilediler. Şeytan acı içinde kükrerken Grimalkin bana işaret etti.</p>

  <p>"Başı!" diye bağırdı. "Şimdi! Başını kes! Hemen şimdi!"</p>

  <p>Kılıcımı çekip Şeytan'a doğru bir adım attım; bunu yaparken kılıcın zümrüt gözlerinden kan gelmeye başladı. Kılıcı iyice havaya kaldırıp derin bir nefes aldım, kaslarımı sıktım ve var gücümle boynuna doğru indirdim. Kılıç tenini keserken etrafa simsiyah kanlar saçıldı. Fakat kılıç kemik ve kaslara denk gelince kolum kasıldı. Şeytan haykırdı ve saplandığı yerde sıkışan kılıcı çıkarmak için birkaç saniye uğraşmam gerekti.</p>

  <p>"Bir daha vur!" diye bağırdı Grimalkin. "Şimdi!"</p>

  <p>Kılıcı bir kez daha aynı noktaya doğru savurdum. Bu kez daha az zorlandım ve kılıç Şeytan'ın devasa başını omuzlarından ayırıverdi. Baş çukura düşüp Grimalkin'in ayaklarının dibine kadar yuvarlandı.</p>

  <p>Hayalet'le göz göze geldik ama yüzünde zafer kazandığımıza dair bir ifade yoktu. Sadece başını sallamakla yetindi.</p>

  <p>Grimalkin, Şeytan'ın başını kıvrık boynuzlarından yakalayıp havaya kaldırdı. Kapkara bir kan akıyordu ve Şeytan'ın şişmiş dudakları sanki konuşmaya çabalıyormuş gibi un ufak olmuş dişlerinin üzerinde hareket ediyordu. Oysa gözleri ters yüz olmuş, sadece beyazları görünüyordu. Grimalkin çukurdan çıkıp elindeki başı yeni deri çuvalına koydu. Çuvalı sıkıca bağladıktan sonra Şeytan'ın başsız bedeninin hâlâ titreyip sallandığı çukura döndü.</p>

  <p>Hayalet ve ben küreklerimizi kapıp çukuru alelacele demir ve tuz karıştırılmış toprakla doldurmaya başladık. Başımı kaldırıp iskeleye baktım. Bağlayıcı ve arkadaşından eser yoktu. Kaçmışlardı.</p>

  <p>Yağmur hâlâ bardaktan boşanırcasına yağarken üçümüz olabildiğince hızlı bir şekilde çukuru toprakla doldurmaya koyulduk. Bu korkunç yaratığın daha başka neler yapabileceğini bilmediğimizden tepeden tırnağa sırılsıklam olduğumuz halde hiç durmadan çalışmaya devam ettik. Başı olmasa bile kendini kurtarıp kurtaramayacağını merak ediyordum. Yavaş yavaş hareketleri azaldı; çuvaldaki baştan gelen homurtular da dindi.</p>

  <p>Bir süre sonra bağlayıcı ve arkadaşı geri döndüler. Toprak hâlâ hareket edip duruyordu, ama artık Şeytan'ın başsız bedenini neredeyse tamamen örtülmüştü. İki adam utanç içinde mırıldanarak özür dilediler. Hayalet sırtlarını sıvazlamakla yetindi. Yardım gelince daha hızlı ilerledik, yine de çukuru tamamen doldurmamız bir saat daha sürdü. İşi tamamlayınca durup soluk soluğa çukura baktık. En sonunda sıra taş kapağı çukura indirmeye gelmişti.</p>

  <p>Yağmur durmuştu fakat toprak kaygan olduğundan dikkat etmemiz gerekiyordu. Bağlayıcı zincirle uğraşırken, Grimalkin ve ben taşın bir tarafını tuttuk, Hayalet ve bağlayıcının arkadaşı diğer tarafından tuttular. Taş yavaşça alçaldı ve son anda ellerimizi çekerek kapağı tam olması gerektiği yere oturttuk.</p>

  <p>Ardından bağlayıcının arkadaşı zinciri hazırlayıp kancayı kayanın üzerindeki halkaya geçirdi. Çok geçmeden kaya havaya kaldırılıp taş kapağın ortasındaki yerine yerleştirilmişti bile. Bu da tamamlananınca bağlayıcı demir halkayı gevşetti. Son olarak da kalan toprağı kapakla kayanın etrafına attık. Otlar büyüdüğünde bu kaya da etrafındaki on iki dikilitaştan biri gibi görünecekti. Kenmare'deki dikilitaşların altında Şeytan'ın bedeninin gömülü olduğunu kimse bilmeyecekti.</p>

  <p>Fakat Grimalkin henüz işini bitirmemişti. Şeytan'ın varlığını Karanlık'ın hizmetkârlarından saklayabilmek için ejderhanınkine ilave olarak bir gizleme büyüsü daha yaptı. Grimalkin güçlü büyüsünü mırıldanarak dikilitaşların oluşturduğu çemberin dışında üç kez dönüp ayinini tamamlarken Hayalet arkasını döndü.</p>

  <p>En sonunda Grimalkin yanımıza gelip durdu. Görünüşe bakılırsa başarmıştık. Bu muazzam yaratık bağlanmıştı ve tüm çabalarına rağmen kendini kurtaramamıştı. Başardığımız şeye inanamayarak orada bir süre sessizce durduk.</p>

  <p>"Ama Şeytan sonsuza dek bağlanmadı, öyle değil mi?" diye sordum cesaretimi toplayıp neredeyse fısıldayarak. "Öyle ya da böyle günün birinde tekrar özgür kalacak... "</p>

  <p>"Hiçbir şey sonsuza dek sürmez evlat," dedi Hayalet kaşlarını çatarak. "Ama şu anda buradan çıkamaz, çünkü derisi gümüşle delindi ve kayaya bağlandı. Başının kesilmiş olması da cabası. Onu sonsuza dek haklamanın yolunu buluncaya dek burada kalacak. Ama benim asıl korkum başka birinin gelip onu serbest bırakması. Şu andaki en büyük tehlike bu."</p>

  <p>"Böyle bir şey olmayacak," dedi Grimalkin. "Senin de söylediğin gibi, başıyla bedeni ayrıldı ve Şeytan bu şekilde bağlı kalacak. Önce başı farklı bir yere gömmeye niyetlenmiştim, hatta belki deniz aşırı bir yere. Ama şimdi aklıma daha iyi bir yol geldi.</p>

  <p>Bu baş artık bana ait. Ondan ben sorumlu olacağım. Eyalet'e dönüp başı asla yanımdan ayırmamayı planlıyorum. Karanlık'a ait yaratıklar peşime düşecektir. Başı alıp buraya geri getirmek isteyeceklerdir ama ben onların her birini tek tek öldüreceğim. Başı mümkün olduğunca uzun süre yanımda tutacağım." Grimalkin başını öne eğdi. "Tabii sonsuza dek kaçıp savaşamayacağım doğru. Sayıca çok fazlalar ve eninde sonunda beni yakalayacaklar." Gözlerimin içine baktı. "Ben onları oyalarken sen de Şeytan'ı sonsuza dek yok etmenin bir yolunu bul."</p>

  <p>Kılıcı çekip kabzasını ona döndürerek uzattım. "Kılıcı al," dedim. "İşine yarayacaktır!"</p>

  <p>Grimalkin başını iki yana salladı. "Hayır, benim kendi silahlarım var, üstelik senin ona daha çok ihtiyacın olacak. Karanlık'ın hizmetkârları senin de peşine düşecek, unutma. Neler olup bittiğini ve bu işte senin de parmağın olduğunu öğrenecekler. Üstelik Kader Kılıcı artık sana ait. Onu başkasına devretme zamanı geldiğinde anlayacaksın. Gümüş mızraklarımızı Şeytan'ın bedenine saplarken, ne kadar güçlü olurlarsa olsunlar Karanlık'a ait tüm yaratıkların içine bir korku saldık. Artık korkmak nasıl bir şey biliyorlar. Ve Şeytan'ın başını kestiğin an senin de kaderin değişti. Bir zamanlar avken artık avcısın!"</p>

  <p>Sonra arkasına bile bakmadan deri çuvalı sırtına vurdu, gecenin karanlığında koşarak gözden kayboldu.</p>

  <p>Hayalet sert bir ifadeyle bana baktı. "Söylediklerine temkinli yaklaşsan iyi olur evlat, işin gerçeği yaptığın şu aptalca anlaşmadan sonra bir fırsat daha yakalamış olduğun için şanslısın," dedi başını sallayarak. "Ama bir konuda haklı: Şeytan'la son bir yüzleşme daha olacak; o gün gelinceye dek biraz vakit kazandık. Bunu iyi değerlendirmeliyiz."</p>

  <p>&nbsp;</p>
</body>
</html>
