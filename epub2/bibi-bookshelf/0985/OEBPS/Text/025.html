<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>BÖLÜM 15</title>
</head>

<body>
  <h1 class="h11">BÖLÜM 15</h1>

  <p class="p13"><span class="t6">KARA MELEK</span></p>

  <p>&nbsp;</p>

  <p>Umutsuzluğa kapıldım. Her şey bitmişti. Kaçma ümidim kalmamıştı. Üstelik Grimalkin bize Şeytan'ı bağlayabilmemiz için gerçek anlamda yardım edebilecek tek kişiydi. Üzülmüştüm de. O kötücül bir cadıydı, Malkin klanının katil cadısıydı ama omuz omuza mücadele etmiştik. Grimalkin'in yardımı olmasa şimdiye çoktan ölmüş olurdum.</p>

  <p>"Scarabek nerede?" diye sordu Cılız Shaun.</p>

  <p>"Güvende," dedi Doolan, "ama mücadele sırasında yaralandı. Ben size bu haberi iletmek için önden geldim. Oğlanla benim ilgilenip onu hak ettiği gibi yavaş ve acılı bir şekilde öldürmemi istiyor. Hemen şimdi işe koyulacağım," diyerek bıçağını havaya kaldırıp üzerindeki kanı yaladı.</p>

  <p>Ayağa kaldırıldım ve iplerim kesildi. Cılız Shaun beni saçımdan yakalayıp büyücü liderine doğru sürükledi.</p>

  <p>"Ölme vaktin geldi evlat!" diye bağırdı. "Karşındaki bu korkunç yüze bir bak!"</p>

  <p>Kasap Doolan pis pis sırıttı. Ardından çok tuhaf bir şey söyledi:</p>

  <p>"Ölüm kendi yerine kara meleğini gönderdi!"</p>

  <p><span class="t19">Kara melek</span>? Ne demek istiyordu?</p>

  <p>Doolan'a bakınca bir tuhaflık fark ettim. Başının etrafında mor bir ışık vardı ve yüzü eriyor gibi görünüyordu. Biçim değiştiriyordu. Dudakları siyahlaşmıştı. Alnı da iyice daralmış, elmacık kemikleri çıkıklaşmıştı. Bu, artık Kasap Doolan'ın yüzü değildi.</p>

  <p><span class="t19">Bu Grimalkin'di.</span></p>

  <p>Katil cadı her zaman olduğu gibi ölüm saçmaya hazırdı: Bedeni çaprazlamasına asılmış deri kılıflarla kaplıydı ve her birinde birden çok kın vardı; bu kınların içindeyse bıçakları ve öldürdüğü düşmanlarının başparmak kemiklerini kesmekte kullandığı makasları duruyordu. Sol omzundansa ufak bir çuval sarkıyordu. Acaba bunun içinde nasıl bir silah var? diye düşündüm. Dudakları siyaha boyalıydı ve ağzını açtığında sivri dişlerini gördüm. Tehlikeli görünüyordu; tam bir katildi.</p>

  <p>Katil cadı düşmanlarını kandırmak için kara büyü kullanmıştı. İçim sevinçle doldu: Henüz ölmemiştim. Grimalkin sol elinde tuttuğu Doolan'ın kesik başını çamura attı. Tek bir hareketle uzun bıçağını var gücüyle bana doğru fırlattı. Ama hedefi ben değildim ve Grimalkin nadiren ıskalardı.</p>

  <p>Cılız Shaun acı içinde haykırdı ve titreyen elleri saçımı bıraktı. Dönüp göğsüne saplanan bıçakla birlikte çamurlu toprağa düşüşünü izledim. Etrafımdaki büyücüler paniğe kapılarak cadıdan uzaklaşmaya başladılar.</p>

  <p>Grimalkin öne atılıp beni omzumdan yakaladığı gibi arkasına aldı. Ayağım kayınca çamurun içine yuvarlandım. Şimdi düşmanlarımızla benim aramda saldırıya hazır duruyordu. Muhafızlardan biri göğsünü hedef alarak bir mızrak fırlattı. Atış iyi ve hızlıydı fakat son anda Grimalkin mızrağı elinin tersiyle yana itip bir başka bıçak fırlattı. Muhafız daha fırlattığı mızrak yere düşmeden ölmüştü bile. Apar topar ayağa kalktım.</p>

  <p>"Basamaklara koş! İpi kullan!" diye bağırdı cadı duvarı işaret ederek.</p>

  <p>Dediğini yaptım fakat günlerdir süren tutsaklığım boyunca fazla beslenemediğimden bitkin düşmüştüm. Bacaklarım ağırlaşmıştı ve beni aşağı çeken çamurlu zemin işimi iyice zorlaştırıyordu. Arkama bakınca Grimalkin'in beni takip etmeye niyeti olmadığını gördüm. Bir düzine büyücü ve muhafızla savaşıyor, bıçaklarını savurup duruyordu. Grimalkin düşmanlarını geri püskürtürken yükselen acı dolu çığlıkları duydum.</p>

  <p>Basamaklara ulaşınca olabildiğince hızlı bir şekilde yukarı çıkmaya başladım, ancak bacaklarım birer demir blokları farksızdı. En sonunda siperlere ulaşınca tekrar geri dönüp aşağı baktım. Grimalkin geri çekilmişti ve ipin bağlı olduğu direğin yanında savaşıyordu.</p>

  <p>Ansızın büyük bir tehlikenin farkına vardım. Grimalkin kaleden çıkmak üzere bulunduğu yerden ayrıldığında ipi keseceklerdi. O da bunun farkında olmalı, diye düşündüm. Duvara iyice yanaşıp aşağı inmeye başladım. Başım dönüyordu ve iple birlikte sallanıp dururken tutunmakta zorlanıyordum.</p>

  <p>En sonunda bitkin ve soluk soluğa yere ulaştım. Siperlerin ötesinden çığlıklar yükseliyordu; sonrasında Grimalkin duvarın üzerinde belirdi ve hızla ipten aşağıya inmeye haşladı. Yüreğim ağzımdaydı ama o göz açıp kapayıncaya kadar yanıma inerek doğu istikametini işaret etti.</p>

  <p>"Tek şansımız kıyı boyunca bu yönde ilerlemek!" dedi.</p>

  <p>Yanıtımı beklemeden koşmaya başladı; ben de elimden geldiğince ona ayak uydurmaya çalışıyordum ancak aramız gitgide açılıyordu. Durup yanıma geri geldi. Arkama bakınca uzaktaki meşaleleri gördüm.</p>

  <p>"Savaşamayacağımız kadar çoklar," dedi. "Yakında atlılar da gelir. Daha hızlı hareket etmelisin. Hayatta kalmamız buna bağlı."</p>

  <p>Zihnim bunu istiyordu ama bedenim karşılık veremiyordu. "Yapamam," dedim. "Günlerdir bağlıydım ve çok az yemek yedim. Üzgünüm ama yeterince gücüm yok."</p>

  <p>Cadı tek kelime daha etmeden beni bacaklarımdan yakalayıp tüy dolu bir çuvalmışım gibi omzuna attı. Doğuya ilerlemeye başladık.</p>

  <p>&nbsp;</p>

  <p>Grimalkin en az bir saat bu şekilde koştu. Bir ara bir derenin üzerinden atladı; başka bir sefer bayır aşağı inerken kayarak dizlerinin üzerine düştü. Sonra kendimi bir tür sığınakta buldum ve yere indirildim. Hemen oracıkta derin bir uykuya daldım. Uyandığımda Grimalkin yaktığı ateşin üzerinde bir şeyler pişiriyordu.</p>

  <p>Doğrulup etrafıma baktım. Gündüzdü ve terk edilmiş bir kulübeye sığınmıştık. Hiç eşya yoktu, bizden önce burayı hayvanların kullandığı belliydi. Kulübenin kapısı yok, tek penceresi de kırıktı. Esen rüzgâr içeriye doluyordu, fakat çatı hâlâ sağlam ve kuruydu.</p>

  <p>Katil cadı ateşin yanına çömelmiş, şişe taktığı iki tavşanı yavaşça çeviriyordu. Dönüp sivri dişlerini göstererek gülümsedi.</p>

  <p>Odanın uzak köşesine dayanmış asamı görünce şaşırdım.</p>

  <p>"Asanı Scarabek'in kulübesinden aldım ve Staigue'e giderken burada bıraktım. Biraz daha iyi misin?" diye sordu.</p>

  <p>Başımı aşağı yukarı salladım. "Evet ve hayatımı kurtardığın için teşekkürler. Bir kez daha..." Başımla ateşi işaret ettim. "Bacadan çıkan duman sorun olmaz mı? Hâlâ bizi arıyorlar mıdır?"</p>

  <p>"Evet, ama bizi burada bulamazlar; burayı büyüyle sakladım. Gece çökünce yola koyuluruz."</p>

  <p>"Nereye gidiyoruz?"</p>

  <p>"Kenmare'e, ustanla buluşmaya. "</p>

  <p>"Onunla konuştun mu bile?"</p>

  <p>"Evet. Oraya geri dönmeyi başarmış. Ama Alice onunla birlikte değilmiş. Alice'le iletişimimizi yitirdik. Artık kan kabının korumasında değil."</p>

  <p>Başımı öne eğdim. "Kan kabı ona artık yardım edemez, dedim üzgün bir şekilde. "Kelt cadısı Scarabek, Alice'i Şeytan'a teslim etti ve Şeytan onu kendi bölgesine götürdü."</p>

  <p>"Zavallı kız," dedi Grimalkin. "O halde onu kaybettik. Alice için yapabileceğimiz hiçbir şey yok. Keşke bunu daha önce bilseydim. Scarabek'in gitmesine izin verdim. Amacımıza hizmet etmişti; o sadece seni kurtarmak için bir araçtı. Onu öldürmeliydim!"</p>

  <p>Bu söylediklerini duyunca göğsüme bir acının saplandığım hissettim. Sözleri, Alice konusunda düşündüğüm şeylerdi. Fakat bunları bir cadıdan duymak, duruma korkunç bir kesinlik kazandırıyordu.</p>

  <p>"Artık özgür olduğuna göre Scarabek yine peşime düşecektir," dedim. "Bill Arkwright kız kardeşini öldürdüğünde yanındaydım. Beni Şeytan'a vermeden önce intikam almak istiyor."</p>

  <p>"Endişelenmene gerek yok. Yanında ben olduğum sürece güvende olacaksın," dedi Grimalkin. "Hem cadının kulübesinden bir şey aldım."</p>

  <p>Bana daha önce fark ettiğim bez çuvalı uzattı. İçinde gümüş zincirimin olduğunu görünce keyfim yerine geldi.</p>

  <p>"Kaldır şunu," dedi Grimalkin. "Çuvalı ucundan tutarken bile parmaklarım yandı. Yakınında olmaya katlanamıyorum!"</p>

  <p>Ardından şişlerden birini bana uzattı. "Hadi ye. Gücünü toplaman gerek."</p>

  <p>Bir süre sessizce yemek yedik. Tavşan çok lezzetliydi. Açlıktan ölmek üzereydim ve yemeğimi bir an önce bitirmek istediğimden ağzımı yakıp duruyordum.</p>

  <p>"Ustan kan kabını duyunca ne tepki verdi?" diye sordu Grimalkin. "Bana pek bir şey söylemedi; durgun ve düşünceli görünüyordu. Çırağının kara büyü tarafından korunmasını kabullenmekte zorlanıyor."</p>

  <p>"Hiç hoşlanmadı," diye yanıtladım, elim kabı hissetmek için otomatikman ceplerimi yoklarken. "Bir an için kabı oracıkta kırarak üçümüzü de sonsuza dek Karanlık'a mahkûm edecek sandım, ama sonra vazgeçti. Sanki yaptığım plan umudunu tazelemiş gibiydi. Son birkaç aydır hayat onun için çok zorlu geçti. Evi ve gelecek nesillere aktarmakla yükümlü olduğu kütüphanesi yanıp kül oldu. O günden beridir eskisi gibi değil."</p>

  <p>"Yunanistan'da olanlardan sonra tekrar aynı safta olacağımızı da beklemiyordur ama. Bu da onun için hiç kolay olmayacak," dedi.</p>

  <p>"Alice sana kabın çatladığını ve etkisinin azalmaya başladığını söyledi mi?"</p>

  <p>Grimalkin başını aşağı yukarı salladı. "Söyledi ve bu yüzden bir an önce Şeytan'la ilgilensek iyi olur."</p>

  <p>"İskoçya'dan nasıl kaçtın?" diye sordum.</p>

  <p>"Zavallı bir balıkçıyı korkutup beni buraya getirmesi için ikna ederek," diye yanıtladı sert bir gülümsemeyle. "Karşılığında canını bağışladım."</p>

  <p>"Peki Eyalet'te işler nasıl?" diye sordum tavşan etinin son parçalarını sıyırırken.</p>

  <p>"Şu anda durum çok kötü. İnsanların hiçbir şeyi yok; düşman askerleri her şeyi talan etti. Ama bu durum sonsuza dek sürmeyecek."</p>

  <p>"Yine de eve dönmek için epey bir süre beklememiz gerekebilir," dedim.</p>

  <p>Eyalet'te yaşayan kendi ailemi düşündüm. Acaba bu düşman istilasında onlar ne yapıyordu? Çiftlik baskına uğramış ve askerlere yiyecek sağlamak için hayvanlar kesilmiş olabilirdi. Peki ya erkek kardeşlerim Jack ve James karşı koymuşlar mıydı? Eğer karşı koydularsa ölmüş olabilirlerdi.</p>

  <p>"Düşman çok geniş bir alanı ele geçirdi; tabii birlikleri ve ikmal hatlarının arası da iyice seyrekleşti," dedi Grimalkin. "Ve en kuzeydeki direnişi henüz kırabilmiş değiller. Oranın da ötesinde İskoçyalılar toplanıyor: Baharda onlara dağdaki İskoçlar da katılacak. Sonra hep birlikte bir karşı saldırı düzenleyecekler ve Eyalet bir kez daha yükselişe geçecek. Biz cadılar da üzerimize düşeni yapacağız. Çok fazla kan akacak. Kâhinlerimiz tüm bunların gelip geçici olduğunu gördüler."</p>

  <p>Cadı kâhinler <span class="t19">gerçekten de</span> geleceği görebilirlerdi, ama zaman zaman yanılabildiklerini de bildiğimden yorum yapmadım. Bunun yerine Grimalkin'in dikkatini en güçlü düşmanımıza çektim. "Şeytan'ı bağlayabileceğimize gerçekten inanıyor musun?" diye sordum.</p>

  <p>"Öyle olmasa bunca yolu teper miydim?" Bana bakıp gülümsedi. "Yine de John Gregory ile her şeyi baştan konuşmalıyız. Bu deneme tehlikeli olacak ve hepimizin sonu gelebilir. Büyük bir risk; ama evet, yapılabileceğine inanıyorum. Şeytan'ın nerede bağlandığı önemli. Onu kurtarmak isteyeceklerden gizleyebileceğimiz bir yer olmalı."</p>

  <p>"Kara büyü kullanarak mı?"</p>

  <p>Katil cadı başını evet anlamında salladı. "Evet, orayı kara büyüyle çevreleyeceğim. Ama yine de ücra bir yer olmalı; tesadüfen bulunsun istemeyiz."</p>

  <p>&nbsp;</p>

  <p>Karanlık çökünce Kenmare'e doğru ilerlemeye devam ettik. Artık iyice güçlenmiştim ve hem asamı elimde tuttuğuma hem de cebimdeki gümüş zincirin şıngırtısını duyabildiğime mutluydum. Yol boyu çok az konuştuk, aklım hep Alice'teydi ve sonunda dayanamayıp konuyu tekrar açtım:</p>

  <p>"Alice için sahiden umut yok mu? Onu geri getirmek mümkün değil mi?"</p>

  <p>"Korkarım hiçbir şey yapamayız. Keşke aksi olsaydı."</p>

  <p>"Peki ya Şeytan'ı bağlamayı başarırsak? Bu da mı bir işe yaramaz?"</p>

  <p>"Kan kabını yok ettiğimizde seni almaya gelecektir. Alice'i geride bırakacak ve o da, maalesef bulunduğu yerde kalmaya mahkûm olacak. Bunu kabullenmenin çok zor olduğunu biliyorum. Ama Şeytan bir kez bağlanıp bölgesine dönmesi engellendiğinde Alice'in acısı azalacaktır. Kendisi orada olamayacak."</p>

  <p>Grimalkin'in beni rahatlatma girişimi başarısız olmuştu. Alice'i karanlıkta tek başına ve korkmuş bir halde hayal dahi edilemeyecek acılar çekerken düşündüm. Pan'ın söylediklerini hatırladım:</p>

  <p><span class="t19">Ş</span><span class="t19">eytan kendi kanunlar</span><span class="t19">ı</span><span class="t19">n</span><span class="t19">ı</span> <span class="t19">kendi yazar ve oradaki en büyük bölgeye sahiptir. Ölü ya da diri tüm ölümlüler için korkunç bir yerdir.</span></p>

  <p>&nbsp;</p>
</body>
</html>
