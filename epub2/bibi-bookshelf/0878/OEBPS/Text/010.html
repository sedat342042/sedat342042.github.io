<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>ÜÇÜNCÜ DEFTER: İLK KAÇIŞ</title>
</head>

<body>
  <h1 class="h11"><a id="a19"></a>ÜÇÜNCÜ DEFTER: İLK KAÇIŞ</h1>

  <h2 class="h21"><a id="ncx530"></a><a id="a20"></a>Hastaneden Tüyüyoruz</h2>

  <p class="p6">Bu akşam Dega'nın, ardından da Fernandez'in yakasına yapıştım. Dega, yaptığım projeye güvenmediğini, hücre cezasından kurtulmak için de büyük bir para ödemeye hazır olduğunu belirtti. Bunun için de, böyle bir teklif aldığını Sierra'ya bildirmemi, mümkün olup olmadığını öğrenmemi istiyordu. Chatal, aynı gün pusulamı götürdü ve cevabını getirdi: &ldquo;Hücre cezasını kaldırtmak için kimseye para verme&rdquo;, diyordu Sierra. &ldquo;Bu cezaya Fransa'dakiler karar verir, kimse, hatta cezaevi müdürü bile kaldıramaz. Eğer hastanede büyük umutsuzluk içindeyseniz, adalara giden MANA adlı geminin yola çıkışının ertesi günü kaçmayı deneyebilirsiniz.&rdquo;</p>

  <p class="p6">Adalara doğru yola çıkmadan önce sekiz gün kadar hücrede kalacağız, belki böylesi, hastanedeki koğuşta fırsat kollamaktan daha iyi. Aynı pusulada Sierra, istersem, hastanenin ardına, bizi kaçıracak bir tekne hazırlayabilecek durumda eski bir kürek mahkûmunu benimle görüştüreceğini de belirtiyordu. Yıllar önce tahliye edilen bu Toulon'lu eski mahkûmun adı Jesus'dü, iki yıl önce de Doktor Bourat'nın kaçışını hazırlamıştı. Kendisiyle görüşebilmem için, özel cihazların bulunduğu bir pavyonda ciğerlerimin filmini aldırmam gerekiyordu. Pavyon hastanenin içindeydi ama aynı gün röntgene gitmek üzere sahte bir izin kâğıdı hazırlayan eski mahkûmlar da içeri girebiliyordu. Yalnız, röntgene girmeden önce tüpü çıkarmamı da sıkı sıkı öğütledi. Doktor akciğerlere bakarken daha aşağılara göz gezdirmek de isteyebilirdi. Sierra'ya ulaştırdığım pusulada, Jesüs'ü röntgene yollamasını, Chatal'ın icabına bakıp aynı gün benim de aynı yerde bulunmamı sağlamasını belirttim. Sierra o akşam haberi verdi, öbür gün saat dokuzda pavyonda olacaktım.</p>

  <p class="p6">Ertesi gün Dega ile Fernandez, hastaneden çıkmak istediler. MANA sabah yola koyulmuştu. Kamptaki hücrelerden kaçabilmeyi umuyorlardı, kendilerine başarılar diledim, tasarladığım plânda en ufak bir değişiklik yapmadım ama.</p>

  <p class="p6">Jesus'ü gördüm. Kupkuru, yanık tenli yüzünde iki korkunç yara olan eski bir kürek mahkûmuydu. Bir gözü karşısındakine baktıkça yaşarıyordu hep. Suratı kötü, bakışı kötüydü. Bana hiç güven vermedi, gelecekte haklı olduğum anlaşılacak. Çabucak konuşuyoruz:</p>

  <p class="p6">&mdash; Sana dört, en fazla beş kişi alabilecek bir tekne hazırlarım. Bir fıçı tatlı su, yiyecek, kahve, bir de tütün koyarım tekneye. Üç Kızılderili küreği, boş un torbaları, yelkeni ve floku dikebilmen için de iğne iplik bulurum. Ayrıca da bir pusula, bir balta, bir bıçak, beş litre de Güyan romu. Bütün hepsine karşılık iki bin beş yüz frank alırım. Mehtap daha üç gün sürer. Kabul edersen, dört gün sonra seni teknenin içinde, gecenin on birinden sabahın üçüne kadar beklerim. Tam sekiz gün süreyle. Sonra beklemem. Tekne hastanenin iki duvarının birleştiği yerin tam karşısında olacak. Duvara tutunarak ilerle, çünkü iki metre ötesinde bile olsan tekneyi göremezsin. Adama pek güvenim yok ama yine de evet diyorum.</p>

  <p class="p6">&mdash; Parayı görelim, diyor Jesus.</p>

  <p class="p6">&mdash; Sierra ile yollarım.</p>

  <p class="p6">El sıkışmadan ayrılıyoruz. Pek parlak bir başlangıç değil.</p>

  <p class="p6">Saat üçte Chatal, parayı Sierra'ya götürüyor. Tam iki bin beş yüz frank. Kendi kendime: &ldquo;Galgani sayesinde bu parayı gözden çıkarabildim, diyorum, gerçekten bir kumar. Allah vere de, herif bu parayla sabahtan akşama dek kafayı tütsülemese!&rdquo;</p>

  <p class="p6">Clousiot çok memnun, kendine, bana ve planıma güveniyor. Kafasını kurcalayan bir tek şey var: Arap her gece değil ama sık sık koğuşa giriyor. Ancak geç saatlerde pek görünmüyor ortalıkta. Başka bir sorun daha: Kendisine teklif yapmak için kimi seçmeli? Nice &ldquo;çevre&rdquo;sinden bir Korsikalı var, adı Biaggi. 1929&rsquo;dan beri Güyan'da, sıkı denetlenen koğuşta bulunma nedeni de birini öldürmüş olması. Tutuklu olarak yargılanmayı bekliyor burada. Clousiot ile birlikte, kendisiyle konuşup konuşamayacağımızı, meseleyi ne zaman açabileceğimizi düşünüyoruz. Biz alçak sesle tartışırken on sekiz yaşında, kadın kadar güzel yüzlü bir oğlan yanımıza yaklaşıyor. Adı Maturette, idam cezasına çarptırılmış, genç yaşından ötürü &mdash;on yedi&mdash; cezası müebbede çevrilmiş. Suçu da, bir taksi şoförünü öldürmek. Biri on altı, diğeri on yedi yaşında olan iki arkadaş, Ağırcezada birbirlerini suçlayacaklarına, cinayeti işlediklerini söylüyorlardı. Oysa şoförde bir tek kurşun yarası vardı. Duruşmaları sırasındaki bu tutumları, onları, bütün kürek mahkûmlarının gözünde çok sevimli yapmıştı.</p>

  <p class="p6">Kadınsı görünüşüyle yanımıza yaklaşan Maturette, incecik sesiyle ateş istedi. Sigarasını yaktıktan başka, ona dört sigarayla bir kutu da kibrit armağan ettim. Tahrik edici bir gülümsemeyle teşekkür etti, uzaklaşmasını bekledik. Birden Clousiot:</p>

  <p class="p6">&mdash; Kelebek be, dedi. Galiba kurtulduk. Arap istediğimiz zaman ve saatte koğuşa girecek. Bu iş çantada keklik.</p>

  <p class="p6">&mdash; Nasıl?</p>

  <p class="p6">&mdash; Gayet basit. Küçük Maturette'le konuşup Arap&rsquo;ı kendine âşık etmesini söyleyeceğiz. Bilirsin. Araplar genç oğlanlara bayılırlar. Bu merakını da bildikten sonra, oğlanla yatmak için her gece koğuşa girmesi işten değil. Arap&rsquo;ın, işimize gelen geç saatlerde koğuşta olması da Maturette'in cilve yapması ve görülmekten korktuğunu söylemesiyle mümkün.</p>

  <p class="p6">&mdash; İşi bana bırak.</p>

  <p class="p6">Maturette'e doğru yürüyorum, beni davetkâr bir gülümsemeyle karşılıyor. O ilk tebessümüyle beni ağına düşürdüğü kanısında. Hemen giriyorum söze:</p>

  <p class="p6">&mdash; Yanılıyorsun, çabuk gir kenefe.</p>

  <p class="p6">Kenere doğru yürüyor, orada başlıyorum anlatmaya:</p>

  <p class="p6">&mdash; Söylediklerimin tek kelimesini tekrarlarsan kendini ölmüş bil. Meseleyi anlatıyorum. Bizim için şunu, şunu ve şunu, şu kadar paraya yapar mısın? Yapmazsan ne kadar istersin? Bize yardım etmekle mi yetinirsin? Yoksa birlikte gelmek mi istersin?</p>

  <p class="p6">&mdash; Sizinle gelmek isterim oldu mu?&rdquo; Sözleştik, anlaştık. El sıkıştık.</p>

  <p class="p6">Maturette yattı, ben de Clousiot ile bir şeyler konuştuktan sonra uzandım, Saat sekizde, Maturette pencerenin önüne oturdu. Arap&rsquo;ı çağırması bile gereksiz, herif kendiliğinden sokuluyor, aralarında alçak sesle bir konuşma başlıyor. Saat onda Maturette yorganın altına girdi. Biz, tek gözümüz açık dokuzdan beri uyuma numarası yapıyoruz zaten. Arap koğuşa giriyor iki tur atıyor ve bir ölü buluyor. Kapıyı vuruyor, az sonra içeri giren sedyeciler ölüyü kaldırıyorlar. Bu ölüm olayı bizim işimize yarayacak, çünkü Arap&rsquo;ın, gecenin hangi saatinde olursa olsun koğuşta gezinmesini doğrulayacak. Bizim öğütlerimizi dinleyen Maturette, ertesi akşam on birde Araba randevu verdi. Kapıcı o saatte göründü, küçüğün yatağı önünden geçti, uyandırmak için ayaklarından çekti, sonra keneflere doğru yürüdü. Maturette onu izledi. Bir çeyrek sonra Arap döndü, doğru kapıya yürüdü ve çıktı. Ardından da Maturette, bize bir şey söylemeden gitti, yattı. Ertesi gün de aynı şey tekrarlandı ama saat on ikide, işler yolunda, Arap, bizim oğlan ne zaman isterse o zaman gelecek.</p>

  <p class="p6">27 Kasım 1933, tokmak olarak kullanılabilecek iki karyola ayağı hazır, öğleden sonra dörtte Sierra'dan haber bekliyorum. Hastabakıcı Chatal, mektupsuz dönüyor. Sadece:</p>

  <p class="p6">&mdash; Francois Sierra, Jesus'un sözleştiğiniz yerde seni beklediğini bildirdi, dedi. Talihin açık olsun.</p>

  <p class="p6">Akşam sekizde de Maturette Arap'a:</p>

  <p class="p6">&mdash; Gece yarısından sonra gel, dedi. Çünkü o saati geçirince, çok daha uzun bir süre birlikte kalabiliriz.</p>

  <p class="p6">Arap da, gece yarısından sonra geleceğini söyledi. Tam gece yarısı her şey hazır. On ikiyi çeyrek geçe Arap göründü, doğru Muterette'nin yatağına yöneldi, ayaklarından çekip kenefe yürüdü. Clousiot&rsquo;dan hiç ses gelmiyor. Ben kenef kapısının ardına gizleneceğim, Clousiot da dikkatini çekmek için Arap&rsquo;ın üstüne yürüyecek. Yirmi dakikalık bir beklemeden sonra her şey, çabucak olup bitiyor. Arap keneften çıkıyor Clousiot ile karşılaştığında şaşırıp:</p>

  <p class="p6">&mdash; Gecenin bir saatinde koğuşun ortasında dikilmiş ne yapıyorsun, diye soruyor. Git yat.</p>

  <p class="p6">Aynı anda da karyola ayağı beynine iniyor ve Arap çıt çıkarmadan yuvarlanıyor. Hemen elbiselerini giyiyor, pabuçlarını ayaklarıma geçiriyorum. Arap&rsquo;ı yatağın altına çekiyoruz, iyice gizlemeden önce çabuk ayılmaması için ensesine bir kere daha vuruyorum. Hesabı tamam.</p>

  <p class="p6">Koğuştan seksen kişinin bir teli kıpırdamadı. Ardımda Clousiot ve Maturette, hızla kapıya yöneliyor ve vuruyorum. Nöbetçi açıyor, tokmağımı salladığım gibi küt indiriyorum kafasına. Tam karşısındaki silahını düşürüyor, uykuya dalmış olmalı. Kendine gelmeden onu da bayıltıyorum. Benimkilerin sesi çıkmadı.</p>

  <p class="p6">Yalnız Clousiot'nunki yere yuvarlanmadan önce bir &ldquo;Ah!&rdquo; çekti. Benimkiler iskemlelerine baygın yayılmışlar, üçüncüsü boylu boyunca yere uzanmış. Soluğumuzu kesiyoruz. Bizce bu &ldquo;Ah!&rdquo; sesini duymayan yok. Gerçekten de ses epey yüksekti ama kimsenin kıpırdadığı yok. Herifleri koğuşa sokmuyor, silahlarını alıyoruz yalnız. Clousiot önde, oğlan ortada, ben geride, bir fenerin güç aydınlattığı merdivenlerden iniyoruz. Clousiot demir parçasını atmış, benimki sağ elimde, sol elimle karabinayı tutuyorum. Aşağıda kimseler yok. Çevremizde gece mürekkepten farksız. Nehre doğru uzanan duvarı seçebilmek için çok dikkatli bakmak gerek, hızla ilerliyoruz. Duvara vardığımızda çömeliyorum. Clousiot duvara çıkıp ata binercesine oturuyor ve önce Maturette'i, ardından beni yukarı çekiyor. Karanlıkta, duvarın öbür yanına atlıyoruz. Clousiot bir çukura düşüp ayağını incitiyor. Maturette'le benim arızamız yok. Doğruluyoruz, atlamadan önce tüfeği fırlattık attık. Clousiot doğrulmaya çalışıyor, ama yapamıyor bu işi, bacağını kırdığını söylüyor. Maturette'i onunla bırakıp elimi duvara sürerek uca kadar koşuyorum. Ortalık öylesine karanlık ki, iki duvarın birleştiği uca vardığımda kolumun boşluğa düştüğünü fark etmeyip yüzüstü yuvarlanıyorum. Nehirden doğru gelen sesi de o sırada duyuyorum işte:</p>

  <p class="p6">&mdash; Siz misiniz?</p>

  <p class="p6">&mdash; Evet. Sen misin Jesus?</p>

  <p class="p6">&mdash; Benim.</p>

  <p class="p6">Bir an kibritini yakıyor. Bulunduğu yeri göz kararıyla kestirebildim, suya girip yanına varıyorum. Sandalda iki kişi oturuyor.</p>

  <p class="p6">&mdash; Önce sen çık. Kimsin?</p>

  <p class="p6">&mdash; Kelebek.</p>

  <p class="p6">&mdash; İyi.</p>

  <p class="p6">&mdash; Jesus, geri dönmek gerekiyor, arkadaşım duvardan atlarken bacağını kırdı.</p>

  <p class="p6">&mdash; Al öyleyse şu küreği de çek.</p>

  <p class="p6">Üç Kızılderili küreği suya gömülüyor ve hafif tekne, arkadaşların bulunması gereken yerle bizi ayıran yüz metreyi çabucak alıyor. &ldquo;Clousiot!&rdquo; diye sesleniyorum.</p>

  <p class="p6">&mdash; Konuşma Tanrı aşkına, diyor Jesus. Göbek, çakmağını çaksana.</p>

  <p class="p6">Kıvılcımlar çıkıyor, bizimkiler gördü kıvılcımları. Clociot Lyon usulü ıslık çalıyor dişlerinin arasından. Bu ıslık hiç gürültü yapmıyor, ama çok rahat duyulabiliyor, sanki bir yılan ıslığı. Durmadan ıslığı çaldığından doğru yattığı yere varıyoruz. Göbek iniyor, Clousiot'yu kucaklayıp kayığa yerleştiriyor. Sonra Maturette'le Göbek atlıyorlar. Beş kişiyiz teknede, su bordanın iki parmak altına kadar yükseliyor.</p>

  <p class="p6">&mdash; Önceden haber vermeden en ufak bir hareket yapmayın, diyor Jules. Kelebek sen kürek çekmeyi bırak, küreği dizlerinin üstüne koy. İpi çöz Göbek!</p>

  <p class="p6">Akıntının da yardımıyla tekne, hızla gecenin karanlığına dalıyor. Bir kilometre ötede, eski bir dinamonun çok kötü aydınlattığı cezaevinin önünden geçerken nehrin tam ortasındayız, akıntıya kapılmış akıl almaz bir hızla yol alıyoruz. Göbek de küreğini sudan çıkardı. Yalnız Jesus küreğinin bir ucuyla teknenin dengesini sağlıyor. Kürek çekmiyor bile, tekneye yön veriyor.</p>

  <p class="p6">&mdash; Artık konuşabilir, sigara içebilirsiniz, diyor Jesus. Sanırım işler yolunda gitti. Kimseyi öldürmediğinizden emin misiniz?</p>

  <p class="p6">&mdash; Hay Allah belanı versin! Beni uyuttun Jesus, diyor Göbek. Bana çok kolay bir kaçış olduğunu söyledin, anladığım kadarıyla hücre cezasına çarptırılanlar tüyüyor.</p>

  <p class="p6">&mdash; Evet öyle Göbek. Sana söylemedim, çünkü yardım etmezdin. Oysa benim de bir adama ihtiyacım vardı. Dertlenme. Enselenirsek her şeyi ben üzerime alırım.</p>

  <p class="p6">&mdash; Öyle olması daha doğru Jesus. Bana verdiğin yüz kâğıt için biri ölürse kellemin gitmesini, yaralanırsa müebbetlik olmayı istemem.</p>

  <p class="p6">&mdash; Göbek, diyorum, ikinize bin franklık bir armağanım var.</p>

  <p class="p6">&mdash; Bak bunu beklemiyordum adamım. Çok iyisin, sağ ol. Köyde açlıktan geberiyoruz. Hapisten kurtulmak içerde yatmaktan bin beter, insan içerde yatarken her gün kayıntı çıkıyor, bedavadan da façasını düzüyorlar.</p>

  <p class="p6">&mdash; Çok acı çekmiyorsun ya? diyor Jesus. Clousiot'ya.</p>

  <p class="p6">&mdash; İyiyim, diyor Clousiot. Ama kırık bacağımla ne yaparız Kelebek?</p>

  <p class="p6">&mdash; Bakarız icabına. Nereye gidiyoruz Jesus?</p>

  <p class="p6">&mdash; Nehrin ağzında otuz kilometre gerideki bir ufak koya sizi gizleyeceğim. Sekiz gün orada kalır, beklersiniz. Maroni'den çıktığınız gece denize vardığınıza inanmaları gerekiyor. İnsan avcıları motorsuz teknelerle dolaşırlar, onlar çok daha tehlikeli. Yakınınızda bir yerde duruyorlarsa, ateş yakmak, konuşmak, öksürmek başınıza bela açabilir. Aynasızların teknesi ise motorlu, sizi gizleyeceğim koya da giremezler. Tekneleri karaya oturur çünkü.</p>

  <p class="p6">Hava aydınlanıyor. Sabahın dördüne doğru, yalnız Jesus'ün bildiği yeri uzun aramalardan sonra buluyor ve birbirine geçmiş ağaçların arasına dalıyoruz. Tekne yeşillikleri yatırıyor, geçtikten sonra da bitkiler doğruluyor ve sık bir yerde ardında bizi gizliyor. Bu bitki örtüsünün ötesinde, bir teknenin ilerlemesine yetecek kadar su bulunduğunu anlaması için, insanın sihirbaz olması gerek. Bir saat süreyle, dalları iterek ilerliyor, ormanın derinliklerine dalıyoruz. Birden kendimizi kanala benzer bir yerde buluyor ve duruyoruz. Suyun kıyısı yemyeşil otlarla kaplı ve tertemiz ağaçlar dev gibi. Saat altı ama gün ışığı yaprakların arasından içeri pek süzülemiyor bile. Bu heybetli kubbenin altında, hiç bilmediğimiz binlerce hayvanın sesi çınlıyor. Jesus:</p>

  <p class="p6">&mdash; Sekiz gün burada beklemeniz gerekli, diyor. Yedinci gün size yiyecek getireceğim.</p>

  <p class="p6">Sık ağaçların altından aşağı yukarı iki metre uzunluğunda bir yerli kayığı çıkarıyor. Sular yükseldiğinde, bununla Saint Laurent'a dönecek.</p>

  <p class="p6">Artık, kıyıda yatan Clousiot ile uğraşalım. Sırtında gömlekten başka şey olmadığından bacakları çıplak. Baltayla kuru dalları tahta parçası haline getiriyoruz. Göbek, Clousiot'nun bacağına asılıyor. Clousiot boncuk boncuk terliyor ve birden &ldquo;Dur!&rdquo; diyor, şimdi daha az acımaya başladı. Kemiğin yerine oturmuş olması gerek. Tahtaları kırık bacağın iki yanına koyuyor ve teknedeki kenevir ipiyle bağlıyoruz. Clousiot şimdi daha rahat. Jesus dört gömlek, dört pantolon, dört tane de yün ceket almış. Maturette'le Clousiot giyiniyorlar, ben Arap&rsquo;ın giysilerini değiştirmiyorum. Rom içiyoruz. Hareketimizden bu yana devirdiğimiz ikinci şişe, içimizi ısıtıyor. Göbek:</p>

  <p class="p6">&mdash; Yolcu yolunda gerek, diyor. Söz verdiğiniz bin kâğıt nerede?</p>

  <p class="p6">Bir köşeye çekilip az sonra, gıcır gıcır bir binlikle dönüyorum.</p>

  <p class="p6">&mdash; Hoşça kalın, sekiz gün bir yere kıpırdamak yok, diyor Jesus. Yedisinde buradayız. Sekizinde denize açılırsınız. Bu süre içinde yelkeni, floku dikin tekneyi düzeltin, her şeyi yerli yerine koyun, dümenin menteşeleri takılı değil, onları da takın. On gün geçer de geri dönmezsek köyde tutuklandık demektir. İşin içinde nöbetçiye saldırma da olduğundan, epey gürültü kopmuştur. Öte yandan Clousiot, tüfeği duvarın dibine bırakmadığını söylüyor. Duvarın ötesine fırlatılmış, nehrin bu kadar yakında olduğunu bilemediğinden tüfek suya düşmüş olmalı. Böylesi daha iyi, diyor Jesus. Silah bulunmazsa insan avcıları bizi silahlı sanırlar. Sizin için en büyük tehlike onlardan geleceği için de, korkacak bir şey kalmaz. İnsan avcılarında bir tabanca, bir de kısa kılıç vardır, tüfeklilerden çekinecek ve fazla ileri gidemeyeceklerdir. Eyvallah.</p>

  <p class="p6">Gizlendiğiniz yeri bulurlarsa tekneyi bırakıp sudan uzaklaşıncaya kadar ormanda yürümek ve pusulada kuzeyi bulup hep o yönde ilerlemek gerekli. İki üç günlük bir yürüyüş sonunda, talihimiz varsa, &ldquo;Charvein&rdquo; adlı ölüm kampına Taslayabiliriz. Orada birine para verip Jesus'e bulunduğumuz yeri bildirmek gerekli, iki eski mahkûm uzaklaşıyor. Bir kaç dakika sonra tekneleri gözden kayboldu, ne bir ses duyuluyor, ne bir şey görülebiliyor.</p>

  <p class="p6">Gün ışığı, ağaçların arasından hiç görülmemiş bir şekilde sızıyor. Güneşi tepeden alan ve aşağıdan en ufak bir ışın geçirmeyen kemerler altındayız sanki. Hava iyiden iyiye ısınıyor. Maturette, Clousiot ve ben yalnızız. İlk yaptığımız şey gülmek. İşler tereyağından kıl çekercesine oldu. Tek dert Clousiot'nun bacağı. Kendisine bakılırsa, bacağı ağaç dallarıyla sarıldığından beri durumu çok daha iyi. Hemen kahve ısıtabiliriz. Bir ateş yakıyor, birer kupa kahvenin içine ham şeker koyup içiyoruz. Çok güzel geliyor.</p>

  <p class="p6">Dünden beri o kadar büyük güç harcamışız ki, ne eşyalara bakacak halimiz var, ne de tekneye göz gezdirecek. Gerekeni daha sonra yaparız, özgürüz, özgür. Güyan'a varalı tam otuz yedi gün oluyor. Bu işi başarıyla sonuçlandırırsak müebbetliğim pek kısa sürmüş olacak. &ldquo;Sayın Başkan, Fransa'da müebbet hapis kaç yıl sürer?&rdquo; diyor ve bir kahkaha koyuveriyorum. Müebbede mahkûm Maturette de gülüyor. Clousiot:</p>

  <p class="p6">&mdash; Şimdiden zafer şarkıları söylemeyelim dostlar, diyor. Henüz Kolombiya'dan çok uzaktayız. Yanık ağaç kütüklerinden yapılan bu tekne, denize pek dayanacak gibi gelmiyor bana.</p>

  <p class="p6">Cevap vermiyorum, açık konuşmak gerekirse, son ana kadar bu kayığın, bizi, esas teknenin bulunduğu yere götürecek bir yerli kayığı olduğunu sanmıştım. Yanıldığımı anlayınca da, ilk anda dostlarımı ürkütmemek için bir şey söylememiştim. Öte yandan, Jesus durumu garipsemediğine göre, genellikle kaçmak için kullanılan tekneleri hiç bilmediğimi göstermek istememiştim.</p>

  <p class="p6">Bu ilk günü konuşmak ve orman denen bu yabancı yere alışmakla geçirdik. Maymunlarla çeşit çesit minik sincaplar tepemizde takla atıp duruyorlardı. Yabanî ve küçük bir domuz türü olan &ldquo;baquire&rdquo; sürüsü nehir kıyısına, su içip yıkanmaya indi. Sayıları en az iki bin kadardı. Suya dalıyor, yüzüyor, sarkan küçük kökleri koparıyorlardı. Nereden çıktığı anlaşılmayan bir timsah göründü, bir domuzun bacağını yakaladı. Hayvan başladı bağırmaya, derken diğerleri timsahın üstüne çullandılar, koca ağzının kenarlarını ısırmaya koyuldular. Timsahın her kuyruk darbesinde bir domuz, sağa ya da sola uçuyordu. Bir tanesi kendinden geçti ve arka üstü suda yüzmeye koyuldu. Arkadaşları onu hemen yediler. Koyun suları kana bulandı. Bu görüntü tam yirmi dakika sürdü, timsah suya dalıp kaçtı. Bir daha da çıkmadı ortaya.</p>

  <p class="p6">İyi uyuduk, sabah kendimize kahve pişirdik. Soyunmuş teknede bulduğum Marsilya sabunuyla suya girip yıkanmıştım. Maturette, neşterle önce benim, ardından da Clousiot'nün sakalını iyi kötü tıraş etti. Maturette'in sakalı yok. Giymek üzere ceketimi aldığımda üstünden kılla, mor-siyah koca bir örümcek düştü. Kıllar çok uzun ve platin rengi bir küçük yuvarlakla son buluyor, örümcek en azından yarım kilo gelmeli, kocaman bir şey, tiksintiyle eziyorum. Teknede, küçük su fıçısı dâhil ne varsa dışarı çıkardık. Ama suyun rengi eflâtun, sanırım Jesus bozulmasın diye fazlaca permanganat koymuş. Sıkı sıkı kapatılmış şişelerde kibrit çöpleri ve çöplerin yanmasını sağlayan ecza sürülmüş kibrit kutu kenarları vardı. Pusula, bir okullu pusulası, yalnız kuzeyi, güneyi, doğuyu ve batıyı gösteriyor, derecesi yok. Direğin yüksekliği ancak iki buçuk metre geldiğinden, un torbalarını trapez biçiminde dikip ucuna bir ip ekliyoruz, ikizkenar üçgen biçiminde bir de flok yapıyoruz, dalgalara karşı teknenin başını yüksek tutmayı sağlayacak.</p>

  <p class="p6">Direği yuvasına yerleştirirken teknenin dibinin pek sağlam olmadığını fark ediyorum. Direğin girdiği yuva yenmiş ve iyiden iyiye aşınmış. Dümenin sağlam durmasını sağlayacak kapı menteşelerini tutan vidaları takarken, tereyağına girercesine gömülüyor vidalar tahtaya. Bu tekne çürümüş. Jesus namussuzu bizi ölüme gönderiyor. İçim kanayarak durumu diğerlerine de gösteriyorum, onlardan bir şey saklamaya hakkım yok. Ne yapabiliriz? Jesus tekrar geldiğinde, bize daha emin bir tekne bulmaya zorlarız. Bu iş için silahını kaparız, ben yanıma bıçağımla baltayı alır, Jesus'la birlikte köyde yeni bir tekne aramaya çıkarım. Bu aslında büyük bir kumar, ama tabutla denize açılmaktan daha tehlikesiz. Yiyecek yönünden durumumuz daha iyi. Bir damacana zeytinyağı ile manyoka unu dolu kutular var. Bu kadarıyla insan epey yol alır.</p>

  <p class="p6">Bu sabah garip bir olaya tanık olduk. Kurşunî suratlı bir maymun sürüsü, kara ve kıllı suratlı bir başka maymun sürüsüyle döğüştü. Kavga sırasında çevreye sıçrayan dallardan biri de bizim Maturette'in kafasını buldu, ceviz büyüklüğünde bir şiş oluşuverdi.</p>

  <p class="p6">Beş gün dört gecedir buradayız. Bu gece ortalığı seller götürdü. Yabanî muz yapraklarıyla yağmurdan korunmaya çalıştık. Su parlak yaprakların üzerinden akıp gidiyordu, ayaklarımızın dışında bir yerimiz ıslanmadı. Sabah kahve içerken Jesus'ün ne büyük bir cani olduğunu düşünüyordum. Tecrübesizliğimizden yararlanıp bize bu çürümüş tekneyi sokmak ne korkunç! Beş yüz, ya da bin frank için üç insanı mutlak bir ölüme gönderiyor. Bize başka bir tekne bulmasını sağladıktan sonra, Jesus'ü öldürüp öldürmeyeceğimi düşünüyorum.</p>

  <p class="p6">Alakargaların çığlıkları küçücük dünyamızı allak bullak ediyor, öylesine tiz ve rahatsız edici sesler ki bunlar, Maturette'den palayı kapıp giderek bir göz atmasını istiyorum. Beş dakika sonra görünüyor ve peşinden gelmemi işaret ediyor. Teknenin beş yüz metre kadar ötesinde bir yere varıyoruz ve iri bir horozdan iki kere büyük, nefis bir sülünü havada asılı buluyorum. Bir kementle tutulmuş, tek bacağından bir dala bağlı, aşağı sarkıyor. İç parçalayıcı sesleri kesmek için bir pala darbesiyle boynunu uçuruveriyorum. Hayvanı elimle tartıyorum, en azından beş kilo ağırlığında. Horozlarınki gibi mahmuzları var. Sülünü yemeye karar veriyoruz ama düşününce, tuzağı birinin kurduğu ve bunun gibi birkaç tane daha bulunması gerektiği aklımıza geliyor. Bir göz atalım bakalım. Geri dönüyor ve garip bir şeyle küçük koyun on metre kadar gerisinde, otuz santim yüksekliğinde, birbirine geçmiş sarmaşık ve yapraklardan meydana getirilmiş bir çitle karşılaşıyoruz. Bu çit su boyunca ilerliyor. Zaman zaman bir küçük kapıya rast geliniyor, kapıdaki tahta parçacıklarıyla gizlenmiş pirinç telden kement de ucundan, esnek bir ağaç dalına bağlanmış. Hemen hayvanın çite takılıp geçit bulmak için çit boyu ilerleyeceğini anlıyorum. Kapıya rastladığında girecek bir ayağı tele takılacak ve esnek dalı harekete getirecek. Ve hayvan, tuzakları kuran avcı gelene kadar da havada asılı kalacak.</p>

  <p class="p6">Bu buluş epey canımızı sıktı. Çit enikonu bakımlı olduğuna göre eski değildi, ele geçmek tehlikesiyle karşı karşıyaydık. Gündüzleri ateş yakmamamız gerekiyordu, nasılsa avcı da geceleri, gelmezdi. Tuzakların bulunduğu yeri devamlı gözetlemek için nöbet tutmaya karar verdik. Tekne dalların altında gizli nasılsa, yiyeceklerimizle tüm araç-gereçlerimiz de sık ormanda.</p>

  <p class="p6">Ertesi sabah onda ben nöbetçiyim. Gece sülünü ve horozu andıran hayvanı yedik. Haşlama üçümüze de çok iyi geldi. Haşlanmış bile olsa, et nefisti. Her birimiz ikişer sahan devirdik. Evet, az önce de dediğim gibi sabah ben nöbetçiydim ama çok iri kara ve her biri koca koca yaprakları dev boyutlu yuvalarına taşıyan manyoka karıncaları merakımı uyandırdı. Nöbeti möbeti unuttum gitti. Bu karıncaların boyu bir buçuk santim kadar var, üstelik de bacakları epey uzun, yani yüksekte duruyorlar. Her biri, koca koca yaprakları taşıyabiliyor. Yapraklarını kopardıkları bitkiye kadar peşlerinden gidiyoruz ve orada büyük bir örgüt ile karşılaşıyorum. Bir kere, parçaları hazırlayan ve görevleri kesicilik olan karıncalar var. Büyük çabuklukla koca bir muz yaprağını kesiyor, inanılmaz bir ustalıkla bu yaprağı parçalara ayırıyorlar, parçalar yere düşüyor. Aşağıda, aynı türden ama biraz daha değişik bir dizi karınca var. Çenelerinin bir yanı gri çizgili. Yarım halka olmuş, taşıyıcı karıncaları denetliyorlar. Taşıyıcılar sağdan sırayla geliyor ve soldaki karınca yuvasına gidiyorlar. Sıraya girmeden önce yüklerini sırtlıyor, ancak, yüklenip sıraya girmekte gösterdikleri acelecilik yüzünden tıkanmalara yol açıyorlar. Bunun üzerine de polis karıncalar duruma hâkim oluyor ve işçilerden her birinin alması gereken yeri gösteriyorlar. Bir işçi karıncanın ne suç işlediğini anlayamadım ama sıradan çıkarıldı, jandarmalık görevini üstlenen iki karınca da, başından ve gövdesinin altından onu kestiler. Polisler iki işçi karıncayı durdurdular, işçiler yüklerini kenara bıraktılar, ayaklarıyla yerde açtıkları çukura öldürülen karıncanın başı gövdesinin üst ve alt parçaları kondu, üstü toprakla örtüldü.</p>

  <h2 class="h21"><a id="ncx605"></a><a id="a21"></a>Güvercinler Adası</h2>

  <p class="p6">Bu küçücük dünyaya bakmak ve askerleri izleyerek denetimlerini yuvanın girişine kadar sürdürüp sürdürmediklerini anlamak öylesine ilgimi uyandırmıştı ki, bir ses:</p>

  <p class="p6">&mdash; Kıpırdarsan kendini ölü bil. Dön geri! Deyince şaşırdım kaldım.</p>

  <p class="p6">Belden yukarısı çıplak, haki şortlu, ayağında bir çift kırmızı deri çizme bulunan bir adamdı bu. Elinde bir çifte tutuyordu. Orta boylu ve tıknazdı, güneşte iyice yanmıştı. Başı çıplaktı, gözleri ve burnu koyu mavi, dövmeli bir maskeyle kaplıydı. Tam alnının ortasına da dövmeyle bir karafatma yapılmıştı.</p>

  <p class="p6">&mdash; Silahlı mısın?</p>

  <p class="p6">&mdash; Hayır.</p>

  <p class="p6">&mdash; Yalnız mısın?</p>

  <p class="p6">&mdash; Hayır.</p>

  <p class="p6">&mdash; Kaç kişisiniz?</p>

  <p class="p6">&mdash; üç.</p>

  <p class="p6">&mdash; Beni arkadaşlarının yanına götür.</p>

  <p class="p6">&mdash; Götüremem, çünkü birinde tüfek var, niyetini öğrenmeden seni öldürmek istemem.</p>

  <p class="p6">&mdash; Öyle mi? Kımıldama yerinden ve alçak sesle konuş bakalım. Hastaneden kaçan üç mahkûm sizler misiniz?</p>

  <p class="p6">&mdash; Evet.</p>

  <p class="p6">&mdash; Kelebek hanginiz?</p>

  <p class="p6">&mdash; Benim</p>

  <p class="p6">&mdash; Eh öyleyse, kaçışınla köyde gerçek bir ihtilal yaptığını herkese anlatabilirsin? Cezasını tamamlayıp, köyde yaşayan eski mahkûmlardan yarısı tutuklandı.</p>

  <p class="p6">Yanıma yaklaştı, tüfeğinin namlusunu yere eğip elini uzattı ve:</p>

  <p class="p6">&mdash; &ldquo;Ben maskeli gezen Brötanyalıyım, sana sözümü eden çıktı mı hiç?</p>

  <p class="p6">&mdash; Hayır ama insan avcısı olmadığınız ortada.</p>

  <p class="p6">&mdash; Haklısın, hokko<a id="a22"></a><a href="../Text/notes.html#a82"><span class="t3">{**}</span></a> yakalamak için buralara tuzak kurarım. Kaplan, tuzağa düşenlerden birini yemiş olacak, daha önce siz bulup mideye indirmediyseniz tabiî.</p>

  <p class="p6">&mdash; Biz yedik.</p>

  <p class="p6">&mdash; Kahve içer misin?</p>

  <p class="p6">Sırtında taşıdığı çantada bir termos var, bana biraz kahve veriyor, kendi de içiyor.</p>

  <p class="p6">&mdash; Gel de dostlarımla tanış, diyorum ona.</p>

  <p class="p6">Geliyor, bizimle oturuyor. Tüfek numarasını anlayınca tatlı tatlı gülüyor. Bana:</p>

  <p class="p6">&mdash; Neden inandım biliyor musun? diyor. Herkes yanınıza tüfek aldığınıza inandığından hiç bir insan avcısı peşinize düşmek istemedi.</p>

  <p class="p6">Yirmi yıldır Güyan'da yaşadığını söylüyor bize, kürek cehenneminden kurtulan da beş yıl olmuş. Kırk beş yaşında. Yüzüne dövmeyle böyle bir maske yaptırmak enayiliğini gösterdiğinden Fransa'daki hayat artık onu ilgilendirmiyor. Ormana bayılıyor ve ormanda geçinip gidiyor. Geçim kaynağı da yılan derisi, kaplan postu, kelebek koleksiyonu. Özellikle canlı hokko avı. Hani o yediğimiz kuş. İki yüz elli franga satıyor tekini. Parasını vermeyi teklif ediyorum, kızıyor ve reddediyor. İşte bize anlattıkları: &ldquo;Bu yabanî kuş bir orman horozu. Tabiî hayatında ne tavuk görmüş, ne horoz, ne de insan. Bir tane yakaladım mı hemen köye götürüyor ve kümesi olan birine satıyorum. Kümesi olanlar hokko ararlar hep. Tamam mı. Hava kararırken hayvanı koyarsın kümesin içine. Sabah kapıyı açtın mı bakarsın en önde durmuş, sanki çıkan horozlarla tavukları sayıyor. Peşlerinden gidiyor, onlar gibi karnını doyururken sağına, soluna, yukarı, aşağı, çevresindeki sık ağaçlıklara bakıyor. Eşi bulunmaz bir çoban köpeği. Akşam yine geçiyor kapının kenarına, bir ya da iki tavuğun eksik geldiğini nasıl anlıyor bilinmez. Anlıyor ama. Ve gidip onları buluyor. İster horoz olsun, ister tavuk, saatinde kümese girmelerini sağlamak için hepsini gagalayarak içeri sokuyor. Fare, yılan, örümcek, kırkayak, çıyan gibi ne kadar zararlı hayvan varsa hepsini öldürüyor. Havada bir yırtıcı kuş görmesin, hemen bütün hayvanları otların arasına gizleyip canavara karşı çıkıyor. Bir daha ayrılmıyor kümesten. Bu olağanüstü kuşu, biz de adi bir horoz gibi yalayıp yutmuştuk.</p>

  <p class="p6">Maske takan Brötanyalı, Jesus, Göbek ve otuz kadar eski mahkûmun Saint-Laurent jandarma nezarethanesine atıldığını anlatıyor. Kaçtığımız binanın çevresinde dolaşan biri olup olmadığı araştırılıyor. Arap da jandarma nezarethanesinin hücrelerinden birinde, tecrit edilmiş, bizimle işbirliği yapmakla suçlanıyor. Başına vurduğumuz iki darbe fazla iz yapmamış, oysa aynasızların kellesinde şişler var.</p>

  <p class="p6">&mdash; Mahkûmları kaçırmakla uğraşmadığımı bildiklerinden bana ilişmediler hiç, diyor Brötanyalı.</p>

  <p class="p6">Sonra da Jesus'ün, namussuzun teki olduğunu söylüyor. Teknenin sözünü ettiğimde bir göz atmak istiyor. Görür görmez de basıyor kalayı:</p>

  <p class="p6">&mdash; Yahu, bu herif sizi dosdoğru mezara gönderecekmiş! Bu tekne, açık denizde bir saatten fazla gitmez, ilk şiddetli dalgada ikiye bölünüverir. Sakın bununla yola çıkmayın, intihar olur.</p>

  <p class="p6">&mdash; Öyleyse ne yapalım?</p>

  <p class="p6">&mdash; Mangırın var mı?</p>

  <p class="p6">&mdash; Var.</p>

  <p class="p6">&mdash; Ne yapman gerektiğini sana söyleyeceğim. Daha da iyisi, sana yardım edeceğim. Bu yardımı hak ediyorsun! Sırf dostlarınla birlikte kurtulmanı sağlamak için yardım edeceğim hem. Ne pahasına olursa olsun, köye yaklaşmayacaksınız bir kere. İyi bir tekne bulmak için de Güvercinler Adası&rsquo;na gitmek zorundasınız. Bu adada aşağı yukarı iki yüz cüzzamlı yaşar. Orada gardiyan ya da mubassır gibi biri de yok, sağlıklı kişiler gitmez. Güvercinler Adasına, doktor bile hiç uğramaz. Her gün sabah sekizde bir tekne, yirmi dört saatlik yiyeceklerini getirir. Hastanede çalışan hastabakıcı, adanın cüzzamlı iki hastabakıcısına bir sandık ilâç bırakır, bu cüzzamlı hastabakıcılar da rahatsızlanan olursa onlara bakar. Ne gardiyan, ne insan avcısı, ne de papaz uğrar adaya. Cüzzamlılar, elleriyle yaptıkları ottan kulübelerde yaşarlar. Bir araya geldikleri kocaman bir de toplantı salonları vardır. Günlük yiyeceklerine renk katmalarını sağlayan ördek ve kaz gibi kümes hayvanları beslerler. Adanın dışında resmen bir şey çıkaramazlar, satamazlar ama Saint-Laurent, Saint-Jean ve Hollanda Güyan'ının Albina şehrindeki Çinlilerle el altından iş görür, kaçakçılık yaparlar. Hepsi de tehlikeli birer katildir. Birbirlerini öldürdükleri ender görülür, ama gizlice adadan çıktıklarından çeşitli suçlar işler, işlerini bitirince de adaya dönüp sinerler. Bu tür gezilere çıkmak için de, komşu köyde duran birkaç yelkenli tekneleri var. En büyük suç, tekne sahibi olmaktır. Aynasızlar, Güvercinler Adasına gelen ya da giden ufacık bir kayığa bile ateş açarlar. Bu nedenle de, cüzzamlılar, teknelerini taşla doldurup batırırlar. Tekneye ihtiyaç duyduklarında dibe dalıp taşları boşaltırlar, tekne de su yüzüne çıkar. Adada Fransa'nın her bölgesinden ve her ırktan insan vardır. Sonuç: Elindeki tekne ancak Maroni ırmağında yol almanı sağlar, o da, fazla yüklenmemek şartıyla! Denize açılmak için başka bir tekne edinmelisin, bu iş için de en iyisi Güvercinler Adasına gitmektir.</p>

  <p class="p6">&mdash; Nasıl gidebiliriz oraya?</p>

  <p class="p6">&mdash; Şöyle. Ada görünene kadar ben sana nehirde yol gösteririm. Tek başına bulamaz, yolunu şaşırırsın sen. Nehrin ağzı aşağı yukarı yüz elli kilometre geride, dolayısıyla da geriye doğru gitmemiz gerekecek. Ada, Saint-Lourent'dan da elli kilometre uzak. Seni mümkün olduğu kadar yakına getireceğim. Sonra yanımıza alacağımız bir yerli kayığına atlayıp geri dönerim, sen adada başının çaresine bakarsın.</p>

  <p class="p6">&mdash; Neden bizlerle birlikte adaya gelmiyorsun?</p>

  <p class="p6">&mdash; Hayatım, dedi Brötanyalı, cezaevi yönetmeliğinin teknesinin uğradığı iskeleye bir kere ayak bastım. Gündüz gözüyle gördüklerim bana yetti ve arttı bile. Kusura bakma dostum, hayatta bir daha bu adaya ayak basmam. Öte yandan onların yakınında durmak, cüzzamlılarla konuşmak ve pazarlık etmek dayanabileceğim bir şey değil. Dolayısıyla sana faydadan çok zararım dokunur.</p>

  <p class="p6">&mdash; Ne zaman yola çıkıyoruz?</p>

  <p class="p6">&mdash; Hava kararırken.</p>

  <p class="p6">&mdash; Saat kaç Brötanyalı?</p>

  <p class="p6">&mdash; Üç.</p>

  <p class="p6">&mdash; Peki öyleyse, ben biraz uyuyacağım.</p>

  <p class="p6">&mdash; Hayır, neyin var neyin yoksa tekneye yüklemen ve düzene koyman gerekir.</p>

  <p class="p6">&mdash; Ne gereği var. Boş tekneyle gider, sonra döner burada mallarımıza bekçilik eden Clousiot'yu alırım.</p>

  <p class="p6">&mdash; İmkânsız. Gündüz gözüyle bile olsa asla bulamazsın burayı, üstelik gündüz, nehirde görünmemelisin de. Henüz peşinizi bırakmadılar. Nehirde dolaşmak çok tehlikeli.</p>

  <p class="p6">Akşam oluyordu. Gitti kayığı getirdi, bizim teknenin arkasına bağladık. Clousiot, dümen yerine kullandığımız küreği kapan Brötanyalı'nın yanında, Maturette ortada, ben öndeyim. Güçlükle koydan çıkıyoruz, ırmağa vardığımızda karanlık iyiden iyiye çöküyor. Koyu kırmızı, koca bir güneş deniz yönünden ufku ateşe veriyor. Koca bir şenlik ateşinin binlerce ışını, birbirinden daha parlak, kırmızıdan da kırmızı sarıdan da sarı olmak, renklerin birbirine karıştığı yerlerde daha da alacalı bulacalı bir hal almak için boğuşuyor. Yirmi kilometre önümüzde, gümüşsü ve pembe parıltılarla denize dökülen heybetli nehrin ağzı, açıkça görülebiliyor. Brötanyalı:</p>

  <p class="p6">&mdash; Cezirin sonu, diyor. Bir saat sonra med kendini hissettirecek, ondan yararlanarak Maroni'yi çıkacak, böylece zorlanmadan, yükselen suların itmesiyle adaya çabucak varabileceğiz.</p>

  <p class="p6">Karanlık birden çöküveriyor.</p>

  <p class="p6">&mdash; İleri, diyor Brötanyalı. Bütün gücünle kürek çek ki nehrin ortasını bulalım. Artık sigara içmeyin.</p>

  <p class="p6">Kürekler sulara gömülüyor, oldukça çabuk, faş fuş, faş, fuş, akıntıyı aşıyoruz. Brötanyalıyla kürekte çok iyi anlaştık, teklemeden çekiyoruz. Maturette elinden geleni yapıyor. Nehrin ortasını tuttukça, yükselen suların bizi ittiğini daha iyi hissediyoruz. Hızla kayıyoruz, değişiklik her yarım saatte bir duyulabiliyor. Yükselen suların gücü artıyor ve bizi gitgide daha hızla itiyor. Altı saat sonra adanın çok yakınındayız, doğru üstüne gidiyoruz. Aşağı yukarı nehrin ortasında belki biraz sağa doğru koca bir leke. &ldquo;işte orası&rdquo; diyor Brötanyalı alçak sesle. Hava pek karanlık değil, ama nehri kaplayan sis yüzünden bizi fark etmek epey güç olmalı. Yaklaşıyoruz. Kayaların biçimi iyiden iyiye seçildiğinde, Brötanyalı teknesine atılıyor ve çabucak çözüyor ipi. Alçak sesle:</p>

  <p class="p6">&mdash; Talihiniz açık olsun dostlar! demekle yetiniyor.</p>

  <p class="p6">&mdash; Sağ ol.</p>

  <p class="p6">&mdash; Bir şey değil canım.</p>

  <p class="p6">Brötanyalı&rsquo;nın idaresinden çıkan tekne doğru adanın üstüne düşüyor. Biraz düzeltmeye ve yönünü değiştirmeye çalışıyorum ama başaramıyorum, akıntının sürüklemesiyle sulara sarkan bitkilerin içine dalıveriyorum. Kürekle frenlemeye çalışmama rağmen öylesine hızla geldik ki, dallar ve ağaç yaprakları yerine bir kayaya rastlasam tekneyi parçalayacak, yiyecek, araç-gereç, her şeyi yitirecektik. Maturette suya atlıyor, tekneyi çekiyor ve kendimizi koca bir bitki örtüsünün altında buluyoruz. Çekiyor, çekiyor, bağlıyoruz tekneyi. Biraz rom içiyoruz, sonra ben dostlarımı teknede bırakıp tırmanıyorum.</p>

  <p class="p6">Pusula elimde, bir sürü dal kırıp yola çıkmadan önce yanıma aldığım un torbası parçalarını sağa sola iliştirerek ilerliyorum. Bir ışık görüyor, birden sesler duyuyor ve üç kulübe fark ediyorum. İlerliyor, kendimi nasıl tanıtacağımı kestiremeden ellerine düşmeyi tasarlıyorum. Bir sigara yakıyorum. Işığın üzerime tutulduğu sıra, küçük bir köpek de havlayarak saldırıyor, bacaklarımı ısırmak için atlıyor, zıplıyor. &ldquo;Allah vere de köpek cüzzamlı olmasa&rdquo;, diyorum kendi kendime. &ldquo;Hay enayi hay, hiç köpekte cüzzam olur mu?&rdquo;</p>

  <p class="p6">&mdash; Kim o? Kim var orada? Marel, sen misin?</p>

  <p class="p6">&mdash; Kürekten kaçan biri var.</p>

  <p class="p6">&mdash; Burada işin ne? Malımızı mı çalmaya geldin? Yoksa çok malımız mı var sanıyorsun?</p>

  <p class="p6">&mdash; Hayır, yardıma ihtiyacım var.</p>

  <p class="p6">&mdash; Bedava mı, yoksa peşin para karşılığı mı?</p>

  <p class="p6">&mdash; Tut çeneni be Baykuş.</p>

  <p class="p6">Kulübelerden dört gölge fırlıyor.</p>

  <p class="p6">&mdash; Ağır ağır yaklaş arkadaş, bahse girerim, tüfekli kaçak sensin. Tüfek yanındaysa yere bırak, burada senin için en ufak tehlike yok.</p>

  <p class="p6">&mdash; Evet, o adam benim ama tüfek yanımda değil.</p>

  <p class="p6">Yürüyorum, iyice yanlarına yaklaştım, hava karanlık ve yüz hatlarını seçemiyorum. Sersem sersem elimi uzatıyorum, tabiî kimse bana dokunmuyor. Böyle bir hareketin burada yapılmadığını neden sonra anlıyorum: Hastalıklarını bana da bulaştırmak istemiyorlar.</p>

  <p class="p6">&mdash; Kulübeye girelim,&rdquo; diyor Baykuş.</p>

  <p class="p6">Bu kulübe, masanın üstüne konmuş bir yağ kandiliyle aydınlatılıyor.</p>

  <p class="p6">&mdash; Otur.</p>

  <p class="p6">Arkalıksız, saman kaplı bir iskemleye çöküyorum. Baykuş üç yağ kandili daha yakıyor ve birini tam önümdeki masanın üstüne bırakıyor. Hindistancevizi yağıyla yakılan bu kandilin fitilinden çıkan koku mide bulandırıcı. Ben oturuyorum, onlar beş kişi ayakta, yüzlerini göremiyorum, önümde lamba yandığından benim yüzüm seçiliyor, onların da istediği bu. Baykuş&rsquo;a çenesini tutmasını hatırlatan ses:</p>

  <p class="p6">&mdash; Yılan balığı, diyor, git bak bakalım büyük eve. Oraya getirmemizi isteyip istemediklerini anla. Toussaint da kabul ediyorsa, cevabını çabuk getir. Dostum, burada sana hiç bir şey ikram edemeyiz. Çiğ yumurta içmek istersen başka tabiî.</p>

  <p class="p6">Önüme, içi yumurta dolu bir sepet koyuyor.</p>

  <p class="p6">&mdash; Yemem, sağ olun.</p>

  <p class="p6">Sağımda, çok yakınıma biri oturuyor ve o an, ilk kez bir cüzzamlı yüzü görüyorum. Korkunç bir şey, başımı çevirmemek ve duyduğum tiksintiyi ona göstermemek için büyük çaba harcıyorum. Burun erimiş gitmiş, ne kemik kalmış ne et. Yalnız suratın ortasında bir delik var. Dikkat edilsin, iki delik demiyorum, tek, iki franklık büyüklüğünde bir delik. Alt dudağının sağ yanı yenmiş, upuzun ve sarı üç diş, açıkta üst çene kemiğine girip çıkıyor. Bir tek kulağı var, Sargılı elini masanın üstüne koyuyor. Bu, adamın sağ eli. İki parmaklı sol eliyle kalın ve upuzun bir puro tutuyor Puroyu herhalde olgunlaşmamış tütün yaprağından yapmışlar, çünkü rengi yeşilimtırak. Sol gözünün göz kapağı var, sağda o da yok. Derin bir yara gözden başlayarak bütün alnı geçip sık, ak düşmüş, saçların arasında kayboluyor.</p>

  <p class="p6">Çok boğuk bir sesle:</p>

  <p class="p6">&mdash; Sana yardım ederiz dost, diyor. Benim gibi olmanı istemem.</p>

  <p class="p6">&mdash; Sağ ol.</p>

  <p class="p6">&mdash; Adım Korkusuz Jean, Paris'in dış mahallelerindenim. Güyan'a geldiğimde senden yakışıklı sağlıklı ve çok daha güçlüydüm. On yılda bak ne hale geldim.</p>

  <p class="p6">&mdash; Sana bakan yok mu?</p>

  <p class="p6">&mdash; Var. Şumogra yağı iğnelerine başlayalı beri daya iyiyim. Bak.</p>

  <p class="p6">Başını çevirip yüzünün sol yanını gösteriyor:</p>

  <p class="p6">&mdash; Bu taraf kurumaya başladı.</p>

  <p class="p6">Büyük bir acıma hissi duyuyor ve dostluğumu belirtmek için sol yanağına dokunmaya kalkıyorum. Hemen kendini arkaya atıyor ve:</p>

  <p class="p6">&mdash; Bana dokunmak istediğin için teşekkür ederim, diyor. Ama bir cüzzamlıya asla dokunma, sahanından yemek yiyip kupasından su içmeye yeltenme.</p>

  <p class="p6">Şimdilik bir tek cüzzamlı yüzü görmüş durumdayım, bakışlarımdan kaçmamak yürekliliğini gösteren cüzzamlının yüzü.</p>

  <p class="p6">&mdash; Nerede o?</p>

  <p class="p6">Kapının eşiğinde, cüceden kabaca bir küçük adamın gölgesi:</p>

  <p class="p6">&mdash; Toussaint ve diğerleri onu görmek istiyorlar. Merkeze getir.</p>

  <p class="p6">Korkusuz Jean doğruluyor ve bana &ldquo;peşimden gel" diyor. Dört, beş kişi önden, ben Korkusuz Jean'la yan yana, diğerleri de arkamızdan karanlığa dalıveriyoruz. Üç dakika kadar sonra bir küçük alana vardığımızda, ay ışığı alanı andıran bu yeri aydınlatıyor. Burası adanın dümdüz tepesi. Ortada bir ev var. İki penceresi aydınlık. Kapının önünde yirmi kadar adam bizi bekliyor, onlara doğru yürüyoruz. Kapıya vardığımızda, bize yol vermek için kenara çekiliyorlar. On metre uzunluğunda ve dört metre eninde, dikdörtgen biçiminde bir salon burası, içinde odun yakılan şömineyi andırır bir de ocağı var. Ocak, hepsi de aynı yükseklikte, dört koca taşla çevrilmiş. İçerisini iki büyük lüks lambası aydınlatıyor. Aralıksız iskemlede oturan, yaşı belirsiz, bembeyaz yüzlü bir adam. Ardındaki sıraya beş altı kişi ilişmiş. Simsiyah gözleri var.</p>

  <p class="p6">&mdash; Ben Korsikalı Toussaint'ım, diyor. Sen de Kelebek olmalısın.</p>

  <p class="p6">&mdash; Evet.</p>

  <p class="p6">&mdash; Burada haberler çabuk duyulur, senin harekete geçmen kadar çabuk. Tüfeği nereye gizledin?</p>

  <p class="p6">&mdash; Irmağa attık.</p>

  <p class="p6">&mdash; Neresine?</p>

  <p class="p6">&mdash; Tam hastane duvarının karşısına, kaçtığımız yerin altına.</p>

  <p class="p6">&mdash; Öyleyse bulunabilir!</p>

  <p class="p6">&mdash; Sanırım, çünkü oralarda su pek derin değil.</p>

  <p class="p6">&mdash; Nereden biliyorsun?</p>

  <p class="p6">&mdash; Yaralı arkadaşımı tekneye taşımak için suya girmek zorunda kaldık.</p>

  <p class="p6">&mdash; Nesi var?</p>

  <p class="p6">&mdash; Bir bacağı kırık.</p>

  <p class="p6">&mdash; Ne yaptın ona?</p>

  <p class="p6">&mdash; Ortadan bölünmüş kalın dallan bacağının iki yanına koyup bir çeşit alçı yaptım.</p>

  <p class="p6">&mdash; Acı çekiyor mu?</p>

  <p class="p6">&mdash; Çekiyor.</p>

  <p class="p6">&mdash; Nerede?</p>

  <p class="p6">&mdash; Teknenin içinde.</p>

  <p class="p6">&mdash; Yardım istediğini söylemişsin. Nasıl bir yardım istiyorsun?</p>

  <p class="p6">&mdash; İstediğim bir tekne.</p>

  <p class="p6">&mdash; Yani sana bir tekne vermemizi mi istiyorsun?</p>

  <p class="p6">&mdash; Evet bedelini ödeyecek kadar da param var.</p>

  <p class="p6">&mdash; Peki, sana kendi teknemi satacağım. Çok iyi ve yepyeni durumda, geçen hafta Albina'dan arakladım. Tekne değil, neredeyse bir transatlantik. Tek eksiği var, salması. Salması yok amma sana iki saat içinde esaslı bir salma uydururuz. Geri kalan her şeyi tamam, yekesiyle birlikte dümeni, dört metre yüksekliğinde bir direği ve yepyeni bir keten yelkeni var. Kaç para verirsin?</p>

  <p class="p6">&mdash; Buradaki fiyatlardan hiç haberim yok, sen ne istediğini söyle?</p>

  <p class="p6">&mdash; Ödeyebilirsen üç bin frank ödeyemezsen git yarın akşam tüfeği bul getir. Ben de karşılığında sana tekneyi veririm.</p>

  <p class="p6">&mdash; Hayır. Para ödemek daha iyi.</p>

  <p class="p6">&mdash; Oldu, anlaştık. Pire, kahve versene!</p>

  <p class="p6">Beni almaya gelen, cüceden biraz kabaca Pire, ocağın üstündeki duvara çakılı tahtaya doğru yöneldi. Tertemiz ve pırıl pırıl bir teneke maşrapa aldı, içine kahve koyup ateşe oturttu. Az sonra ateşten aldı, taşların yakınında duran kupalara kahve boşalttı. Tousaint eğilerek yerdeki kupaları alıyor ve arkasında oturanlara geçiriyordu. Pire maşrapayı bana uzattı ve:</p>

  <p class="p6">&mdash; Korkmadan içebilirsin, dedi, çünkü bu maşrapa konuklarımız içindir. Hastalardan hiç biri bununla kahve içmez.</p>

  <p class="p6">Maşrapayı kaptım, bir yudum kahve içtim ve dizimin üstüne koydum. Tam o sıra, maşrapaya yapışık parmağı fark ettim. Ne olduğunu anlayamadan bakınırken Pire:</p>

  <p class="p6">&mdash; Hay Allah dedi, yine bir parmağım gitti. Nereye düştü kör olasıca?</p>

  <p class="p6">&mdash; Burada, dedim maşrapanın üstünü göstererek. Pire parmağını maşrapanın üzerinden alıp ateşe attı, maşrapayı bana uzatarak:</p>

  <p class="p6">&mdash; Rahatça içebilirsin, dedi, benimki kuru cüzzam. Parçalar halinde kopuyorum, çürümüyorum, bulaşıcı da değil.</p>

  <p class="p6">Yanık et kokusu geldi burnuma. Herhalde Pire'nin parmağı, diyorum kendi kendime.</p>

  <p class="p6">&mdash; Sular çekilinceye kadar burada kalmak zorundasın. Hava kararana dek beklemen gerekli, diyor Tousaint. Dostlarına haber ver. Yaralıyı kulübelerden birine taşı, neyin var neyin yoksa kıyıya çıkar ve tekneyi batır. Sana kimse yardım edemez, nedenini de anlamış olmalısın.</p>

  <p class="p6">Hızla dostlarımın yanına dönüyorum. Clousiot'yu sırtlayıp bir kulübeye taşıyoruz. Bir saat sonra her şey kıyıya indirilmiş, araç-gereç büyük bir özenle dizilmiş. Pire, tekneyle küreklerden birinin kendisine verilmesini istiyor. Veriyorum tekneyi, iyi bildiği bir yerde batırıyor. Gece çabuk geçiyor. Kulübede üçümüzden başka kimse yok. Toussaint'in gönderdiği yeni battaniyelerin üzerinde yatıyoruz. Kalın kâğıtlar içinde geldi bu battaniyeler. Yatarken, Maturette'le Clousiot'ya, adaya ayak bastığımdan bu yana olup bitenleri ve Toussaint'le yaptığım anlaşmayı ayrıntılarıyla anlatıyorum. Clousiot, hiç düşünmeden, sersemce bir laf ediyor:</p>

  <p class="p6">&mdash; Demek kaçışımız altı bin beş yüz franga mal oldu. Sana bu paranın yarısını vereyim Kelebek yani üzerimdeki üç bin frangı.</p>

  <p class="p6">&mdash; Çingene hesaplarının sırası değil. Param olduğu sürece harcarım. Bittiğinde gereğini düşünürüz.</p>

  <p class="p6">Hiç bir cüzzamlı kulübemizden içeri adımını atmıyor. Gün doğduğunda Toussaint görülüyor:</p>

  <p class="p6">&mdash; Günaydın. Rahatça çıkabilirsiniz dışarı. Burada kimse sizi rahatsız etmez. Adanın yukarısında, bir hindistancevizi ağacının tepesine çıkardığımız nöbetçi de çevreyi kolluyor. Nehirde aynasız dolu teknelerin dolaşıp dolaşmadığına bakıyor. Şimdilik görünürde bir şey yok. Ağaçta beyaz bir bez asılı durduğu sürece ortalıkta kimse görünmüyor demektir. Bir şey fark edince ağaçtan inip haber verecek. Elinizle kavun koparıp canınız istediğinde yiyebilirsiniz.</p>

  <p class="p6">&mdash; Toussaint, diyorum ona, salma ne olacak?</p>

  <p class="p6">&mdash; Revir kapılarından biriyle salma yapacağız. Kapı, ağır yılan ağacı tahtasındandır. Salma iki kanattan çıkar. Karanlıktan yararlanarak tekneyi tepeye çıkardık bile. Gelip görebilirsin.</p>

  <p class="p6">Teknenin durduğu yere gidiyoruz. Beş metre uzunluğunda, nefis bir şey bu. Biri direğin geçmesi için ortasında delinmiş, iki oturacak yeri var. Oldukça da ağır, Maturette'le birlikte yerinden oynatmaya epey güçlük çekiyoruz. Yelken ve ipler yepyeni. Yanına, su fıçısı ve öbür yükleri bağlamak için halkalar mıhlanmış, işe koyuluyoruz, öğlende, tersine çevrilmiş teknenin kıçından başına kadar uzanan salma uzun vidalarla omurgaya kenetleniyor.</p>

  <p class="p6">Çevremizde toplanan cüzzamlılar, ses çıkarmadan çalışmalarımızı izliyorlar. Toussaint ne yapmak gerektiğini anlatıyor, biz de söylediklerini uyguluyoruz. Toussaint'in yüzünde hiç yara yok, normal bir yüz gibi geliyor insana konuştuğunda yalnız yüzünün sol yanı hareket ediyor. Anlatıyor durumunu, Pire'nin hastalığı gibi onunki de kuru cüzzam. Göğsü ve sol kolu felçli, kısa bir süre sonra sağ bacağının da hareketsiz kalacağını sanıyor. Sağ gözü, cam gibi hareketsiz. Bu gözle görebiliyor ama oynatamıyor.</p>

  <p class="p6">Çalışırken Toussaint ile konuşuyorum. Başka ağzını açan yok. Yalnız bir kere, salmayı omurgaya sıkı sıkı vidalamaktan faydalandığımız, revirin eşyalarından sökülen menteşeleri almak üzereyken, cüzzamlılardan biri: &ldquo;şimdilik dokunma, bırak orada kalsın, diyor. Menteşelerden birini sökerken elimi kestim, iyice sildiğim halde üzerinde kan izleri var.&rdquo; Bir başka cüzzamlı menteşelerin üstüne rom döküp iki kere yakıyor. &ldquo;Şimdi, diyor adam, alabilirsin.&rdquo; Biz çalışırken, Toussaint de, cüzzamlılardan birine dönüyor:</p>

  <p class="p6">&mdash; Sen bu yolculuğu kaç kere yaptın? Kelebek'le iki arkadaşı bir şey bilmiyorlar. Onlara bildiğin kadarını anlat.</p>

  <p class="p6">Adam hemen başlıyor bize bilgi vermeye:</p>

  <p class="p6">&mdash; Akşamın ilk saatlerinde sular çekilir. Cezir saat üçte başlar. Altıya doğru, hava kararırken başlayan akıntı seni üç saat içinde, nehrin ağzının yüz kilometre kadar yakınına getirir. Durman gerektiğinde saat dokuz olacak. Kıyıdaki ağaçlardan birine tekneyi bağlayarak altı saat süreyle suların yükselmesini bekleyecek ve sabahın üçünü bulacaksın. Tam üçte de yola çıkma; akıntı hemen kaybolmaz. Sabahın dört buçuğunda ırmağın ortasını bul. Elli kilometrelik yolu alabilmek için, gün doğana kadar bir buçuk saatin kalıyor. Bu bir buçuk saatlik sürede ne yapabilirsen yaparsın. Saat altıda, gün doğarken denize açılman gerekli. O sıra aynasızlar seni görse bile peşinden yetişemezler, tam suların yükseldiği sıra varırlar nehrin ağzına. Geçemezler, oysa sen en tehlikeli yer olan nehrin ağzını tam zamanında aşmış olursun. Seni gördüklerinde onların bir kilometre ilerisinde olmalısın, işte bu bir kilometre hayatını kurtaracaktır. Teknede bir yelken var. Buraya geldiğin kayıkta durum nasıldı?</p>

  <p class="p6">&mdash; Bir yelken bir de flok vardı.</p>

  <p class="p6">&mdash; Şimdiki tekne ağır, iki flok birden çekebilir. Birini trinketa olarak, teknenin burnundan direğin altına çekebilirsin, öbürünü de önden balon gibi şişirir ve burnun iyice kalkmasını sağlarsın. Bütün yelkenleri fora et, nehrin denize karıştığı yerde her zaman azgın dalgalara doğru ilerle. Teknenin dengesini sağlamak için arkadaşlarını içine yatır, sen de dümen yekesine sıkı sıkı yapış. Yelkeni tutan ipi sakın bacağına dolama, tekne bordasına özel olarak ip için mıhlanan halkadan geçir ve bir kere bileğine dolayarak tut. Rüzgârın şiddetiyle gelen dalganın iyiden iyiye kabardığını ve teknenin yana yatarak alabora olma tehlikesi geçirdiğini görürsen bırak ipi mipi, göreceksin teknen hemen doğrulacak. Eğer arkadan yelkene hâkim olamazsan bırak rüzgârda çalkalansın dursun, sen burundan flok ve trinketa ile rüzgârı alarak ilerle. Ancak mavi sulara vardığında yelkeni düzeltebilir yeniden hızlanabilirsin. Yolu biliyor musun?</p>

  <p class="p6">&mdash; Hayır. Sadece Venezüella ile Kolombiya'nın kuzey-doğuya rastladığından haberim var.</p>

  <p class="p6">&mdash; Tamam ama, dikkat et de karaya vurma. Tam karşına rastlayan Hollanda Güyan'ı ile İngiliz Güyan'ı, kaçakları Fransız Güyan'ına iade ederler. Trinidad seni geri vermez, ama on beş günde topraklarını terk etmeye mecbur eder. Venezüella ise bir, iki yol işinde çalıştırdıktan sonra geri gönderir.</p>

  <p class="p6">Anlatılanları can kulağıyla dinliyordum. Zaman zaman kaçmayı denediğini söyledi sonra, ama cüzzamlı olduğundan hemen iade ediliyordu. İngiliz Gü-yan'ının başkenti Georgetown'dan ileri gitmemişti. Cüzzam yalnız ayaklarında fark edilebiliyordu, hiç parmağı kalmamıştı, üstelik de ayakları çıplaktı. Toussaint verilen öğütleri tekrarlamamı istedi, hiç teklemeden anlattım. Tam o sıra Korkusuz Jean:</p>

  <p class="p6">&mdash; Peki, dedi, açık denizde rotası ne olacak?</p>

  <p class="p6">Kimse konuşmadan anlattım:</p>

  <p class="p6">&mdash; Üç gün kuzey-kuzey-doğu yapacağım. Akıntının da etkisiyle aslında bu kuzey-kuzey olacak. Dördüncü gün kuzey-batıya kıracağım, doğrudan doğruya batıyı tutabileceğim böylece.</p>

  <p class="p6">&mdash; Aferin, dedi cüzzamlı. Ben, son kaçışımda iki gün kuzey-doğuyu tuttum ve İngiliz Güyan'ına düştüm. Üç gün kuzeyle, Trinidad ya da Barbados'un kuzeyinsen geçersin, bir çırpıda, farkına bile varmadan Venezüella'yı aşar ve Curaçao, ya da Kolombiya'ya varırsın.</p>

  <p class="p6">Korkusuz Jean sordu</p>

  <p class="p6">&mdash; Toussaint, tekneni kaça sattın?</p>

  <p class="p6">&mdash; Üç bine, dedi Toussaint. Pahalı mı?</p>

  <p class="p6">&mdash; Hayır, bunun için sormadım. Bütün istediğim fiyatı öğrenmekti. Bu parayı ödeyebilir misin Kelebek?</p>

  <p class="p6">&mdash; Evet.</p>

  <p class="p6">&mdash; Başka paran kalıyor mu?</p>

  <p class="p6">&mdash; Hayır, bütün paramız bu kadar. O da dostum Clousiot'nun parası.</p>

  <p class="p6">&mdash; Toussaint, sana tabancamı satayım, dedi. Korkusuz Jean. Bu adamlara yardım etmek istiyorum. Kaça alırsın?</p>

  <p class="p6">&mdash; Bin franga, dedi Toussaint. Ben de onlara yardım etmek istiyorum.</p>

  <p class="p6">Korkusuz Jean'a bakan Maturette:</p>

  <p class="p6">&mdash; Yaptığınız iyiliğe çok teşekkür ederiz, dedi.</p>

  <p class="p6">&mdash; Sağolun, diye lafa karıştı Clousiot da. Ve ben, o an, yalan söylemenin utancı içinde:</p>

  <p class="p6">&mdash; Hayır, dedim, senden böyle bir şey kabul edemeyiz. Hem hiç gereği de yok.</p>

  <p class="p6">Korkusuz Jean yüzüme baktı ve:</p>

  <p class="p6">&mdash; Hiç olmaz olur mu, dedi, üç bin frank çok para. Oysa tekneyi size bu fiyata vermekle Toussaint en azından iki bin frank zarara giriyor. Gerçekten eşsiz bir tekne bu. O size böyle bir dostluk ettiğine göre, ben de bir şeyler yapmalıyım.</p>

  <p class="p6">İşte on an gözler yaşartıcı, bir şey oluyor: Baykuşun yere bıraktığı şapkanın içine cüzzamlılar para atmaya koyuluyorlar. Kâğıt ve madenî para yağıyor. Dört yandan cüzzamlı çıkıyor, her biri de bir şey bırakıyor. Utanca boğuluyorum. Clousiot'nun üç bin frangından başka paramız olduğunu da söyleyemem! Ne yapmalı Ulu Tanrım, bu kadar büyük bir soyluluğa karşı benim yaptığım alçaklık. &ldquo;Yalvarırım, yapmayın bu fedakârlığı!&rdquo; El yerine iki parmaksız kütüğü kalmış, baştan ayağa çürüyen bir zenci :</p>

  <p class="p6">&mdash;&nbsp; Para, yaşamamıza yaramıyor, dedi. Hiç utanç duymadan kabul et. Para yalnız kumarda, bir de ara sıra Albina'dan gelen cüzamlı karılarla yatmakta işimize yarıyor.</p>

  <p class="p6">Bu cümle içimi ferahlatıyor ve param olduğunu itiraf etmeme engel oluyor. Cüzzamlılar iki yüz yumurta haşladılar. Yumurtaları, üzerinde kırmızı bir haç bulunan sandıkla getiriyorlar. O sandık, sabah içine ilâç doldurulup adaya bırakılan sandık. Sırttan bağlı, en azından otuz kilo çeken iki, canlı deniz kaplumbağası, yaprak halinde tütün, kibrit çöpü ve eczalı kâğıtlarla dolu iki şişe, elli kilo kadar çeken bir çuval pirinç, iki çuval mangal kömürü, revirde kullandıkları bir primus ocağı, bir damacana da gazyağı veriyorlar ayrıca. Bu sefil topluluk durumumuza acıyor ve başarımıza katkıda bulunmak istiyor. Sanki onlar da bizimle birlikte kaçıyorlar. Tekneyi geldiğimiz yerin yakınına çektiler. Şapkada biriken para sayıldı, sekiz yüz on frank çıktı. Toussaint'e sadece bin iki yüz frank borcum kalıyor. Clousiot tüpünü bana veriyor, herkesin önünde açıyorum tüpü. İçinde bir binlik, dört tane de beş yüzlük var. Toussaint'e bin beş yüz frank uzatıyorum, üç yüzünü geri veriyor ve ardından:</p>

  <p class="p6">&mdash; Tabancayı da al, diyor. Sana armağan ediyorum. Her şeyi göze aldınız, son anda silahınız olmadığı için başarısızlığa uğramanız haksızlık olur. Kullanmak zorunda kalmayacağınızı umarım.</p>

  <p class="p6">Önce ona, ardından ötekilere nasıl teşekkür edeceğimi bilemiyorum. Hastabakıcı da, içinde pamuk, alkol, aspirin, gazlı bez, tentürdiyot, makas, plaster bulunan bir kutu hazırladı. Bir başka cüzzamlı, iyice rendelenmiş ince tahtalar ve yepyeni, kâğıdı açılmamış iki sargı bezi getiriyor. Clousiot'nun bacağındaki tahtaları ve sargıyı değiştirmem için uzatıyor bana. Beşe doğru yağmur başladı. Korkusuz Jean:</p>

  <p class="p6">&mdash; Talihiniz varmış, diyor. Hemen yola çıkabilir ve yarım saat kazanabilirsiniz, bu yağmurda sizi kimse görmez. Sabahın dört buçuğunda yola çıkınca da, nehrin ağzına çok daha az yolunuz kalmış olur.</p>

  <p class="p6">&mdash; Saati nasıl öğreneceğim? diye soruyorum ona.</p>

  <p class="p6">&mdash; Yükselip alçalışına göre, sular sana saati bildirecek, cevabını veriyor.</p>

  <p class="p6">Tekneyi suya indiriyoruz. Bizi buraya kadar getiren kayıkla ilgisi yok. Bütün yükümüzle birlikte içine bindiğimizde, bordası, suyun en az kırk santim üstünde kalıyor. Yelkenle sarılı direk teknenin içine yatırılmış, denize açılırken takacağız onu. Dümeni ve yekesini takıyoruz, oturabilmem için önüme sarmaşıklardan yapılma bir minder konuyor. Sargısını değiştirmek istemeyen Clousiot için de, teknenin dibinde battaniyelerden bir yuva hazırladık. Ayaklarımın dibinde, benimle tatlı su fıçısının arasında. Maturette teknenin burnuna geçiyor. Kayıkta, hiç duymadığım büyük bir güven hissi içime doluyor hemen.</p>

  <p class="p6">Yağmur devam ediyor. Irmağın ortasını bulmam gerekli ama biraz daha sola, Hollanda Güyan'ı kıyısından yana kaymalıyım. Korkusuz Jean:</p>

  <p class="p6">&mdash; Talihiniz açık olsun! diyor. Toussaint de, tekneyi ayağiyle itiyor suya.</p>

  <p class="p6">&mdash; Sağ ol Toussaint, sag ol Jean, hepinize binlerce teşekkür!</p>

  <p class="p6">İki buçuk saat önce başlayan ve gitgide hızlanan akıntıya kapılarak çabucak gözden kayboluyoruz. Yağmur devamlı yağıyor, on metre ileriyi görmek imkânsız, önümüzde iki küçük ada olduğundan, Maturette burundan iyice sarkmış, kayalara çarpmamızı önlemek için gözünü ileri dikmiş. Hava iyiden iyiye karardı. Bizimle birlikte, ama neyse ki biraz daha yavaş giden koca bir ağaç, kısa süre dallarıyla yolumuzu kesiyor. Kolayca kurtuluyor ve en azından saatte otuz kilometreyle ilerliyoruz. Sigara ve rom içiyoruz. Cüzzamlılar bize hasırla örtülü altı &ldquo;chianti&rdquo; şişesi verdiler, ama şişeler rom dolu. Garip bir durum, hiç birimiz cüzzamlılarda dikkatimizi çeken iğrenç yaralardan söz etmiyoruz. Konuşmamızın tek konusu, onların iyiliği, cömertliği, dürüstlüğü, bizi Güvercinler Adasına götüren maske takan Brötanyalıya rastlamamızın ne büyük bir kısmet olduğu. Yağmur hızını gitgide artırıyor, iliklerime kadar ıslandım ama yün ceket o kadar iyi ki, ıslansa da insanı sıcak tutuyor. Üşümüyoruz, yalnız dümeni tutan el yağmur altında uyuşuyor.</p>

  <p class="p6">&mdash; Şu sıra, diyor Maturette, saatte kırk kilometreyi aşan bir hızla gidiyoruz. Sence, yola çıkalı ne kadar oluyor?</p>

  <p class="p6">&mdash; Söyleyeyim, diyor Clousiot. Bekle biraz. Üç saat bir çeyrek.</p>

  <p class="p6">&mdash; Çıldırdın mı? Nereden biliyorsun?</p>

  <p class="p6">&mdash; Hareketimizden bu yana durmadan saydım. Otuz dokuz karton parçası var elimde. Her birini beşer dakikadan hesaplaşan üç saat bir çeyrekten beri yoldayız demektir. Yanılmadıysam, on beş - yirmi dakika sonra duracak ve gerilemeye başlayacağız.</p>

  <p class="p6">Dümeni sağa kırıyorum, nehri ortadan geçip Hollanda Güyan'ı kıyılarına yanaşmak niyetindeyim. Biz kıyıya değmeden akıntı durdu. Artık ne ilerliyor, ne de geriliyoruz. Yağmur devam ediyor. Sigara içmiyor, konuşmuyor, fısıldaşıyoruz. &ldquo;Küreği al da çek biraz.&rdquo; Ben bile, dümeni sağ bacağımla tutup kürek çekiyorum. Hafifçe dokunuyoruz kıyıya, dallara yapışıp tekneyi ağaçların altına çekiyoruz. Bitki örtüsünün karanlığı içindeyiz. Irmak kurşunî, sisle kaplı. Med ve ceziri hesaplamadan ırmağın nerde bitip denizin nerede başladığını söylemek imkânsız.</p>

  <h2 class="h21"><a id="ncx786"></a><a id="a23"></a>Büyük Yolculuk Başlıyor</h2>

  <p class="p6">Suların yükselmesi altı saat devam ediyor. Bir buçuk saat da bekleme süresi koysak yedi saat uyuyabilirim demektir. Çok heyecanlıyım ama uyumam gerektiğini de biliyorum. Denize açıldığımda, bir daha uyuma fırsatı kim bilir ne zaman çıkacak? Fıçıyla direk arasına uzanıyorum, Maturette, oturacak yerle fıçının arasına, çadır gibi, bir battaniye geriyor ve ben, örtünün altında uyuyor, uyuyorum. Bu deliksiz uykuyu ne bir düş, ne yağmur, ne de rahatsız yatışım bölebiliyor. Uyuyor, Maturette dürtene kadar uyuyorum:</p>

  <p class="p6">&mdash; Kelebek, hareket saati geldi sanıyoruz. Suların çekilmesi başlayalı çok oluyor.</p>

  <p class="p6">Teknenin burnu denize dönük, akıntı parmaklarımın altında hızla yol alıyor. Yağmur durmuş, ay ışığı yüz metre kadar ilerisini, ot, ağaç kütüğü ve bir takım karaltılar sürükleyen ırmağı görmemizi sağlıyor. Irmakla denizin ayrıldığı çizgiyi seçmeye çalışıyorum. Bulunduğumuz yerde rüzgâr yok, acaba ırmağın ortası rüzgârlı mı? Şiddetli mi rüzgâr? Ağaçların altından çıkıyoruz, tekne koca bir köke bağlı. Gökyüzüne bakarak deniz kıyısını, ırmağın bitip denizin başladığı yeri kestirebiliyorum. Sandığımızdan çok daha fazla yol almışız, ırmağın ağzına on kilometre bir şey kaldığını sanıyorum. Rom şişesinden okkalı birer yudum çekiyorum. Buraya mı takacaktık direği? Evet, direği kaldırıyoruz, yuvasına sımsıkı oturuyor.</p>

  <p class="p6">Yelkeni açmadan, direğin çevresine dolayarak yükseltiyorum. Gerekli gördüğüm an Maturette tarafından çekilmek üzere trinketa ile flok da hazır. Yelkeni açmak için onu direğe bağlayan ipi sarmak yeterli. Bu işi ben, oturduğum yerden yapacağım. Maturette elinde bir kürekle öne geçti, ben de öbür küreği kapıp arkada yerimi aldım. Kıyıyı bütün gücümüzle itmemiz ve hızla ayrılmamız gerekiyor, yoksa akıntı bizi yine aynı yere atacak.</p>

  <p class="p6">&mdash; Dikkat! Tanrı'nın yardımıyla ileri!</p>

  <p class="p6">&mdash; Tanrı'nın yardımıyla, diye tekrarlıyor Clousiot.</p>

  <p class="p6">&mdash; Kendimi senin ellerine tevdi ediyorum, diye tamamlıyor Maturette.</p>

  <p class="p6">Ve kopuyoruz kıyıdan. Birlikte başlıyoruz kürek çekmeye küreği sulara iyice gömüp asılıyorum, Maturette de bütün gücünü harcıyor. Kolayca uzaklaşıyoruz. Kıyıdan yirmi metre açılmadan akıntı bizi yüz metre ileri sürüklüyor. Birden rüzgârı duyuyoruz ve bizi ırmağın ortasına itiyor.</p>

  <p class="p6">&mdash; Trinketa ile floku çek ve sıkı bağla.</p>

  <p class="p6">Rüzgâr iki küçük yelkene doluyor, tekne bir yarış atı gibi şahlanıp ok gibi ileri atılıyor. Saat yola çıkmadan önce hesapladığımızdan daha ileri olmalı, çünkü ırmak birden gün gibi aydınlanıyor, iki kilometre kadar solumuzda kalan Hollanda Güyan'ı kıyılarını kolayca seçebilmek mümkün. Tam karşımızda, dalgaların beyaz köpükleri görülebiliyor.</p>

  <p class="p6">&mdash; Hay Allah, geç kaldık! diyor Clousiot. Denize açılacak kadar zaman bulabileceğimizi sanıyor musun?</p>

  <p class="p6">&mdash; Bilmem.</p>

  <p class="p6">&mdash; Denizdeki dalgalar ne kadar yüksek, tepeleri de amma köpüklü bak! Sakın yanılmış olmayalım.</p>

  <p class="p6">&mdash; İmkânsız, ben denize doğru hızla inen bir takım şeyler görüyorum.</p>

  <p class="p6">Maturette:</p>

  <p class="p6">&mdash; Açılamayacağız, diyor. Zamanında yetişemeyeceğiz ırmağın ağzına.</p>

  <p class="p6">&mdash; Kapa çeneni de flokla trinketa iplerinin yanında otur. Sen de kes sesini Clousiot!</p>

  <p class="p6">Piyuuuuuv... Piyuuuuuv... üzerimize ateş ediliyor, ikincisinin nereden geldiğini kolayca anladım. Bizim aynasızlardan gelmiyor, Hollanda Güyan'ından geliyor bu kurşunlar. Yelkeni fora ediyorum, birden öyle şişiyor ki neredeyse bileğimden çekip beni de götürecek. Tekne kırk beş dereceden de fazla yatıyor. Mümkün olduğu kadar çok rüzgâr alıyorum, güç de değil, nasılsa bol bol esiyor. Piyuuuv... piyuuuv... piyuuuu, sonra sesler kesiliyor. Hollanda kıyılarından uzaklaşıp, Fransa kıyılarına yaklaştık, ateş bu nedenle kesildi herhalde.</p>

  <p class="p6">Şiddetli rüzgâra kapılmış, baş döndürücü bir hızla gidiyoruz. O kadar hızlı gidiyoruz ki, ırmağın ağzına varıyoruz birden, birkaç dakika sonra Fransız kıyılarına değeceğiz neredeyse. Kıyıya doğru bir takım adamların koşuştuğu açıkça görülüyor. Hafifçe dönüyorum, mümkün olduğu kadar hafif, bütün gücümle de yelkenin ipine asılıyorum, önümüz dümdüz, flokla trinketanın da yeri kendiliğinden değişiveriyor. Gemi kıyıdan uzaklaşıyor, yelkeni bırakıyoruz. Offff, nihayet kurtulduk! On dakika sonra ilk dalga yolumuzu kesmeye çalışıyor, onu kolayca aşıyoruz. Sonra teknenin ırmakta çıkardığı fışt fışt sesi taka-taka-tak oluveriyor. İyice yüksek olmalarına rağmen, dalgaları, birdirbir oynayan bir çocuk çevikliğiyle aşıyoruz. Taka taka-tak, gemi titremeden, sallanmadan inip çıkıyor. Yüksek bir dalganın üzerinden aşıp suya çarparken omurganın çıkardığı tak sesinden başka şey yok.</p>

  <p class="p6">&mdash; Yaşasın! Yaşasın! Kurtulduk! Açıldık denize! diye haykırıyor Clousiot ciğerlerini paralarcasına.</p>

  <p class="p6">Ve gücümüzün çeşitli unsurlara karşı elde ettiği bu zaferi aydınlatmak için Tanrı, göz kamaştırıcı bir tanyeri sunuyor bizlere. Dalgalar, hep aynı düzenle birbirini izliyor. Denizde ilerledikçe gitgide alçalıyorlar. Su çok çamurlu, tam karşıda, kuzeyde kapkara, daha sonra masmavi kesilecek. Pusulaya bakma gereğini duymuyorum, güneş sağ omuzumun üstünde, dosdoğru gidiyorum ama tekne daha az yatıyor, çünkü yelkenin ipini gevşettim. Pek şişkin değil şimdi. Büyük serüven başlıyor.</p>

  <p class="p6">Clousiot doğruluyor. Çevresini iyi görebilmek için başını ve gövdesini dışarı çıkarmak istiyor. Maturette, sırtını fıçıya dayayıp tam karşıma oturmasına yardım ediyor. Sonra bir sigara yakıp bana uzatıyor, karşılıklı tüttürüyoruz.</p>

  <p class="p6">&mdash; İçkiyi ver de denize açılışımızı bir ıslatalım! diyor Clousiot.</p>

  <p class="p6">Maturette üç teneke kupaya rom dolduruyor, tokuşturuyoruz. Maturette solumda oturuyor, bakışıyoruz, ikisinin de yüzü mutlulukla aydınlanmış, benimki de onlarınkine benziyor herhalde. Derken Clousiot:</p>

  <p class="p6">&mdash; Kaptan, diyor, lütfen nereye gittiğimizi söyler misiniz?</p>

  <p class="p6">&mdash; Tanrı'nın izniyle Kolombiya'ya.</p>

  <p class="p6">&mdash; Allah belamı versin ki Tanrı izin verir, diyor Clousiot.</p>

  <p class="p6">Güneş hızla yükseliyor, kurumamız güç olmuyor. Hastane gömleği Arapların bornozuna döndü. Islandığından da başı serin tutuyor ve güneş çarpmasını önlüyor. Deniz masmavi, dalgalar üç metre yüksekliğinde ve iyice uzun, rahatça yolculuk etmemizi sağlıyorlar. Rüzgârın şiddeti devam ediyor, kıyıdan hızla uzaklaşıyoruz. Arada bir ardıma göz atıyor, karanın ufukta gitgide kayboluşunu izliyorum. Bu yeşil bitki örtüsü, biz uzaklaştıkça güzelliğinin sırrını ortaya koyuyor. Ardıma bakarken kötü karşıladığımız bir dalga bana görevimi ve gerek arkadaşlarımın, gerekse kendi hayatımın sorumluluğunu yüklendiğimi hatırlatıyor.</p>

  <p class="p6">&mdash; Bir pilâv yapalım bakalım, diyor Maturette.</p>

  <p class="p6">&mdash; Ben fırına göz kulak olurum, diye atılıyor Clousiot, sen de tencereye bakarsın.</p>

  <p class="p6">Benzin damacanası öne iyice yerleştirilmiş. Teknenin burnunda bu yüzden sigara içmek yasak. Yağlı pirinç iyi kokuyor, iki kutu sardalye ile karıştırıp sıcak sıcak yiyoruz, üstüne de bir kahve. &ldquo;Bir yudum rom atalım mı?&rdquo; İstemiyorum, hava çok sıcak. Üstelik içkiye çok düşkün de değilim. Clousiot bana durmadan sigara sarıyor, yakıp uzatıyor. Teknede yediğimiz ilk yemek çok iyi geçti. Güneşin vardığı yerden, saatin onu bulduğu sonucunu çıkarıyoruz. Açık denizde henüz beş saat yol almışız, ama teknenin altındaki denizin çok derin olduğu hissediliyor.</p>

  <p class="p6">Dalgaların yüksekliği iyice azaldı, teknenin dibi suya çarpmadan, onları ikiye bölerek ilerliyoruz. Hava nefis. Gündüz, insanın devamlı pusulaya ihtiyaç duymadığını anlıyorum. Zaman zaman puslanın ibresine bakarak güneşin yerini buluyor ve rotamı buna göre düzenliyoruz, böylesi daha kolay. Devamlı güneşe bakmak gözlerimi çok yoruyor. Bir güneş gözlüğü edinmeyi düşünmediğim için çok pişmanım.</p>

  <p class="p6">Birden Clousiot:</p>

  <p class="p6">&mdash; Hastanede sana rastlamış olmam ne büyük kısmet! diyor.</p>

  <p class="p6">&mdash; Kısmetli olan yalnız sen değilsin ki, senin gelmen de benim için büyük kısmet sayılır. Dega ile Femandez'i düşünüyorum... Evet demiş olsalardı, şu sıra bizimle birlikte olacaklardı.</p>

  <p class="p6">&mdash; Pek emin değilim, diyor Clousiot. Arap&rsquo;ı istediğin an koğuşa çekmek ikimizin başaracağı iş değildi.</p>

  <p class="p6">&mdash; Doğru, Maturette'in de bize faydaları dokundu. Kabiliyetli, yürekli ve becerikli olduğu için kendisini yanımıza aldığıma çok memnunum.</p>

  <p class="p6">&mdash; Sağ olun, diyor Maturette de, genç yaşım ve kadınsı davranışlarıma rağmen bana güvendiğiniz için ikinize de teşekkür ederim. Olaylar karşısında elimden geldiğince sağlam durmaya çalışacağım.</p>

  <p class="p6">&mdash; Ya Françios Sierra, Galgani ile birlikte gelmelerini ne kadar isterdim... diyorum.</p>

  <p class="p6">&mdash; Durum öyle değişik ki Kelebek, dediklerini gerçekleştirmek imkânsızlaştı. Eğer Jesus namuslu bir herif olsaydı da bize sağlam tekne bulsaydı bir yere siner ve beklerdik. Jesus onları da kaçırıp bize getirirdi.</p>

  <p class="p6">Hem seni tanıyorlar, kendilerine haber vermediysen, bunu, çaresizlikten yapamadığını anlayacaklardır.</p>

  <p class="p6">&mdash; Sormayı hep unutuyorum Maturette, nasıl oluyor da sen, hastane koğuşunda tutuluyordun?</p>

  <p class="p6">&mdash; Hücre cezasına çarptırıldığımdan haberim yoktu. Hem boğazım ağrıdığı için, hem de biraz gezinmek amacıyla revire çıktım. Doktor beni görünce: &ldquo;Fişinde adalarda hücre cezası çekeceğini okudum dedi. Neden?&rdquo; &ldquo;Bilmem ki doktor, dedim.&rdquo; Hem &ldquo;hücre cezası&rdquo; ne demek?&rdquo; &ldquo;Bir şey değil, bir şey değil&rdquo;, dedi doktor. &ldquo;Hastaneye yat bakalım.&rdquo; Ben de kendimi koğuşta buldum, işte bu kadar.</p>

  <p class="p6">&mdash; Demek adam sana yardım etmek istemiş, diyor Clousiot.</p>

  <p class="p6">&mdash; Doktorun neden yardım etmek istediğini anlayabilene aşkolsun. Herhalde şimdi: &ldquo;Korunmak için hastaneye yatırdığım oğlan, sandığım kadar enayi değilmiş. Baksanıza, nasıl kaçtı,&rdquo; diyordur.</p>

  <p class="p6">Saçma sapan şeyler konuşuyoruz.</p>

  <p class="p6">&mdash; Kim bilir, diyorum, çekiçli adam Julot'ya ne zaman rastlarız? Ormanda gizlenmiyorsa şimdi çok uzaklarda olmalı.</p>

  <p class="p6">Clousiot:</p>

  <p class="p6">&mdash; Giderken yastığımın altına bir not bıraktım, diyor, üzerinde, &ldquo;Adres bırakmadan ayrıldı&rdquo; yazıyor. Basıyoruz kahkahayı.</p>

  <p class="p6">Beş gün kazasız belasız yol alıyoruz. Gündüzleri güneş, yol gösteriyor. Gece pusuladan faydalanıyorum. Altıncı günün sabahı parlak bir güneş bizi selâmlıyor, deniz birden duruldu, uçan balıklar yakınımızdan geçiyorlar. Yorgunluktan bitiğim. Gece Maturette uyumama engel olmak için yüzümde, deniz suyuna batırılmış çamaşır gezdiriyor, yine de ara sıra dalıp gidiyoruz. O zaman da Clousiot, sigarayla bir yanımı yakıp beni uyandırıyor. Deniz çarşaf gibi olduğundan uyumaya karar veriyorum. Yelkenle floku indiriyoruz, yalnız trinketayı muhafaza ediyoruz. Teknenin dibinde, başımın üstüne gerilen battaniye ile güneş ışınlarından korunarak külçe gibi uyuyorum. Maturette'in sarsmasıyla uyanıyorum.</p>

  <p class="p6">&mdash; Saat on iki, ya da bir oldu, diyor. Ama ortalık serinlemeye başladı. Ufuk, rüzgârın geldiği yön kara bulutlarla kaplı.</p>

  <p class="p6">Yerimden kalkıp dümenin başına geçiyorum. Yalnız floku çektik, pürüzsüz denizde kayıyoruz. Arkam kapkara, rüzgâr gitgide sertleşiyor. Trinketa ile flok, tekneyi hızla ilerletmeye yetiyor. Direğe sarılı yelkeni sıkı sıkı bağlıyorum.</p>

  <p class="p6">&mdash; Sıkı durun, fırtına geliyor! diyorum dostlarıma.</p>

  <p class="p6">Koca koca yağmur taneleri üstümüze düşmeye başladı. Baş döndürücü bir hızla bize doğru gelen bu karanlık, bir çeyrek saatte ufuktan yakınımıza vardı. Evet geliyor, akıl almayacak kadar zorlu bir rüzgâr üstümüze saldırıyor. Tepesinde köpüklü dalgalar büyük bir hızla oluşuveriyor, güneş karardı, bardaktan boşanırcasına yağmur yağıyor, göz gözü görmüyor ve tekneye çarpan dalgalar deniz suyunu yüzümde kamçı gibi şaklatıyor. Fırtına bu, çılgına dönen doğanın bütün gümbürtüsü, gürlemesi, şimşeği, yağmuru, dalgaları, çevremizde dolanıp kükreyen rüzgârın uğultusuyla ilk fırtınam.</p>

  <p class="p6">Ceviz kabuğu gibi sürüklenen tekne, inanılmayacak kadar yükselip öyle derinlere iniyor ki, insana, bu çukurdan asla çıkamayacakmış gibi geliyor. Yine de, bu akıl almaz dalışlara rağmen tekne yeniden yükseliyor, yeni bir dalganın tepesinden aşıp ilerliyor, ilerliyor. Dümen yekesini iki elimle tutuyorum. Yaklaştığını gördüğüm bir dalgaya dayanmanın daha iyi olacağını düşünerek burundan almak üzere tekneyi doğrulttuğumda acele ediyorum anlaşılan, tekneye su doluyor herhalde. Sinirleniyorum, istemeden bir dalgayı yandan alıyorum. Çok tehlikeli bir şey bu, tekne öylesine yana yatıyor ki neredeyse devrilecek.</p>

  <p class="p6">Ama bu arada, aldığı suyun büyük bir bölümünü de dışarı atıyor.</p>

  <p class="p6">&mdash; Yaşa! diye haykırıyor Clousiot. işini biliyorsun. Kelebek! Aldığın suyu nasıl da boşalttın!</p>

  <p class="p6">&mdash; Gördün mü! diyorum dostuma.</p>

  <p class="p6">Tecrübesizliğim yüzünden, açık denizde alabora olup batma tehlikesi geçirdiğimizi bir bilse! Dalgalara karşı koymaktan, belirli bir yönde ilerlemeye çalışmaktan vazgeçiyorum artık, sadece tekneyi dengeli tutmağa yöneliyor çabalarım. Dalgalarla birlikte inip çıkıyoruz artık. Buluşumun büyük önem taşıdığını ve böylece tehlikenin yüzde doksanını ortadan kaldırdığımı anlıyorum. Yağmur duruyor, rüzgâr hep aynı şiddette esiyor ama şimdi önümü ve arkamı rahatça görebiliyorum. Ardım aydınlık önüm kapkara, bu iki ucun tam ortasındayız.</p>

  <p class="p6">Saat beşe doğru her şey geçip gitti. Güneş yeniden bizi ısıtıyor, rüzgâr normal, dalgalar eskisi kadar yüksek değil. Yelkeni çekiyorum. Dostlar, boş tencerelerle teknenin içindeki suyu boşalttılar. Battaniyeleri çıkarıyoruz. Direğe bağlanınca rüzgârda çabucak kuruyacaklar. Pirinç, un, yağ, bol kahve, esaslı bir yudum da rom. Güneş, bu masmavi denizi iyice aydınlatarak unutulmaz bir görüntü haline getirdikten sonra batıyor. Gökyüzü koyu kırmızı, bir bölümü suya gömülen bu güneş, birkaç beyaz bulutuyla gökyüzüne ve denize koca koca sarı diller uzatıyor, dalgalar yükselirken, mavi, sonra yeşil tepeleri de üzerinden yansıyan ışının rengine göre kırmızı, pembe ya da sarı.</p>

  <p class="p6">Alışılmamış tatlılıkta bir huzur her yanıma yayılıyor, kendime güvenebileceğimi anlıyorum. Ucuz atlattım, üstelik bu kısa fırtınanın bana büyük faydası dokundu. Tek başıma, tekneyi nasıl yönetmek gerektiğini öğrendim. Geceye büyük bir iç rahatlığıyla gireceğim.</p>

  <p class="p6">&mdash; Clousiot, tekneyi boşaltmak için yaptığım numarayı gördün mü?</p>

  <p class="p6">&mdash; Dostum, o numarayı yapmasan da ikinci bir dalga üstümüze gelse çoktan batmıştık. Doğrusu bu işte çok ustasın.</p>

  <p class="p6">&mdash; Yelken kullanmayı deniz kuvvetlerinde mi öğrendin? diye soruyor Maturette.</p>

  <p class="p6">&mdash; Evet, görüyor musun, deniz kuvvetlerinde askerlik yapmanın da adama faydası dokunuyormuş.</p>

  <p class="p6">Rotamızın epey dışına düşmüş olmalıyız. Böyle bir rüzgâr ve çılgın dalgalarla, dört saatte yolundan ne kadar saptığını anlayabilirsen anla? En iyisi kuzey batıyı tutmak, tamam. Bu kez eflâtun olan son kıvılcımlarını da saçtıktan sonra güneşin denizde kaybolmasıyla karanlık basıveriyor.</p>

  <p class="p6">Altı gün daha kazasız belasız yol alıyoruz. Bir kaç ufak fırtınaya ve süresi üç saati aşmayan yağmura rastladığımız oluyor ama hiç biri, ilk patırtının bitmek bilmez uzunluğunda değil. Sabah saat on. En ufak bir esinti yok, deniz çarşaf gibi. Dört saate yakın uyuyorum. Uyandığımda dudaklarım alev alev. Ne dudaklarımın, ne de burnumun derisi kalmış. Sap eliminki de soyulmuş, cılk yara gibi. Maturette ile Clousiot'nun da benden farkı yok. Günde iki kere ellerimize ve yüzümüze yağ sürüyoruz ama yetmiyor. Tropiklerin güneşi, yağı hemen kurutuyor.</p>

  <p class="p6">Güneşe bakılacak olursa, saat öğleden sonranın iki buçuğu. Yemek yiyorum, deniz sabahki gibi olduğundan yelkeni tepemize gerip gölgede oturmak istiyoruz. Maturette'in bulaşığı yıkadığı yan balık doldu. Palayı kapıp Maturette'den, suya birkaç pirinç tanesi atmasını söylüyorum. Bu taneler ıslandığından şişmeye ve mayalanmaya başlamış. Balıklar, pirinç tanelerinin düştüğü yere birikiyor, neredeyse suyun yüzündeler, bir tanesinin başı görünüyor, palayı vurduğum gibi karnı havada çıkıveriyor. On kiloluk bir balık bu. Temizliyor, tuzlu suda haşlıyoruz. Akşam manyoka unuyla birlikte yiyoruz.</p>

  <p class="p6">Denize açılalı on bir gün oluyor. Bu süre içinde, çok uzağımızdan geçen bir gemiden başkasına rastlamadık. Nerede olduğumuzu iyiden iyiye merak etmeye başlıyorum artık. Açık denizdeyiz ama Trinidad'a ya da İngiliz adalarına ne kadar uzaklıktayız acaba? İyi insan lafının üstüne gelirmiş... Gerçekten de, tam önümüzde kara bir nokta büyüdükçe büyüyor. Bir gemi mi, yahut açık denizde giden bir şalupa mı? Yanılmışım, üstümüze geliyormuş. Bir gemi bu, artık iyice seçilebiliyor. Rüzgâr olmadığından yelkenlerimiz acınacak bir halde sarkmış, gemi her halde bizi görmedi. Birden düdük sesi geliyor, sonra üç kere uluyor gemi, yolunu değiştirip doğru bize yöneliyor.</p>

  <p class="p6">&mdash; Allah vere de fazla sokulmasa, diyor Clousiot.</p>

  <p class="p6">&mdash; Tehlike yok, deniz çarşaf gibi.</p>

  <p class="p6">Bu bir tanker. Yaklaştıkça güvertesindeki kalabalığı seçebiliyoruz. Açık denizde, bir ceviz kabuğuna dolan üç kişinin ne halt ettiğini merak ediyorlar herhalde. Yavaşça bizden yana sokuluyor, süvari, diğer kaptanlar, tayfalar, aşçıbaşı seçilebiliyor. Derken rengârenk giysili kadınlarla renkli gömlekli adamlar güverteye çıkıyor. Bunlar yolcu, belli. Bir tankerde yolcu bulunması pek görülmemiş şey ya. Tanker yavaş yavaş yaklaşıyor, süvari bizimle İngilizce konuşuyor:</p>

  <p class="p6">&mdash; Where are you coming from?</p>

  <p class="p6">&mdash; Frene Guyane.</p>

  <p class="p6">&mdash; Fransızca biliyor musunuz? diye soruyor kadınlardan biri.</p>

  <p class="p6">&mdash; Evet madam.</p>

  <p class="p6">&mdash; Açık denizde işiniz ne?</p>

  <p class="p6">&mdash; Rasgele gidiyoruz işte.</p>

  <p class="p6">Kadın süvariyle konuştuktan sonra:</p>

  <p class="p6">&mdash; Kaptan gemiye binmenizi teklif etti, diyor teknenizi de yukarı çekecekler.</p>

  <p class="p6">&mdash; Sağ olsun ama söyleyin kendisine teknemizden memnunuz.</p>

  <p class="p6">&mdash; Neden yardım istemiyorsunuz?</p>

  <p class="p6">&mdash; Biz kaçak mahkûmlarız, yolumuz sizinkinden çok farklı.</p>

  <p class="p6">&mdash; Nereye gidiyorsunuz?</p>

  <p class="p6">&mdash; Martinique adasına ya da daha ileriye. Neredeyiz?</p>

  <p class="p6">&mdash; Açık denizde.</p>

  <p class="p6">&mdash; Antil adalarına varmak için ne yapmamız gerekiyor?</p>

  <p class="p6">&mdash; İngiliz deniz haritalarını okuyabilir misiniz?</p>

  <p class="p6">&mdash; Evet.</p>

  <p class="p6">&mdash; Kısa bir süre sonra iple, bir İngiliz açık deniz haritası, karton karton sigara, ekmek ve kızarmış bir but iniyor.</p>

  <p class="p6">&mdash; Haritaya bakın.</p>

  <p class="p6">Bakıyor ve:</p>

  <p class="p6">&mdash; İngiliz Antillerine varmak için batıya dönüp dörtte bir güney yapmam gerekli değil mi? diyorum.</p>

  <p class="p6">&mdash; Tamam.</p>

  <p class="p6">&mdash; Aşağı yukarı kaç mil?</p>

  <p class="p6">&mdash; İki gün sonra orada olursunuz, diyor kaptan.</p>

  <p class="p6">&mdash; Eyvallah. Hepinize teşekkür ederiz!</p>

  <p class="p6">&mdash; Süvari, gösterdiğiniz yüreklilikten ötürü sizi kutluyor.</p>

  <p class="p6">&mdash; Sağ olsun, elveda!</p>

  <p class="p6">Tanker yavaş yavaş uzaklaşıyor, neredeyse sıyırıyor bizim tekneyi, pervanelerin anaforundan çekilip biraz uzaklaşıyorum, tam o sıra tayfalardan biri bana bir denizci kasketi atıyor. Kasket teknenin ortasına düşüyor. Bir sırmalı şeridi ve önünde iki çapası olan bu kasketle, iki gün sonra kazasız belasız Trinidad'a varıyoruz.</p>

  <h2 class="h21"><a id="ncx887"></a><a id="a24"></a>Trinidad</h2>

  <p class="p6">Karayı görmeden çok önce, kuşlar, iyiden iyiye yaklaştığımızı haber veriyorlar. Çevremizde dolanmaya başladıklarında saat sabahın yedi buçuğu. &ldquo;Geliyoruz arkadaş! Geliyoruz! Yolculuğun ilk bölümünü tamamladık, hem de en tehlikeli bölümünü. Yaşasın özgürlük!&rdquo; Her birimiz, çocuksu çığlıklarla sevincimizi dışa vuruyoruz. Yüzlerimiz, yanıkları geçirmek için gemiden armağan edilen kakao yağıyla kaplı. Dokuza doğru toprak görünüyor. Şiddetli sayılmayacak, serin bir rüzgâr bizi pek çalkantılı olmayan denizde götürüyor. Ancak öğleden sonra dörde doğru, uzun, küçücük beyaz evlerle dolu, tepesi hindistancevizi ağaçlarıyla kaplı bir adanın ayrıntılarını seçebiliyoruz. Aslında bunun bir ada mı yoksa yarımada mı olduğunu, evlerde insan bulunup bulunmadığını kestirmek şimdilik imkânsız. Teknemizin yöneldiği kumsala doğru koşuşan insanları seçebilmek için daha bir saat geçmesi gerekli. Yirmi dakikadan kısa bir sürede, karmakarışık bir kalabalık oluşuyor. Bu küçücük köy bizi karşılamak için deniz kıyısına yığılmış. Sonradan adanın San Fernando olduğunu öğreneceğiz.</p>

  <p class="p6">Kıyıya üç yüz metre kala demir atıyorum, hemen tutuyor. Kıyıdakilerin tepkisini ölçmek ve suyun dibi mercan kayalıklarıyla kaplıysa teknemi delmemek için yapıyorum bu işi. Yelkenleri toplayıp bekliyoruz. Küçük bir kayık bize doğru geliyor, içinde kürek çeken iki zenciyle koloniyal şapkalı bir beyaz var.</p>

  <p class="p6">Beyaz adam, tertemiz bir Fransızcayla : &ldquo;Trini-dad'a hoş geldiniz&rdquo;, diyor. Zencilerin ağzı kulaklarına varıyor.</p>

  <p class="p6">&mdash; İyi dileğinizden ötürü teşekkür ederiz efendim. Denizin dibi mercan kayalıklarıyla mı kaplı acaba? Yoksa kumluk mu?</p>

  <p class="p6">&mdash; Kumluk, tehlikesizce kıyıya yanaşabilirsiniz.</p>

  <p class="p6">Demiri çekiyorum ve dalgalar bizi yavaşça kumsala itiyor. Karaya değer değmez en az on kişi suya atlıyor ve tekneyi çekip kıyıya alıveriyorlar. Bize bakıyor, okşayıcı hareketlerle dokunuyor. Zenci ya da Kızılderili kadınlar el hareketleriyle davet ediyorlar. Herkes bizi evinde misafir etmek istiyor. Beyaz adamın bana Fransızca anlattığı bu. Maturette bir avuç kum alıp öpmek üzere ağzına götürüyor. Herkes çılgına dönüyor. Clousiot'nun durumunu anlattığım Beyaz, onu hemen kumsalın yakınındaki evine taşıtıyor. Yarına kadar her şeyi teknenin içinde bırakabileceğimizi söylüyor. Kimse dokunmaz, diyor. Kalabalık bana &ldquo;kaptan&rdquo; adını taktı, yeni adıma çok gülüyorum. Hepsi: &ldquo;Good captain, long ride on small boat (iyi kaptan, küçücük gemiyle dünyanın yolunu geldi)&rdquo; diyor.</p>

  <p class="p6">Hava karardı. Teknenin biraz daha yukarı çekilip sıkı sıkı bağlanmasını sağladıktan sonra İngiliz&rsquo;in peşinden evinin yolunu tutuyorum, İngiliz sömürgelerinde görülen bir &ldquo;Bungalov&rdquo; bu; bir kaç tahta basamak, madenî bir kapı. İngiliz&rsquo;in ardından içeri giriyorum, Maturette de peşimden geliyor. Girer girmez de, bir koltuğa yerleşmiş kızın arasında şişinen Clousiot'yu görüyorum.</p>

  <p class="p6">&mdash; Karımla kızım, diyor adam. İngiltere&rsquo;de okuyan bir de oğlum var.</p>

  <p class="p6">Kadın Fransızca:</p>

  <p class="p6">&mdash; Evimize hoş geldiniz diyor.</p>

  <p class="p6">&mdash; Oturun beyler, diyor.</p>

  <p class="p6">&mdash; Sağ olun efendim, bizim için rahatsız olmayın. Bize iki hasır koltuk gösteren genç kız:</p>

  <p class="p6">&mdash; Neden? Merak etmeyin, nereden geldiğinizi biliyoruz ve tekrar ediyoruz: Evimize hoş geldiniz.</p>

  <p class="p6">Adam avukat, adı da Mr. Bowen. Yazıhanesi, kırk kilometre ötedeki Trinidad'ın başkenti Port of Spain'de. Bize sütlü çay, kızarmış ekmek, tereyağı ve reçel getiriyorlar, özgür birer insan olarak geçirdiğimiz ilk gece bu, hayat boyu unutamayacağım. Ne geçmişimle ilgili bir şey konuşuluyor, ne de meraklı sorularla karşılaşıyoruz, bütün öğrenmek istedikleri kaç gündür açık denizde olduğumuz, yolculuğumuzun nasıl geçtiği! Clousiot'nun acı çekip çekmediği, polise ertesi gün mü, yoksa bir gün sonra mı haber verilmesini istediğimizi, hayatta eşimiz, yakınlarımız, çocuklarımız olup olmadığı. Onlara mektup yazarsak postaya verebileceklerini de söylüyorlar. Ne demeli. Gerek kumsalda biriken halkın ve gerekse, üç kaçağa sözle anlatılamayacak bir yakınlık gösteren bu ailenin karşılama töreni müthiş bir şey.</p>

  <p class="p6">Mr. Bowen bir doktorla konuşuyor, doktor ertesi gün öğleden sonra yaralıyı getirmesini söylüyor. Röntgeni alınacak ve ne yapmak gerektiği anlaşılacak. Mr. Bowen Prof of Spain'e, Salvation Army<a id="a25"></a><a href="../Text/notes.html#a83"><span class="t3">{††}</span></a> (*) komutanına telefon ediyor. Adam otellerinde bize bir oda hazırlayacaklarını, istediğimiz zaman gelebileceğimizi, sağlamsa tekneye iyi bakmamızı, yolculuğa devam etmek için ona ihtiyacımız olacağını söylüyor. Kürek mahkûmu mu yoksa sürgün mü olduğumuzu soruyor. Kürek mahkûmuyuz, diyoruz. Kürek mahkûmu oluşumuz avukatın hoşuna gitmiş gibi.</p>

  <p class="p6">&mdash; Yıkanıp tıraş olmak ister misiniz? diye soruyor genç kız bana. Reddetmeye kalkmayın, bizim için rahatsızlık söz konusu değil nasılsa. Banyoda size uyacağını sandığımız elbiseler duruyor.</p>

  <p class="p6">Banyoya geçip yıkanıyorum, tıraş olup tarandıktan sonra, sırtıma da gri bir pantolon, beyaz bir gömlek geçirip beyaz çoraplarla lâstik pabuçları ayağıma giyerek çıkıyorum dışarı.</p>

  <p class="p6">Bir Kızılderili kapıyı vuruyor, koltuğunun altında paket var, doktorun benimle aynı boyda olduğunu gördüğünü ve dolayısıyla kolayca giyecek bulunduğunu, yoksa evde ufak tefek kimse olmadığından küçük Maturette'in boyuna poşuna uygun bir şey bulamayacağını söylüyor. Müslümanlar gibi önümüzde eğilip çekiliyor. Bunca iyilik karşısında ne denebilir? Yüreğime dolan duygular anlatılır gibi değil. Clousiot herkesten önce yattı. Sonra beşimiz, çeşitli konulardaki görüşlerimizi belirttik. Bu tatlı kadınların en çok merak ettikleri, yeni bir hayat kurmak için ne yapmayı düşündüğümüzdü. Geçmişe kıyısından köşesinden bile değindikleri yoktu, bütün sözleri hep gelecekle ilgiliydi. Mr. Bowen Trinidad'ın, kaçakların adaya yerleşmelerini kabul etmeyişine üzülüyordu. Bazı kişiler için yerleşme izni almaya çalıştığını anlattı, ama hiç kabul ettirememişti.</p>

  <p class="p6">Genç kız da, babası gibi, tertemiz ve yanlışsız bir Fransızca konuşuyor. Sarışın, yüzü çil dolu, on yediyle yirmi arası olmalı, doğrusu yaşını sorma cesaretini kendimde bulamıyordum.</p>

  <p class="p6">&mdash; Çok gençsiniz, hayat sizi bekliyor, diyor. Mahkûm olmak için neler yaptığınızı bilmiyor, bilmek de istemiyorum. Ama uzun ve tehlikeli bir yolculuğa çıkmak için bu kadar minik bir tekneyle okyanusa açılmanız, özgürlük için her şeyi yapmaya hazır olduğunuzu gösteriyor. Bu çok saygıdeğer bir tutum.</p>

  <p class="p6">Sabahın sekizine kadar uyuduk. Kalktığımızda yemek masasını hazır buluyoruz. İki kadın, olağan bir şeyden söz edercesine, Mr. Bowen'un Port of Spain'e gittiğini ve bizim için bir talepte bulunabilmek üzere gerekli bütün bilgilerle öğleden sonra döneceğini söylüyorlar.</p>

  <p class="p6">Evini, içinde üç kaçak kürek mahkûmuyla bırakan bu adam bize benzeri olmayan bir ders vererek şunları söylemek istiyor. Siz de, herkes gibi birer insansınız, tanıştığımızdan on iki saat sonra evimde, karım ve kızımla yalnız bıraktığıma bakarak size güvenip güvenmediğimi anlayabilirsiniz. Bizlere sessizce, üçünüzle de konuştuktan sonra güvenebilir insanlar olduğunuzu anladım ve ne davranışınızla, ne de sözlerinizle kötü bir şey yapmayacağınıza inanarak sizleri yuvamda bıraktım, diyor. Bu olay üçümüzü de çok duygulandırdı.</p>

  <p class="p6">Kitabım bir gün okur bulabilirse, gerekli duygululuk ve ustalıkla duyduğum heyecanı, o akıl almaz kendimize saygı izlenimini anlatacak kadar &ldquo;aydın&rdquo; bir kişi olmadığımı anlayacaksınız. Bu hayalî vaftiz, bizi tertemiz kılan bu yıkanma, benliğimin, içine gömüldüğüm balçığın üstünde yükselmesi, beni bugünden yarına bir sorumlulukla karşı karşıya bırakan bu tutum son derece basit bir şekilde, özgürlüğünde bile zincirlere vurulduğunu hisseden, her an birinin denetimi altında bulunduğunu sanan kürek mahkûmunu bambaşka bir insan yaptı. Bütün görüp geçirdiklerim, katlandıklarım, başıma gelenler, ahlâksız çürümüş, başkaldırmasıyla çok tehlikeli bir adam olmaya beni iten her şey, sanki büyülenmiş gibi yok oluverdi. Sağ ol majestelerinin avukatı. Mr. Bowen, beni bu kısa sürede bambaşka bir insan yaptığın için sana teşekkür ederim.</p>

  <p class="p6">Gözleri, bizi çevreleyen deniz kadar mavi, saçları da sapsarı olan genç kız benimle birlikte hindistancevizlerinin altında oturuyor. Kırmızı, sarı, mor çiçeklerle birlikte bu bahçeye, şu an için gerekli şiirselliği sağlıyor.</p>

  <p class="p6">&mdash; Mösyö Henri (Bana mösyö diyor. Bana kim bilir ne kadar zamandan beri mösyö diyen çıkmamıştır), babamın dün de söylediği gibi, İngiliz yetkililerinin anlayışsızlığı ne yazık ki burada kalmanıza engel oluyor. Dinlenip yeniden yola çıkabilmeniz için size, ancak on beş günlük bir süre tanıyorlar. Sabah erkenden teknenizi gözden geçirdim, sizi bekleyen uzun yolculuk için çok hafif ve küçük kalıyor. Bizimkinden daha konuksever bir ulusa rastlamanızı diliyorum. Böyle durumlarda, bütün İngiliz adalarının tutumu aynı. Gelecek yolculuğunuzda çok acı çekerseniz, bu adalarda oturan insanlara kızmamanızı rica ederim, insanlar, olayların bu şekilde yorumlanmasından sorumlu sayılamazlar, emirler İngiltere&rsquo;den, sizi tanımayan kişilerden geliyor. Babamın adresi, 101, Queen Street, Port of Spain - Trinidad'dır. Tanrı yardım eder de mektup yazabilirseniz, lütfen durumunuz hakkında bize iki satırla bilgi verin.</p>

  <p class="p6">O kadar duygulandım ki, ne karşılık vereceğimi kestiremiyorum. Mrs. Bowen yanımıza yaklaşıyor. Kırk yaşlarında, açık kestane saçlı, yeşil gözlü, çok güzel bir kadın. Çok basit, belinden kuşakla bağlı beyaz bir elbise var sırtında, ayaklarına da bir çift açık yeşil sandal giymiş.</p>

  <p class="p6">&mdash; Kocam saat beşte gelecek, diyor. Yanınıza polis katılmadan, arabasıyla başkente kadar gidebilmenizi sağlamaya çalışıyor, ilk gecenizi Port of Spain polis merkezinde geçirmenizi önlemek peşinde. Yaralı arkadaşınız doğrudan doğruya bir dostun kliniğinde yatacak, siz ikiniz de Salvation Army&rsquo;nin oteline yerleşeceksiniz.</p>

  <p class="p6">Tekneye göz atmaya giden Maturette bahçede bize katılıyor. Çevresi meraklı dolu, diyor. Ama hiç bir şeyine dokunan olmamış. Tekneyi inceleyen meraklılar, dümenin üstüne saplanan kurşunu bulmuşlar. Biri, hatıra olarak bu kurşunu saklamak için izin istemiş. Maturette, &ldquo;kaptan, kaptan&rdquo; cevabını vermiş. Kızılderili kaptanla konuşmak gerektiğini anlamış ve susmuş. Maturette:</p>

  <p class="p6">&mdash; Deniz kaplumbağalarını neden bırakmıyoruz? diye soruyor.</p>

  <p class="p6">&mdash; Kaplumbağalarınız mı var, diye atılıyor genç kız. Gidip bakalım.</p>

  <p class="p6">Teknenin yanına gidiyoruz. Yolda, ufak tefek ve çok güzel bir Kızılderili kız, hiç konuşmadan elime yapışıverdi. &ldquo;Good afternoon (iyi öğleden sonralar)&rdquo;, diyor bu rengârenk kalabalık, iki kaplumbağayı da çıkarıyorum:</p>

  <p class="p6">&mdash; Ne diyorsunuz? Denize atalım mı? Yoksa bunları bahçenizde beslemek mi istersiniz?</p>

  <p class="p6">&mdash; Dipteki havuz deniz suyu doludur. Kaplumbağaları o havuza yerleştiririz, böylece de sizlerden bana bir şey kalmış olur.</p>

  <p class="p6">&mdash; Tamam.</p>

  <p class="p6">Teknenin içinde ne varsa çevresine toplananlara dağıtıyor, yalnız pusulayı, tütünü, fıçıyı, bıçağı, palayı, baltayı, battaniyeleri ve kimse fark etmeden battaniyelerin arasına gizlediğim tabancayı ayırıyorum.</p>

  <p class="p6">Saat beşte Mr. Bowen geliyor:</p>

  <p class="p6">&mdash; Baylar, her şey halloldu. Başkente sizi ben götüreceğim, önce yaralıyı kliniğe bırakacak, oradan otele gideceğiz.</p>

  <p class="p6">Clousiot'yu arabanın arkasına yerleştiriyoruz. Genç kızla vedalaştığım sıra annesi, elinde bir bavulla geliyor:</p>

  <p class="p6">&mdash; Kocamın eşyalarından bazılarını kabul eder misiniz? diyor. Size yürekten armağan ediyorum bunları.</p>

  <p class="p6">Bunca iyilik karşısında ne demeli?</p>

  <p class="p6">&mdash; Sağ olun, binlerce kere sağ olun.</p>

  <p class="p6">Ve direksiyonu sağda olan arabaya atlayıp hareket ediyoruz. Altıya çeyrek kala klinikteyiz. Kliniğin adı Saint George. Hastabakıcılar, Clousiot'yu sedye ile bir odaya taşıyorlar, yatağının üstünde oturan bir Kızılderili var odada. Doktor görünüyor. Bowen'in ve bizim elimizi sıkıyor. Fransızca bilmiyor ama Bowen aracılığıyla, Clousiot'ya çok iyi bakılacağını ve istediğimiz zaman kendisini görmeye gelebileceğimizi belirtiyor. Bowen'in arabasıyla şehrin içinden geçiyoruz. Otomobilleri, bisikletleriyle aydınlık bir şehir görmek bizi hayran bırakıyor. Her yanı tahta olan Port of Spain şehrinin kaldırımlarında beyazlar, zenciler, Hintliler, herkes yan yana yürüyor. Yalnız birinci katı taş, geri kalan her yeri tahta olan otele varıyoruz, iyi aydınlatılmış bir alana bakıyor. Alanda &ldquo;Balık Pazarı&rdquo; yazısını okuyorum. Salvation Army komutanı, kadınlı erkekli tüm kurmayıyla bizleri karşılıyor. Adam biraz Fransızca biliyor, diğerleri İngilizce bir şeyler söylüyorlar. Ne dediklerini anlamıyoruz ama yüzleri o kadar aydınlık, gözleri öylesine dost ki bunların iyi şeyler olduğunu hemen kestiriyoruz.</p>

  <p class="p6">Bizi ikinci katta, üç yataklı bir odaya çıkarıyorlar &mdash;üçüncü yatak herhalde Clousiot için. Odanın bitişiğindeki banyo, tertemiz havluları ve sabunuyla emrimize amade. Bize odayı gösterdikten sonra, komutan:</p>

  <p class="p6">&mdash; Yemek isterseniz, saat tam yedide, yani yarım saat sonra bir arada yenecek.</p>

  <p class="p6">&mdash; Sağ olun, karnımız tok.</p>

  <p class="p6">&mdash; Şehri dolaşmak istiyorsanız, işte size çay ya da kahve içebilmenizi, bir dondurma yiyebilmenizi sağlayacak iki antil doları. Özellikle yolunuzu kaybetmemeye bakın. Geri döneceğiniz zaman sadece: &ldquo;Salvation Army Please?&rdquo; demekle yolu bulabilirsiniz.</p>

  <p class="p6">On dakika sonra sokaktayız, kaldırımlarda yürüyor, insanlarla dirsek dirseğe geliyoruz ama kimsenin aldırdığı yok. Derin soluk alıp bir şehirde atılan ilk özgür adımların tadına varıyoruz heyecanla. Oldukça büyük bir şehirde başıboş bırakılmakla gösterilen bu devamlı güven bizi rahat ettiriyor. Kendimize güveni kazandırdıktan başka, bize gösterilen bu güvene ihanet etmenin imkânsız olduğunun bilincine iyice varmamızı da sağlıyor. Maturette'le birlikte, ağır ağır, kalabalığın arasında ilerliyoruz. İnsanlarla yan yana yürümek, itilip kakılmak, kalabalığın bir parçası olabilmek için ortasına dalmak ihtiyacını duyuyoruz. Bir bara girdik ve bira istedik. &ldquo;Two beers please&rdquo; sözü öylesine çoğaldı ki, hiç bir anlamı yokmuş gibi geliyordu insana. Buna rağmen, burnundan altın bir deniz kabuğu geçen Kızılderili kadının, biraları önümüze koyduktan sonra, &ldquo;Half dollar sir&rdquo; demesine çok şaşırdık. İnci dişli gülüşü, kenarları hafifçe kırışmış mor-kara ve iri gözleri, omuzlarına dökülen simsiyah saçları, çok güzel oldukları anlaşılan bir çift göğsün başlangıcını ortaya koyan açık bluzu, herkese doğal gelen bütün bu şeyleri biz, peri masalları gibi olağanüstü sanıyoruz. Yok be Kelebek, hiç de öyle değil. Bu kadar kısa sürede yaşayan bir ölü, müebbede mahkûm biriyken özgür bir insan halini alman imkânsız.</p>

  <p class="p6">Parayı veren Maturette'in elinde yarım dolar kalıyor. Bira o kadar nefis ve soğuk ki: &ldquo;Bir tane daha içelim mi?&rdquo; diyor. İkinci bardağı içmek, bana yapılmaması gereken bir şeymiş gibi geliyor.</p>

  <p class="p6">&mdash; Yok canım, gerçek özgürlüğüne kavuşalı yarım saat bile olmadı. Sen kafayı çekmeyi düşünüyorsun galiba.</p>

  <p class="p6">&mdash; Kelebek, büyütme rica ederim, iki bardak bira içmekle kafayı çekmek arasında dağlar var.</p>

  <p class="p6">&mdash; Belki haklısın ama şu anın bize sunduğu zevklere balıklama dalmanın doğru olmadığını sanıyorum. Oburlar gibi değil, yavaş yavaş, kenarından köşesinden tadına bakmakla işe başlamalı. Her şeyden önce, bu para bizim değil.</p>

  <p class="p6">&mdash; Doğru, haklısın, özgür olmayı damlalıktan akıtarak öğreneceğiz, böylesi daha iyi.</p>

  <p class="p6">Dışarı çıkıyor ve şehrin bir ucundan öbürüne uzanan Watters Street boyunca gidiyoruz. Geçen tramvaylar, küçük arabaların önüne koşulmuş eşekler, otomobiller, sinema, bar ve gece kulüplerinin renkli ilânları, gülümseyerek bakan genç zenci ya da Kızılderili kızların gözleri bizi öylesine büyülemiş ki, farkına bile varmadan kendimizi limanda buluyoruz. Önümüzde ışıklarla donatılmış büyüleyici adlar taşıyan turist gemileri: Boston, Panama, Los Angles, Quebec, Hamburg, Amsterdam, Londra yazılı şilepler. Rıhtım boyunca yan yana dizilmiş barlar, gece kulüpleri, lokantalar, içki içen, şarkı söyleyen, bağırıp çağırarak kavga eden erkek ve kadınlarla dolu. Birden dayanılmaz bir istek beni bu, belki bayağı ama hayat dolu kalabalığa karışmaya itiyor. Bir barın önünde, buzların arasına dizilmiş istiridyeler, denizkestaneleri, ıstakozlar, deniz bıçakları, midyeler, geçerken insanı tahrik eden deniz ürünleri duruyor. Kırmızı beyaz kareli örtülerle kaplı ve çoğu dolu olan masalar sanki insanı çağırıyor. Koyu renk derili, yüz hatları incecik, zencilerle çok az benzerliği bulunan göğsü iyice açık rengârenk giysiler içindeki kızlar sizi, gördüklerinizden faydalanmaya zorluyor. Kızlardan birine yaklaşıp bir binlik uzatarak : &ldquo;French money good?&rdquo; diye soruyorum. &ldquo;Yes, I change for you.&rdquo; &ldquo;Okay.&rdquo; Parayı alıp kalabalık salonda kayboluyor. Geri dönüp &ldquo;Come here&rdquo; diyor bana, ardında bir Çinlinin oturduğu kasaya götürüyor.</p>

  <p class="p6">&mdash; Fransız mısınız?</p>

  <p class="p6">&mdash; Evet.</p>

  <p class="p6">&mdash; Bin frank mı değiştireceksiniz?</p>

  <p class="p6">&mdash; Evet</p>

  <p class="p6">&mdash; Antil doları mı istiyorsunuz?</p>

  <p class="p6">&mdash; Evet.</p>

  <p class="p6">&mdash; Pasaport?</p>

  <p class="p6">&mdash; Yok.</p>

  <p class="p6">&mdash; Denizci kartı?</p>

  <p class="p6">&mdash; Yok.</p>

  <p class="p6">&mdash; Kimlik cüzdanı?</p>

  <p class="p6">&mdash; Yok.</p>

  <p class="p6">&mdash; &ldquo;Peki.&rdquo; Adam kıza bir şeyler söylüyor, kız salona göz atıyor, benimki gibi sırmalı bir denizci kasketi giyen, tayfa kılıklı bir adamın yanına gidiyor ve kasanın önüne sürüklüyor. Çinli:</p>

  <p class="p6">&mdash; Hüviyet? diyor adama?</p>

  <p class="p6">&mdash; İşte.</p>

  <p class="p6">Ve Çinli, büyük bir soğukkanlılıkla yabancının adına bin franklık bir değiştirme fişi dolduruyor, imzalatıyor, kız adamın koluna girip götürüyor. Adam herhalde olup bitenin farkında değil, ben ellisi bir ve iki dolarlık olmak üzere, iyi yüz elli Antil doları alıyorum. Kıza bir dolar veriyorum, çıkıyoruz ve masalardan birinin başına çöküp nefis beyaz şarapla birlikte kendimize bir &ldquo;deniz ürünleri şöleni&rdquo; çekiyoruz.</p>
</body>
</html>
