<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>ONUNCU DEFTER ŞEYTAN ADASI</title>
</head>

<body>
  <h1 class="h11"><a id="a55"></a>ONUNCU DEFTER<br />
  ŞEYTAN ADASI</h1>

  <h2 class="h21"><a id="ncx3889"></a><a id="a56"></a>Dreyfüs'ün Sırası</h2>

  <p class="p6">Bu ada, Salut adalarının en küçüğü. En kuzeydeki, en çok rüzgâr alanı, çevresi en dalgalı olanı. Deniz kıyısı düzlük, sonra hemen yükseliyor, ikinci bir düzlükte mubassırların nöbet yeri ve sayıları onu geçmeyen kürek mahkûmları için bir tek oda. Şeytan adasına adi suçluların gönderilmesi yasaklanmış, yalnız siyasî mahkûmlar ve sürgünler gönderilebiliyor.</p>

  <p class="p6">Siyasî mahkûmlar, saç damlı bir küçük evde yaşıyorlar. Pazartesi günleri pişirecekleri taze sebze kendilerine veriliyor, her gün de bir somun ekmek hakları var. Sayıları otuz kadar. Ada doktoru da, Lyon ya da yöresinde yaşamış ve bütün ailesini zehirlediği için buraya düşmüş Leger adında biri. Siyasiler, kürek mahkûmlarıyla görüşmüyor, ara sıra da Cayenne'e mektup yazıp adadaki şu ya da bu mahkûmu protesto ediyorlar. Bunun üzerine de, o mahkûm hemen adadan alınıyor ve Royale'a iade ediliyor.</p>

  <p class="p6">Royale ile Şeytan adasını bir kablo birleştiriyor, deniz genellikle çok dalgalı olduğundan Royale'in Şalupası Şeytan'm beton iskelesine yanaşamıyor. Sayıları üçü bulan kamp gardiyanlarının başı Santori adlı biri. Uzun boylu çirkin bir herif, genellikle de bir haftalık sakalla geziyor.</p>

  <p class="p6">&mdash; Kelebek, Şeytan arasında uslu duracağınızı umarım. Başıma bela olmayın, ben de sizi rahat bırakırım. Çıkın kampa, orada görüşürüz.</p>

  <p class="p6">Koğuşta altı kürek mahkûmuyla karşılaşıyorum: iki Çinli, iki zenci, bir Bordeaux'lu, bir de Lille'li. Çinlilerden biri beni iyi tanıyor, cinayet suçundan tutuklu bulunduğum sıra benimle Saint-Laurent'daydı. Kendisi Hindiçini'li, bu ülkedeki Paulo Condor kürek cehenneminde patlak veren isyana katılanlardan.</p>

  <p class="p6">Mesleği korsanlık, sampanların<a id="a57"></a><a href="../Text/notes.html#a85"><span class="t3">{‡‡}</span></a> yolunu keser, ara sıra da bütün bir aileyi, erkeği kadını ve çocuğuyla öldürürmüş. Çok çok tehlikeli, ama ortak yaşama uyabilmesi güven veriyor, sevimli gösteriyor onu.</p>

  <p class="p6">&mdash; Ne var ne yok Kelebek?</p>

  <p class="p6">&mdash; Ya sende, Çang?</p>

  <p class="p6">&mdash; Ben iyiyim Burada rahatımız yerinde. Sen var benimle yemek. Benim yanımda yatmak. Ben günde iki kere yemek pişirmek. Sen balık yakalamak. Burada çok balık var.</p>

  <p class="p6">Santori görünüyor:</p>

  <p class="p6">&mdash; Yerleştiniz mi? Yarın sabah, Çang'la birlikte domuzlara yiyecek vereceksiniz. O hindistancevizlerini getirecek, siz baltayla ikiye ayıracaksınız. Körpe hindistancevizlerini kenara ayırın, dişi çıkmamış yavru domuzlara yedirirsiniz. Öğleden sonra dörtte yine aynı işi yaparsınız. Bunun dışında, sabah ve öğleden sonra birer saat istediğinizi yapabilirsiniz. Balık avlayan herkes aşçıma günde bir kilo balık ya da böcek bırakmalıdır, işinize geliyor mu?</p>

  <p class="p6">&mdash; Tabiî Bay Santori.</p>

  <p class="p6">&mdash; Kaçmaktan başka şey düşünmediğinizi biliyorum, ama buradan kaçmak imkânsız olduğuna göre, içim rahat. Geceleri kapınız kilitleniyor, yine de dışarı çıkan olduğunu biliyorum. Siyasî mahkûmlardan uzak durun. Hepsinde bıçak var. Evlerine yaklaşırsanız yumurta ya da tavuk çalmaya geldiğinizi sanırlar. Onlar sizi görür, siz kimseyi göremezsiniz, yaralanır hatta ölebilirsiniz de.</p>

  <p class="p6">İki yüzden fazla domuza yiyecek verdikten sonra girdisini çıktısını bilen Çang'la birlikte bütün gün adayı dolaştık. Deniz kıyısından adayı çepeçevre dolaşan yolda beyaz sakallı bir ihtiyara rastladık. 1914 yılında Almanlardan yana yazılar yazan Yeni Kaledonyalı bir gazeteciymiş. 1917&rsquo;de İngiliz ya da Belçikalı havacıları kurtaran hemşire Edith Cacel&rsquo;i kurşuna dizdiren alçağa da rastladım. Şişko, yağ tulumu halindeki bu iğrenç herif, boyu bir buçuk metreyi geçen, bir morina balığına sopayla vuruyordu.</p>

  <p class="p6">Doktor da, siyasîlere ayrılan küçük evlerin birinde oturuyor. Pis ve iri yarı bir adam bu Doktor Leger. Boynuna ve şakaklarına dökülen çok uzun ve kır saçlarla çevrili yüzü temiz yalnız. Elleri, kabuk bağlamak bilmeyen yaralarla dolu. Herhalde kayalıkların girinti ve çıkıntılarına tutunurken ellerini yaralıyor.</p>

  <p class="p6">&mdash; Bir şeye ihtiyacın olursa gel, vereyim. Ama hasta olmadan gözüme görünme. Ziyaret edilmeyi sevmem, benimle konuşulmasından da hiç hoşlanmam. Yumurta, piliç, ara sıra da tavuk satarım. Gizlice küçük bir domuz öldürürsen butlarından birini bana getir, karşılığında sana bir piliçle altı yumurta veririm. Buraya kaçmak için gelmiş olmalısın, içinde yüz yirmi kinin hapı bulunan şu şişeyi de uğramışken al. Bir mucize olur da kurtulursan ormanda faydasını görürsün.</p>

  <p class="p6">Sabah ve akşam akıl almayacak kadar çok kaya barbunyası yakalıyorum. Her gün üç-dört kilo balığı aynasızlara veriyorum. Santori pek keyifli, şimdiye kadar ona bu kadar bol balık ve ıstakoz veren çıkmamış. Ara sıra suların alçaldığı sıra dalıyor ve üç yüze yakın böcek çıkardığım oluyor.</p>

  <p class="p6">Doktor Germain Guibert dün Şeytan adasına geldi. Hava güzel olduğundan yanına Royale komutanıyla karısını da almıştı. Bu eşsiz kadın, Şeytan adasına ayak basan ilk kadındı aynı zamanda. Komutana bakılırsa, şimdiye kadar hiç bir sivil girmemiş Şeytan'a. Doktorun karısıyla bir saatten fazla konuşma fırsatı buldum. Dreyfüs'ün oturup açıklara, kendisini kovan Fransa'ya uzun uzun baktığı sıraya kadar benimle geldi. Taşı okşayarak:</p>

  <p class="p6">&mdash; Bu parlak taş, bize Dreyfüs'ün düşüncelerini söyleyebilse, dedi. Kelebek, bu herhalde son görüşmemiz. Kısa süre sonra kaçacağınızı söylüyorsunuz çünkü. Sizi başarıya ulaştırması için Tanrı'ya dua edeceğim. Gitmeden önce de okşadığım şu sıraya kadar çıkmanızı ve bir dakika kadar durup benimle vedalaşmanızı istiyorum.</p>

  <p class="p6">Komutan, Şeytan&rsquo;ı Royale Adası&rsquo;na bağlayan kablo ile doktora, dilediğim zaman balık ve ıstakoz göndermeme izin verdi. Santori de razı.</p>

  <p class="p6">&mdash; Elveda doktor, elveda hanımefendi.</p>

  <p class="p6">Şalupa, rıhtımdan ayrılırken, mümkün olduğu kadar sakin görünmeye çalışarak onları selâmlıyorum. Bayan Guibert'in gözleri irileşmiş:</p>

  <p class="p6">&mdash; Bizi hep hatırla, çünkü seni hiç unutmayacağız, der gibi.</p>

  <p class="p6">Dreyfüs'ün sırası tepede, adanın kuzey burnunun üstünde. Kırk metre yüksekten denize bakıyor.</p>

  <p class="p6">Bugün balığa çıkmadım. Bir varilin içinde yüz kilodan fazla barbunyam var, zincirle bağlı bir fıçıda da beş yüzden fazla ıstakoz ve böcek. Doktora da yeter, Santori'ye de, bizim Çinliye de...</p>

  <p class="p6">1941 yılındayız, on bir yıldan beri içerdeyim. Otuz beşime geldim. Hayatımın en güzel yılları ya koğuşlarda, ya da zindanlarda. Bu sürenin yalnız yedi ayını Kızılderili kabilemin yanında özgür geçirebildim. Kızılderili karılarımdan dünyaya gelmesi gereken çocuklarım şimdi sekiz yaşında. Akıl alır gibi değil! Zaman ne kadar çabuk geçiyor. Geriye baktıkça, güçlükle katlanabildiğim her saati, her dakikayı görebiliyorum. Geçmişte kalan anlar, dertli yolumun her köşesinde kazılı.</p>

  <p class="p6">Otuz beş yaş! Nerede Montmartre, Blanche alanı, Pigale, Petit Jardin, Clichy Bulvarı! Meryem Ana yüzlü, uyuşturucu madde kullanmaktan irileşen umutsuzluk dolu gözleriyle ağırceza mahkemesinde bana: &ldquo;Üzülme adamım!&rdquo; diye bağıran Nenette nerede? Nerede on iki jüri üyesi? Aynasızlar? Başsavcı? Babam, Alman boyunduruğu altında kurulan kız kardeşlerimin yuvaları?</p>

  <p class="p6">Kaç kere kaçmaya kalkıştım? Dur bakalım, kaçtı sayısı? İlkinde aynasızları bayıltıp hastaneden tüymüştüm. İkincisi Kolombiya'da, Rio Hacha'dan. En güzeliydi o. Tam bir başarıyla sonuçlanmıştı. Kabilemi neden bıraktım sanki? Bir şehvet ürpertisi bütün vücudumda gezindi. Kızılderili kız kardeşlerle sevişmelerimi içimde hisseder gibiyim. Baranquilla'dan, üçüncü, dördüncü, beşinci ve altıncı kez kaçmaya çalışmam, üst üste uğradığım talihsizlikler. Kilisede, pisipisine boşa giden hazırlığımız! Duvarı yıkamayan dinamit, pantolonu takılan Clousiot! Uyku ilâcının nöbetçiyi bayıltmayışı. Yedincisi Royale adasına rastlayor. Bebert Célier alçağı ihbar etti. O karşıma çıkmasa mutlaka başaracaktım. Ağzını kapamış olsaydı, zavallı dostum Carbonieri ile özgürlüğümüze kavuşacaktık. Sekizinci ve sonuncu kaçışım akıl hastanesinden. Yanlış, benim yönümden büyük bir yanlış. Denize açıldığımız yerin seçimini İtalyan'a bırakmak büyük hata. İki yüz metre aşağıda, mezbahaya doğru, fıçıları herhalde çok daha rahat yüzdürürdük.</p>

  <p class="p6">Suçsuz mahkûm Dreyfüs'e, hayata bağlanma gücünü kazandıran bu sıra bana da faydalı olabilmeli. Yenilmiş saymamalıyım kendimi. Yeniden kaçmaya çalışmalıyım.</p>

  <p class="p6">Evet, bu parlak kaygan, dalgaların hiç durmadan çarptığı kayalara tepeden bakan taş benim için bir örnek, bir destek olmalı. Dreyfüs kendini asla bırakmadı, sonuna kadar da suçsuzluğunu ispatlamaya çalıştı. Ardında Emile Zola ve ünlü &ldquo;İtham Ediyorum&rdquo;u vardı tabii. Yine de sağlam bir adam olmasa, bunca haksızlıktan sonra bulunduğum yerden kendini aşağı atardı. Dayanabildi. Ben Dreyfüs'ten zayıf çıkmamalı ve &ldquo;kazanmak ya da ölmek&rdquo; ilkesiyle kaçmayı düşünmeliyim. Unutmam gereken ölüm sözcüğü, kazanmalı ve özgür olmalıyım.</p>

  <p class="p6">Dreyfüs'ün sırasında oturduğum uzun saatler boyunca düşüncelerim geziniyor, geçmişi hayal ediyor ve pembe gelecek düşleri kuruyorum. Fazla ışıktan, dalgaların köpüklü tepelerinde yansıyan platin rengi parıltıdan çoğu kere gözlerim kamaşıyor. Bu denize görmeden aka aka, rüzgârı izleyen dalgaların bütün akla gelebilecek huysuzluklarını öğreniyorum. Deniz, bıkıp usanmadan, adadan biraz ileri çıkmaş kayalıklara saldırıyor. Kayaların içini kurcalıyor, parçalar koparıyor. Şeytan Adası&rsquo;na, defol, ortadan kalkman gerek, karaya doğru atılırken yolumu kesiveriyorsun, bunun için, her gün bıkıp usanmadan senden ufak ufak parçalar koparıyorum, diyor sanki. Fırtına patladığında deniz gemi azıya alıyor, saldırıp yıktığını geri çekilirken düzlemekle kalmıyor, en ufak girinti ve çıkıntılara su soldurup, buradan geçilmez, der gibisinden dikilen dev kayaları alttan alttan çökertmek istiyor.</p>

  <p class="p6">İşte o sıra, çok önemli bir şey keşfediyorum. Tam Dreyfüs'ün sırasının altında, dev kayalara doğru saldıran dalgalar kırılıyor ve aynı şiddetle geri çekiliyor. Beş altı metre genişliğinde bir at nalı meydana getiren iki kaya arasına sıkıştığından tonlarca su dağılacak yer bulamıyor. Kayaların ardı dimdik dolayısıyla da suların, denize dönmekten başka çıkış yolu kalmıyor.</p>

  <p class="p6">Çuvalları nereden alacağımı biliyorum, çünkü domuz ahırında, hindistancevizi doldurmak için istediğimizden çok çuval var.</p>

  <p class="p6">Yapılacak ilk şey bir deneme. Dolunay çıktığında sular daha yüksek oluyor, dolayısıyla da dalgalar daha güçlü. Dolunayı bekleyeceğim. Kabuğu çıkarılmamış kuru hindistancevizleriyle dolu, iyi dikilmiş bir çuvalı, içine girmek için suya dalmayı gerektiren bir mağarada gizliyorum. Istakoz yakalamak için suya daldığım sıra buldum bu mağarayı. Istakozlar mağaranın tavanına konuyor, sular alçaldığında mağaraya hava giremiyor. Hindistancevizi çuvalına bağlı bir ikinci çuvalın içine de, otuz beş, kırk kilo çeken bir taş koydum. Bir yerine iki çuvalla yola çıkacağımdan, aşağı yukarı da yetmiş kilo çektiğimden denge sağlanmış oluyor.</p>

  <p class="p6">Bu deney öncesinde çok heyecanlıyım. Adanın bu yüzüne ayak basmak yasak. Dalgaların devamlı dövdüğü, dolayısıyla da kaçmak için en tehlikeli sayılabilecek yeri, birinin denize açılmak için seçebileceği kimsenin aklına gelmez.</p>

  <p class="p6">Bu nokta çok önemli. Dalgaların parçalanıp iki kaya arasına sıkıştığı sıra, hindistancevizi dolu çuvallarla kendimi suya atarsam, hiç kuşkusuz geri çekilirken beni de beraberinde sürükleyecekler. Oysa, kıyıdan kopabilirsem açığa sürüklenip Royale kayalıklarına düşmememi sağlayacak tek yer burası. Başka yerden değil, buradan yola çıkmalıyım.</p>

  <p class="p6">Hindistancevizi ve taş dolu çuvallar çok ağır, taşınması epey güç. Çuvalları kayanın üstüne çekemedim. Kaya kaygan, dalgalar yüzünden de devamlı ıslak. Çang'la da konuştum, gelip bana yardım edecek. Yakalanırsak köpekbalığı avına çıktığımızı söylemek için bir sürü olta ve balıkçı ıvır zıvırı aldı yanına.</p>

  <p class="p6">&mdash; Ha gayret Çang, biraz daha dayanırsan tamamdır.</p>

  <p class="p6">Ay ışığı bu görüntüyü gün gibi aydınlatıyor. Dalgaların gürültüsü başımı döndürdü. Çang soruyor:</p>

  <p class="p6">&mdash; Hazır mısın Kelebek? Şu dalgayla gönder.</p>

  <p class="p6">Beş metreye yakın bir yüksekliği olan dalga deli gibi kayaya saldırıyor, altımızda parçalanıyor ama çarpışma o kadar güçlü ki sular kayanın üstünden aşıp bizi tepeden tırnağa ıslatıyor. Ama bu, çekilmek üzere bulunan dalgaya çuvalı fırlatmamızı engellemiyor. Saman çöpü gibi sürüklenen çuval açılıveriyor.</p>

  <p class="p6">&mdash; Gördün mü Çang, oldu bu iş!</p>

  <p class="p6">&mdash; Dur bakalım, çuval geri dönecek mi, onu anlayalım.</p>

  <p class="p6">Beş dakika geçmiyor ki, benim çuval, yedi, sekiz metre yüksekliğe varan koca bir dalganın tepesinde geri geliyor. Müthiş canım sıkılıyor. Hindistancevizi ve taş dolu çuvallar, dalganın üstünde tüy gibi. Dalga çuvalı tepesinde, köpüklerin biraz önünde sürüklüyor, akıl almaz bir güçle geldiği yerin biraz soluna fırlatıyor ve kayalara çarpıp parçalıyor. Çuval açılıyor, hindistancevizleri yayılıyor, taş dibe gidiyor.</p>

  <p class="p6">Dalga bizi silip süpürdü, tepeden tırnağa ıslattı, her yanımızı sıyrık ve çürük içinde bıraktı. Neyse ki denize doğru değil de, karaya doğru saldırıyordu. Çang'la birlikte, bu uğursuz yere bir daha göz atmaksızın mümkün olduğu kadar hızla uzaklaşıyoruz.</p>

  <p class="p6">&mdash; İyi değil Kelebek. Şeytan'dan kaçma fikri hiç iyi değil. Royale daha iyi. Güneyinden çok daha rahat yola çıkabilirsin.</p>

  <p class="p6">&mdash; Evet ama Royale'dan kaçtığımız en geç iki saat içinde anlaşılır. Hindistancevizi dolu çuvalın ilerlemesi için dalgalardan başka bir güç bulunmadığından, adadaki üç tekne tarafından kolayca makasa alınabilirim. Oysa burada tekne yok, sonra kaçtığımı anlamaları için bütün gecenin geçmesi gerekiyor; avlanırken boğulduğum da sanılabilir. Şeytan'da telefon bile yok. Kötü havada denize açılırsam, hiç bir tekne Şeytan'a ulaşamaz. Dolayısıyla buradan yola çıkmalıyım. Ama nasıl?</p>

  <p class="p6">Öğlende yakıcı bir güneş çıkıyor. Kafatasının içinde insanın beynini kaynatan bir tropikal güneş. Yerden çıkıp büyüyecek ve gereken dayanıklılığı kazanacak zamanı bulamayan her bitkiyi kavuran bir güneş. Pek derin olmayan her su birikintisini birkaç saatte kurutan ve yerinde bir tuz tabakasından başka şey bırakmayan güneş. Evet hava, gözlerimin önünde hareketleniyor, ışığın deniz üstünde yansıması göz bebeklerimi yakıyor. Havayı dans ettiren bir güneş bu. Bütün bunlar, yine de Dreyfüs'ün sırasına oturup denizi bir kere daha incelememe engel olmuyor. O an ne kadar hıyar olduğumu anlıyorum.</p>

  <p class="p6">Diğer dalgalardan iki kere yüksek olan ve çuvalımı kayalıklara vuran, dipten gelen dalga ancak yedi kerede bir tekrarlanıyor. Öğlende güneş batıncaya dek, bu dev dalganın biçiminde ve yenilenmesinde değişme olup olmadığını, hep yedi kerede bir mi oluştuğunu anlamaya çalışıyorum.</p>

  <p class="p6">Gerçekten de, dipten gelen bu dalga, bir kere bile sırasını değiştirmedi. Aşağı yukarı altı metre yüksekliğindeki altı dalgadan sonra, kıyıdan üç yüz metre kadar ötede bu dev dalga oluşuyor. Bir &ldquo;I&rdquo; gibi, dosdoğru geliyor. Yaklaştıkça da büyüyor ve yükseliyor. Diğer altısının tersine, tepesinde köpük oluşmuyor gibi. Ya da pek az. Kükreyerek uzaklarda kaybolan bir gök gürültüsü gibi, özel sesi var. İki kayaya çarpıp kıyıya tosladığında, diğer dalgalardan çok daha yüklü olduğu için boğuluyor sanki. Kaya arasında birkaç kere dönüp dolanıyor, girdabı andıran bu sular çıkış yolu bulduğunda koca kaya parçalarını da söküp götürüyor. Kayalar dalganın etkisiyle gidip gelirken öyle bir gümbürtü kopuyor ki, sanki yüzlerce kamyon birden taş boşaltıyor.</p>

  <p class="p6">Bir çuvala yirmi kadar hindistanceviziyle yirmi kilo gelen bir taş koydum. Dalga parçalanır parçalanmaz da çuvalı içine attım. Gözlerimle izleyebilmem imkânsız, çünkü altım çok köpüklü, ama su emilircesine çekilirken çuvalı bir an seçiyorum. Kıyıya dönmüyor. Diğer altı dalga, onu kıyıya atacak kadar güçlü değil. Yedincide büyük dalga oluşuyor ama çuval dalganın doğduğu yeri geçmiş olmalı, göremiyorum çünkü.</p>

  <p class="p6">Sevinç ve umut dolu, kampa yürüyor. Tamam, mükemmel bir denize açılma yolu buldum. İşin rastlantıya kalır yanı yok. Yine de daha ciddi bir deney yapacak birine sıkı sıkı bağlı ve hindistanceviziyle dolu, üstüne yetmiş kilo gelen iki üçtaş parçası yerleştirdiğim çuvalları salacağım. Son denemeyi Çang'a anlatıyorum. Çinli dostum söylediklerimi can kulağıyla dinliyor.</p>

  <p class="p6">&mdash; Çok iyi Kelebek. Kaçma yolunu buldun sanıyorum. Ben, büyük denemede sana yardım edecek. Su iyice yükselmeli, sekiz metreyi bulmalı. Gündönümü yakın.</p>

  <p class="p6">Çang'ın yardımı ve gündönümünde sekiz metreyi geçen sulardan faydalanarak, seksen kilo gelmesi gereken üç taş yüklü çuvalı büyük dalgaya atıyoruz.</p>

  <p class="p6">&mdash; Saint - Joseph'de denize atlayıp kurtarmaya çalıştığınız kızın adı neydi?</p>

  <p class="p6">&mdash; Lisette.</p>

  <p class="p6">&mdash; Seni kurtaracak dalgaya biz Lisette adını verecek. Kabul mü?</p>

  <p class="p6">&mdash; Kabul.</p>

  <p class="p6">Lisette, istasyona giren bir ekspresin gürültüsüyle geliyor. İki yüz elli metreden fazla bir uzaklıkta oluşuyor, kaya dimdik, her saniye daha da büyüyerek yaklaşıyor. Gerçekten etkileyici bir görünüşü var. O kadar büyük bir hızla çarpıyor ki, Çang'la ikimiz kayanın üstünde sırılsıklam kesiliyoruz. Yüklü çuvallar kendiliğinden düşüyor. Biz, kayanın üstünde duramayacağımızı fark ettiğimizden kendimizi geri atıyoruz, ıslanmaktan kaçamadık ama uçuruma yuvarlanmaktan kurtulduk. Denemeyi yaptığımız sıra saat on. Tehlike yok, çünkü görevli üç aynasız, adanın epey uzağında şimdi. Dalganın doğduğu noktayı aştı mı acaba? Dalganın doğduğu yere yakın olup olmadığını anlayacak bir işaret yok elimizde. Lisette'i izleyen altı dalga, onu kıyıya sürükleyecek güçte değil. Lisette bir kere daha oluşuyor, kıyıya doğru geliyor. O da çuvalları sürüklemiyor. Demek ki çuvallar, büyük dalganın etki alanından çıkabildi.</p>

  <p class="p6">Çuvalları bir daha görebilmek için hızla Dreyfüs'ün sırasına tırmanırken, tam dört kere, Şeytan'a doğru değil de batıya yönelen dalganın tepesinde görünüp kaybolduğunu sevinçle fark ediyoruz. Deneyimiz olumlu, bunun tartışma götürür bir yanı yok. Lisette'in sırtında, büyük serüvene doğru yola çıkacağım.</p>

  <p class="p6">&mdash; Bak, şurada. Bir, iki, üç, dört, beş, altı, işte Lisette geliyor.</p>

  <p class="p6">Dreyfüs'ün sırasının bulunduğu yerde deniz hep dalgalı ama bugün, özel bir kızgınlığı var sanki. Lisette kendisine has gürültüsüyle ilerliyor. Her zamankinden fazla suyu beraberinde sürüklüyor, daha da büyük sanki. Bu koca yığın, iki kayaya her zamankinden çabuk ve dümdüz tosluyor, dağılıp koca kayalar arasındaki boşluğa girdiğinde, her zamankinden daha sersemletici gibi.</p>

  <p class="p6">&mdash; Buraya mı atlamak gerekiyor sence? Dostum, berbat bir yer seçmişsin. Ben yokum bu işte. Kaçmaya niyetliyim ben, intihar etmeye değil. Sylvain'e Lisette'i anlattığımda çok etkilendi. Üç gündür o da Şeytan adasında, birlikte yola çıkmayı teklif ettim hemen. Kendimize birer sal yapacaktık. Kabul ederse, karaya ayak bastığımızda yola birlikte devam edebileceğim bir dostum bulunacak. Ormanda tek başına kalmak hoş olmasa gerek.</p>

  <p class="p6">&mdash; Önceden korkma sakın. İlk anda herkes çekinir. Ama bu dalga, diğerlerinin seni tekrar kıyıya atmalarını önleyecek güçteki tek dalga.</p>

  <p class="p6">&mdash; Sakin ol, bak, diyor Çâng. Biz gereken denemeyi yaptık. Bir kere denize açıldın mı, ne Şeytan'a dönebilirsin, ne de Royale'e düşersin.</p>

  <p class="p6">Sylvain'i kandırmak için tam bir hafta uğraşmam gerekti. Bir doksan boyunda, sporcu gövdesi baştan aşağı kas dolu bir adamdı.</p>

  <p class="p6">&mdash; Peki, yeterince uzağa sürükleneceğimizi kabul ediyorum. Sonra, toprağa ne kadar zamanda ayak basacağımızı tahmin ediyorsun?</p>

  <p class="p6">&mdash; Açıkçası, bilmiyorum Sylvian. Dalgalara kapılıp sürüklenmemiz uzun ya da kısa sürebilir, havaya bağlı. Denize iyice yapışacağımızdan rüzgârın bize pek etkisi olmayacak? Ama hava kötüleşirse dalgalar iyice büyür ve bizi daha çabuk kıyıya atar. Yedi, sekiz, ya da en fazla on med ve cezirde kıyıyı buluruz. Yani, kırk sekiz ile altmış saat arasında bir şey.</p>

  <p class="p6">&mdash; Hesabı nasıl yapıyorsun?</p>

  <p class="p6">&mdash; Adalarla kıyı arası kırk kilometreden fazla değil. Dalgaların yönüne bak. Aşağı yukarı yirmi ila yüz elli kilometre kadar yol almamız gerekecek. Kıyıya yaklaştıkça dalgalar bizi daha büyük bir hızla sürükleyecekler, ilk bakışta, kıyıdan bu kadar uzaklıktaki bir enkazın saatte beş kilometre gidebileceğini aklın kesmiyor mu?</p>

  <p class="p6">Dikkatle bana bakıyor ve anlattıklarımı dinliyor. Bu iri yarı adam çok zeki.</p>

  <p class="p6">&mdash; Saçmalama, tabii ki kesiyor. Hele sular alçalmasa zaman bile kaybetmeyiz. Suların alçalması yolumuzu kesip bizi kıyıdan açığa sürükleyecek. Yoksa otuz saati bulmadan karaya ayak basarız. Haklısın, alçalan sular ancak kırk sekiz ila altmış saat arasında karaya varmamıza sebep olacak.</p>

  <p class="p6">&mdash; Demek şüphe yok, benimle geliyorsun?</p>

  <p class="p6">&mdash; Geliyor gibiyim. Düşün ki, karaya ayak basıp ormana daldık. Ne yaparız?</p>

  <p class="p6">&mdash; Kourou yakınlarına düşmeye bakmalıyız, orada önemli bir köy var, altın arayıcıları ve balata (bir çeşit kauçuk) toplayanlarla dolu. Büyük bir dikkatle köye sokulmak gerek, çünkü yakınında bir de mahkûmlar kampı yer alıyor. Herhalde ormana, Cayenne ve Çinlilerin toplandığı bir kamp olan Inini'ye giden yolu gösterir kazıklar dikilmiştir. Mahkûm ya da bir sivil zenciyi yakalayıp bizi, Inini'ye kadar götürmesini sağlamalıyız. Temiz yürekli çıkar da yardımcı olursa beş yüz kâğıt tutuştururuz eline, çeker gider. Bir de kafa dengiyse alırız yanımıza.</p>

  <p class="p6">&mdash; Hindiçinililer için özel olarak yapılan İnini kampında işimiz ne?</p>

  <p class="p6">&mdash; Orada Çang'ın kardeşi var.</p>

  <p class="p6">&mdash; Evet, benim kardeş orada. O kaçmak sizinle, tekne bulmak, yiyecek bulmak. Siz Cik-Cik'i buldu mu, kaçmak kolaylaşır. Bir Çinli asla gammaz değil. Ormanda ne zaman bir Annam'lı görecek, korkmadan onunla siz Cik-Cik'e haber gönderecek.</p>

  <p class="p6">463</p>

  <p class="p6">&mdash; Neden kardeşine Cik-Cik diyorlar, diye soruyor Sylvain.</p>

  <p class="p6">&mdash; Bilmem, ona bu adı Fransızlar taktı. Sonra devam ediyor. Çok dikkat. Kıyıya yaklaşınca çamur var. Çamurda yürümek zor, sizi emer. Siz suların yükselmesini bekleyecek ve ormandan sarkan sarmaşıkları dalları yakalayıp çıkacaksınız. Çamurda yürümek hapı yutmak demek.</p>

  <p class="p6">&mdash; Evet Sylvain! Kıyıya çok yaklaşsak bile balçıkta yürümemeliyiz. Bir dala ya da sarmaşıklara tutunacak kadar yaklaşmayı beklemeliyiz.</p>

  <p class="p6">&mdash; Oldu Kelebek, kararımı verdim, geliyorum seninle.</p>

  <p class="p6">&mdash; İki sal da aşağı yukarı birbirinin eşi olacak, kilolarımız da yakın, herhalde birbirimizden fazla uzağa düşmeyiz. Yine de belli olmaz. Birbirimizi kaybedersek nasıl buluşuruz? Buradan Kourou görülmez. Ama Royale adasındayken, Kouro'nun sağında ve aşağı yukarı yirmi kilometre ötede, güneş vurduğunda iyice seçilebilen beyaz kayalıkları fark ettin mi?</p>

  <p class="p6">&mdash; Evet.</p>

  <p class="p6">&mdash; Kıyı boyunda rastlanan tek kayalıklardır onlar. Sağı ve solu, uçsuz bucaksız bir bataklıktır. Bu kayalar kuş pisliğinden beyazlaşmıştır. Kayaların üstünde binlerce kuş yaşar, hiç bir insan oraya ayak basmadığından ilk molayı orada verir, oradan ormanın içlerine dalarız. Yanımıza alacağımız yumurtalarla hindistancevizlerini yeriz. Ateş yakmak yok. Kayalıklara ilk varan diğerini bekler.</p>

  <p class="p6">&mdash; Kaç gün?</p>

  <p class="p6">&mdash; Beş. Beş gün içinde gelemezse artık gelemeyecek demektir zaten.</p>

  <p class="p6">Sallar hazır. Sağlam olsun diye çuvalları iki kat yaptık. Çuval üstünde gitmeye alışabilmek için, on günlük bir çalışma dönemi istedim. O da benim gibi, dolu çuval üstünde durmaya alışıyor. Her keresinde de, çuvallar alabora olma tehlikesi geçirdiğinden üstünde durabilmek için epey güç harcamak gerektiğini görüyoruz. Fırsat buldukça çuvalın üstüne uzanmak gerek. Uyumamak zorundayız, uyuduk mu denize düşebilir, çuvalı yakalayamayız, sonra. Çang, içine kavli çakmakla sigara koyabileceğim su geçirmez bir kese yaptı bana. Yanımıza almak için, her birimiz on hindistancevizi rendeleyeceğiz. Bu yiyecek hem karnımızı doyuracak, hem de susuzluğumuzu giderecek. Santori'nin, içine şarap konan bir deri kırbası varmış. Hiç kullanmadığı için, Çang aynasız evine gittiğinde kırbayı yürütmeye çalışacak.</p>

  <p class="p6">Hareket pazar günü saat onda. Ay doruğuna vardığında suların yüksekliği sekiz metreyi bulacak, Liestte adını verdiğimiz dalga da en güçlü anlarını yaşayacak. Çang pazar sabahı, domuzların yiyeceğini tek başına verecek. Ben, bütün cumartesi ve pazar gününü uyumakla geçireceğim. Akşam onda yola çıktığımızda, gücüm yerinde olacak.</p>

  <p class="p6">Çuvallarımın birbirinden ayrılması imkânsız. Gerek kenevir halatları, gerekse pirinç tellerle iyice bağladım, ayrıca da bir yelken ipiyle diktim. Diğerlerinden daha büyük çuvallar da bulduk, ağızları birbirine geçiyor. Hindistancevizlerinin sulara dökülmesi imkânsız.</p>

  <p class="p6">Sylvain durmadan beden eğitimi hareketleri yapıyor, ben de bacaklarımı saatlerce küçük dalgalara verip baldırlarıma masaj yapıyorum. Suyun devamlı bacaklarıma çarpması, ayakta durabilmek için direnmemi gerektiriyor. Böylece de, çelik gibi kaslarım oldu.</p>

  <p class="p6">Adada hiç kullanılmayan bir kuyu var, bu kuyunun da üç metre boyunda bir zinciri. Bu zinciri, çuvalları birleştiren iplere sardım. Bitkin düşersem kendimi bu zincirle çuvallara bağlayacağım. Belki de böylece, çuvaldan denize düşme tehlikesi geçirmeden uyuyabileceğim. Çuvallar alabora olursa soğuk su beni uyandıracak, hemen eski haline getirebileceğim.</p>

  <p class="p6">&mdash; Hadi bakalım Kelebek. Topu topu üç gün kaldı.</p>

  <p class="p6">Dreyfüs'ün sırasına oturmuş, Lisette'e bakıyoruz.</p>

  <p class="p6">&mdash; Evet topu topu üç gün kaldı Sylvain. Ben başaracağımıza inanıyorum. Ya sen?</p>

  <p class="p6">&mdash; Ben de eminim Kelebek. Salı gecesi ya da çarşamba sabahı ormanda olacağız. Sonra Allah kerim.</p>

  <p class="p6">Çang ikimize onar hindistancevizi rendeleyecek. Bıçakların dışında sarmaşıkları kesip ormanda yol açmaya yarayan iki de pala alacağız yanımıza. Bu palaları adadaki ağaçların durduğu yerden yürüttük. İnini kampı, Kourou'nun doğusunda. Yalnız sabahları, güneşe karşı yürümekle yönümüzü kaybetmeyeceğimizden emin olabiliriz.</p>

  <p class="p6">&mdash; Pazartesi sabahı Santori aklını oynatacak, diyor Çang. Ben, Kelebek'le senin kaybolduğunuzu pazartesi günü saat üçte, aynasız öğlen uykusundan uyanmadan söylemeyecek.</p>

  <p class="p6">&mdash; Neden evine koşup balık avlarken dalgalara kapılıp açığa sürüklendiğimizi söylemeyesin?</p>

  <p class="p6">&mdash; Hayır, başıma iş açmak istemem. Şef, diyecek, ben, Kelebek'le Sylvain bugün işe gelmedi. Domuzlara ben yiyecek verdi. Ne bir eksik, ne bir fazla.</p>

  <h2 class="h21"><a id="ncx3991"></a><a id="a58"></a>Şeytan Adasından Kaçış</h2>

  <p class="p6">Pazar günü, akşamın yedisi. Yeni uyandım. Cumartesi sabahından beri kendimi uykuya zorluyorum. Ay saat dokuzda çıkacak. Dışarısı karanlık daha. Gökyüzünde de pek az yıldız var. Yağmur dolu koca koca bulutlar, uçarcasına tepemizden geçiyor. Barakadan yeni çıktık. Geceleri gizlice balığa ya da adada dolaşmaya çıktığımızdan, bütün arkadaşlar bunu olağan buluyor.</p>

  <p class="p6">Ufak tefek bir oğlan, Arap dostuyla birlikte geliyor. Herhalde bir köşede sevişmiş, dönüyorlar. Barakaya girmek için tahtalardan birini kaldırmalarını gözlerken, dostuyla günde iki - üç kere sevişmenin Arap&rsquo;ın mutlu olmasına yettiğini düşünüyorum. Cinsel ihtiyaçlarını gidermek, kürek cehennemini onun gözünde cennete çevirmeye yetiyor. Oğlan için de durum aynı. Yaşı yirmi üçle yirmi beş arasında olmalı. Vücudu eski tazeliğinde değil aslında. Süt beyaz tenini korumak için dilediği kadar gölgede kalmaya baksın, bir Adonis değil artık. Ama kürekte, özgürlüğü sırasında bulamayacağı kadar dostu var. Arap sevgilisinin dışında, Montmartre'in Rochechouart bulvarında gezinen orospular gibi, saati yirmi beş franga kendini satıyor. Müşterilerinin sağladığı zevkten başka kazandığı parayla da, kendisi ve adamı, rahat rahat yaşayıp gidiyorlar. Müşterileriyle birlikte sapıklıklarının içinde yuvarlanıyor, küreğe adım attıkları günden bu yana, beyinleri başka şeyle uğraşmıyor. Bunları mahkûm eden savcı, çürümüşlük yoluna sokmak isterken mutlak bir başarısızlığa uğramış. Onlar mutluluğu, bu pislik içinde bulmuşlar. Tahta, genç oğlanın arkasından kapanıyor. Sylvain, Çang ve ben baş başa kalıyoruz.</p>

  <p class="p6">&mdash; Yolcu yolunda gerek.</p>

  <p class="p6">Çabucak adanın kuzeyini buluyoruz. Salları mağaradan çıkarıyoruz. Şimdiden tepeden tırnağa ıslandık. Rüzgâr, açık denize özgü kükremesiyle esip duruyor. Sylvain'le Çang, salımı kayanın tepesine çıkarmama yardım ediyorlar. Son anda, sol bileğimi çuvalın içine sokmaya karar veriyorum. Birden; çuvaldan düşüp dalgalara kapılarak sürüklenmekten korkuyorum. Sylvain, Çang'ın yardımıyla karşıdaki kayanın tepesine tırmanıyor. Ay yükselmiş, her şey iyice seçilebiliyor. Başıma bir havlu sardım. Yarım saat kadar daha beklememiz gerekli.</p>

  <p class="p6">Çang yanıma geldi. Boynuma sarılıyor, yanaklarımdan öpüyor. Kayalara uzanıp bir girintiye çekilerek bacaklarıma yapışacak ve dalga kayalara çarptığında dengemin bozulmamasına çalışacak.</p>

  <p class="p6">&mdash; Bir dalga daha var, diye bağırıyor Sylvain, öbürü bizi açığa sürükleyecek olan!</p>

  <p class="p6">Salının önünde durmuş, üstünden geçecek sulardan korumak istiyor. Ben de onun gibi duruyorum, üstelik Çang'ın elleri ayak bileklerime yapışmış, sinirinden tırnakları etlerime gömülüyor.</p>

  <p class="p6">Bizi götürecek olan Lisette göründü. Bir ok gibi yaklaşıyor. Her zamanki sersemletici gümbürtüsüyle kayalara çarptı ve at nalı biçimindeki girintiye doldu. Arkadaşımdan bir saniye önce attım kendimi sulara, sallarımız birbirine yapışık, Lisette bizi baş döndürücü bir hızla açığa doğru emercesine sürüklüyor. Beş dakika olmadan üç yüz metre açıldık. Sylvain salının üstünde değil, ben daha ikinci dakikada tırmanıverdim. Elinde beyaz bir bez parçası hemen yukarı fırlayıp üstüne tünediği Dreyfüs'ün sırasından Çang bize son olarak veda ediyor. Dalgaların oluşup Şeytan adasına yöneldikleri tehlikeli noktayı geceli beş dakika oldu. Bizi sürükleyenler çok daha uzun, neredeyse köpüksüz ve o kadar düzgün ki, sallarımız devrilme tehlikesi geçirmeden, suya yapışarak, sarsılmaksızın yol alıyor. Bu yüksek ve derin dalgalar arasında inip çıkıyor ve tatlı tatlı uzaklaşıyoruz.</p>

  <p class="p6">Dalgalardan birinin tepesine çıktığımda, başımı iyice çevirerek Çang'ın beyaz paçavrasını son kez görebiliyorum. Sylvain benden pek uzakta değil, elli metre kadar ilerde. Hep kolunu kaldırıyor, sevinç ve zafer işaretleri yapıyor.</p>

  <p class="p6">Gece pek dertli geçmedi denizin çekişindeki değişikliği iyiden iyiye hissettik. Yükselen sular bizi açığa sürükledi, şimdi alçalmaya başlayanlar karaya doğru itiyor.</p>

  <p class="p6">Ufukta güneş doğuyor, demek ki saat altı. Teknemiz, karayı görebilmemize yardım etmeyecek kadar alçak. Yalnız adalardan iyice uzaklaştığımızı fark-ediyorum, güneş iyice yükselip ortalığı aydınlattığı halde adalar güç seçiliyor. Hele üç tane olduklarını anlamak imkânsız. Bir kara parçası görüyorum, o kadar. Ayrıntılarını seçemediğime göre de, otuz kilometre kadar ötemizde kaldıklarını düşünüyorum.</p>

  <p class="p6">Yüzüm, bir zafer gülümsemesiyle aydınlanıyor. Çuvalların üstüne otursam nasıl olur? Rüzgâr arkamdan da itebilir nasılsa. Oturdum. Zinciri çözüp belime doluyorum. Ellerimi kaldırıp rüzgârda kurutmaya çalışıyorum. Bir sigara içeceğim, keyifle tüttüreceğim. Tamam. Uzun uzun, derin derin ilk nefesleri çekiyor ve yavaşça koyuveriyorum. Artık korkum kalmadı. Harekete geçmeden önce ve yola çıktığımız sıra korkudan çektiğim karın ağrılarını sizlere anlatmam gereksiz. Hayır, korkmuyorum artık, öyle ki sigaramı bitirince biraz rendelenmiş hindistancevizi yemeyi bile düşünüyorum. Ağzıma koca bir avuç rendelenmiş hindistancevizi atıyor, ikinci bir sigara yakıyorum sonra.</p>

  <p class="p6">Sylvain benden epey uzakta. Zaman zaman, aynı anda dalganın tepesine çıktığımızda birbirimizi görebiliyoruz. Güneş bütün gücüyle beynime vuruyor, kafatasımın içinde beynim kaynıyor sanki. Havluyu ıslatıp başıma sarıyorum. Yünlü gömleğimi çıkardım, rüzgâra rağmen sıcaktan boğulacak gibiyim.</p>

  <p class="p6">Allah kahretsin! Salım alabora oldu, az kaldı boğuluyordum. Epey su yuttum. Bütün çabalarıma rağmen çuvalı çevirip üstüne oturamıyorum bir türlü. Devrilmeme sebep olan da zincir. Zincir yüzünden hareketlerim hiç rahat değil. Neyse sonunda salın yanı sıra yüzüp derin soluklar almaya koyuldum. Zincirden kurtulmak istiyor, çözülmeye çalışıyorum. Sinir içindeyim, aceleden bir türlü açamıyorum.</p>

  <p class="p6">Neyse, bu iş de oldu! Kötü dakikalar geçirdim doğrusu. Zincirden kurtulamayacağım düşüncesi beni deli etmişti. Çuvalı ters çevirmek zahmetine katlanıyorum, bitkinim, bir damla gücüm kalmadı bu işi yapacak. Tırmanıyorum üstüne. Altıyla üstü arasında ne fark var ki? Bir daha kendimi bağlamayacağım, ne zincirle, ne başka bir şeyle. Daha yola çıkarken, kendimi bileğimden bağlamakla yaptığım enayiliği gördüm. Bu kadarı yetmeliydi bana.</p>

  <p class="p6">Güneş, kollarımı ve bacaklarımı amansız şekilde yakıyor. Yüzüm ateşler içinde. Islattıkça beter oluyor, çünkü su hemen buharlaşıyor ve yanma daha da artıyor. Rüzgârın hızı epey kesildi, belki yolculuk şimdi daha rahat, çünkü dalgalar eskisi kadar yüksek değil. Ama hızım iyice azaldı. Dolayısıyla da kötü bir hava ile dalgalı denizi sakin bir denize yeğ tutuyorum.</p>

  <p class="p6">Sağ bacağıma kramp girdi, müthiş ağrıyor, sesimi duyabilecek biri varmış gibi haykırıyorum. Parmağımla kramp yerinin üstüne haç işareti yapıyor, anneannemin bunu yapmakla krampı geçirebileceğimi söylediğini hatırlıyorum. Kocakarı ilacı en ufak bir sonuç vermiyor. Güneş de batıya doğru iyice alçaldı. Saat öğleden sonranın dördü, yola çıktığımızdan bu yana, dördüncü keredir sular yükseliyor. Yükselen sular da, sanki öncekilerden daha büyük bir hızla beni kıyıya doğru itiyor.</p>

  <p class="p6">Artık Sylvain'i devamlı görebiliyorum, o da beni rahat görüyor. Dalgalar pek yükselmediğinden, gözden kaybolduğu ender. Gömleğini çıkardı, belden yukarısı çıplak. Sylvain bana işaretler yapıyor. Hareketlerine bakılırsa ellerini kürek gibi kullandığı anlaşılıyor. Yanına yaklaşabilmem için salının hızını kesiyor sanki. Ben de çuvallarımın üstüne uzanıyor ve kollarımı suya daldırıyorum. Başlıyorum kürek çeker gibi yapmaya. O hız keser, ben hızlanırsam belki birbirimize yaklaşırız. Suç ortağımı iyi seçmişim doğrusu, sağlam bir insan, yüzde yüz bu işin adamı. Kollarımla kürek çekmekten vazgeçtim. Yoruluyorum. Gücümü yitirmemem gerek. Karnımı doyurup çuvalı çevirmeye çalışacağım. Hem yiyecek torbası, hem de deriden su şişesi altta kaldı. Hem karnım acıktı, hem de susadım. Dudaklarım çatladı, yanıyor. Çuvalları tersine çevirmenin en iyi yolu onlara asılmak, dalganın tepesine çıktığımızda da ayaklarımla itmek.</p>

  <p class="p6">Beş denemeden sonra, bir itişte salımı ters - yüz etmeyi başarıyorum. Harcadığım güç beni yorgun düşürdü, güçlükle tırmanıyorum çuvalların üstüne. Güneş artık ufukta, kısa süre sonra kaybolacak. Demek ki saat altıyı buluyor. Gecenin dertli geçmeyeceğini umuyorum, dalgalarla boğuşmak beni güçten düşürüyor.</p>

  <p class="p6">Santori'nin deri torbasından esaslı bir yudum çekiyorum, iki avuç da hindistancevizi tıkıyorum ağzıma. Karnım doydu, rüzgârda kurudum, keseden bir sigara çıkarıp keyifle tüttürüyorum. Hava kararmak üzereyken Sylvain havlusunu salladı, ben karşılık verdim, birbirimize iyi geceler diledik. Benden epey uzakta yine. Bacaklarımı uzatıp oturuyorum. Yün gömleğimi iyice sıktım, sonra sırtıma geçirdim. Bu gömlekler ıslansa da insanı sıcak tutuyor. Ama güneş ufukta kaybolunca soğuğu hemen hissettim. Rüzgâr da serinliyor. Yalnız batıdaki bulutlar, ufuktan yayılan pembe ışınlarla renkleniyorlar. Geri kalan her şey, gitgide kararan gecede kayboluyor. Doğuda, rüzgârın geldiği yerde bulut yok. Şimdilik yağmur tehlikesini atlattık demektir.</p>

  <p class="p6">Çuvalın üstünde sıkı durmaktan, boşu boşuna ıslanmamaktan, iyice yorulduğumu hissettiğimde kendimi çuvallara bağlamanın, hele geçirdiğim deneyden sonra, doğru olup olmayacağını düşünmekten başka şeye kafa yorduğum yok. Sonra, zincir çok kısa olduğundan hareketlerimin güçleştiğini anlıyorum. Bir parçasını da, çuvalları bağlayan iplere doladım ama o parçayı yeniden kazanmak mümkün. Böyle hareketlerim daha da kolaylaşacak. Zinciri yeniden belime doluyor, ama eskisi gibi iyice sıkmıyorum. Şimdi içim daha rahat, çünkü uykuya dalıp çuvalımı yitirmekten ödüm kopuyor.</p>

  <p class="p6">Evet, rüzgâr artıyor, dalgalar da irileşiyor. Yükselip alçalması gitgide artan sal mükemmel yol alıyor. Ortalık iyice karardı. Gökyüzü milyonlarca yıldızla kaplı. Çoban Yıldızı hepsinden parlak. Arkadaşımı göremez oldum. Yeni başlayan bu gecenin önemi büyük, talihimiz yaver gider de rüzgâr bütün gece aynı hızla eserse, sabaha kadar epey yol alacağız. Gece ilerledikçe rüzgârın şiddeti artıyor. Ay ağır ağır suyun yüzünü aydınlatıyor, rengi koyu kırmızı. Tüm yuvarlaklığıyla belirdiğinde, yüzeyindeki kara lekeleri iyice seçebiliyorum. Bu lekeler onu bir insan yüzüne benzetiyor.</p>

  <p class="p6">Saat onu geçmiş olmalı. Ortalık gitgide aydınlanıyor. Ay yükseldikçe çevremi daha iyi görüyorum. Dalgaların tepesi platin renginde, garip parıltıları gözlerimi yakıyor. Bu gümüşî parıltılara bakmamak imkânsız, ama güneş ve tuzlu suyun iyice ağrıttığı gözlerimi yaralıyor, yakıyor. Kendi kendime, işi fazla büyüttüğümü söylüyorum ama üst üsle üç sigara içmekten de kendimi alamıyorum.</p>

  <p class="p6">Dalgalı bir denizde, salın düzenli olarak inip çıkmasından olağan şey yok. Bacaklarımı uzun süre çuvalın üstüne uzatamam, çünkü devamlı oturmaktan her yanıma kramp giriyor ve müthiş canım acıyor. Tabii, devamlı olarak belime kadar su içindeyim. Göğsüm kuru, rüzgâr yünlü gömleğimi kuruttu. Dalgalar beni tepeden tırnağa ıslatacak kadar yükselmiyor. Gözlerimin yanması artıyor. Kapıyorum. Zaman zaman da kestiriyorum. Uyumamam gerek. Dile kolay, dayanılır gibi değil bu uyku. Hay Allah kahretsin! Her yanımı saran gevşeklikle mücadele ediyorum. Her kendime gelişim, beynimde büyük bir acı oluyor. Kavli çakmağımı çıkarıyorum. Dalar gibi olduğumda koluma ya da boynuma bastırıyorum. Bütün gücümle kovmaya çalıştığım büyük bir korku belirdi içimde. Uyuyacak mıyım? Suya düşünce soğuk beni uyandıracak mı? Kendimi zincirlemekle iyi etmişim. Bu iki çuval benim bütün hayatım, yitiremem onları. Suya yuvarlanıp uyanmazsam felaket olur.</p>

  <p class="p6">Birkaç dakikadır, yine iliklerime kadar ıslağım. Diğerlerinin düzenli yolunu izlemek istemediği anlaşılan asi bir dalga sağdan çarpıverdi. Beni biraz ıslatmakla kalmadı, dengemi yitirmeme yol açınca, iki normal dalgayı tepeden tırnağa giyiverdim.</p>

  <p class="p6">İkinci gece de epey ilerledi. Saat kaç acaba? Batıya doğru inmeye başlayan aya bakılırsa, sabahın ikisi ya da üçü olmalı. Otuz saate yakın bir süreden beri suyun üstündeyiz, iliklerime kadar ıslanmak bir işe yarıyor: Soğuk beni iyice uyandırdı. Titriyorum ama güçlük çekmeden gözlerimi açık tutabiliyorum. Bacaklarım uyuştu, altıma almaya karar verdim, iki elimle çekerek bacaklarımı altıma alabiliyorum. Ayak parmaklarım dondu, belki altımda ısınabilir. Uzun süredir bağdaş kurmuş oturuyorum. Oturuşumu değiştirmek iyi geliyor. Sylvain'i görmeye çalışıyorum, ay suyun yüzünü iyice aydınlatıyor çünkü. Ama iyiden iyiye alçaldı, tam karşıma düştüğü için çevremi seçmekte güçlük çekiyorum. Hayır, bir şey göremiyorum. Onda, kendini çuvallara bağlayacak bir şey yoktu, denize düşmüş olmasın? Umutsuzlukla çevreme göz gezdiriyorum, boşuna. Rüzgâr çok şiddetli ama düzenli, değişken değil, en önemlisi de bu. Rüzgâra alıştım, gövdem de çuvallara yapışmış &ldquo;yekvücut&rdquo; olmuş gibi.</p>

  <p class="p6">Çevreme bakınmaktan, arkadaşımı görme arzusundan başka şey düşünemez oluyorum. Ellerimi rüzgârda kurutuyor, sonra parmaklarımı ağzıma götürüp bütün gücümle ıslık çalıyorum. Dinliyorum. Cevap yok. Syivain parmaklarıyla ıslık çalmayı biliyor mu acaba? Kim bilir. Yola çıkmadan önce ona sormalıydım. Kendimize kolayca iki düdük yapabilirdik! Bunu düşünemediğim için de kendi kendime sövüp sayıyorum. Sonra iki elimi ağzıma götürüp &ldquo;hey, hey!&rdquo; diye haykırıyorum. Rüzgârın sesi ve dalgaların hışırtısından başka cevap yok. Dayanamayıp çuvalların üstünde ayağa kalkıyorum, sol elimle de zincirimi kaldırıp bir dalganın tepesinde iyice yükselene dek dengemi koruyorum. Tepeye vardığımda ayaktayım, inip çıkarken diz çöküyorum. Ne sağda bir şey var, ne solda, ne de önümde. Ardımda kalmasın? Ayağa kalkıp arkama bakmaya cesaret edemiyorum. Karanlıkta seçebildiğim tek şey, solumda uzanan koyu renk bir çizgi Herhalde orman görünürde olmalı.</p>

  <p class="p6">Güneş doğduğunda ağaçları göreceğim, keyfim yerine gelecek. &ldquo;Sabah ağaçları göreceksin Kelebek! Tanrı yardım etse de arkadaşını da görebilsen!&rdquo;</p>

  <p class="p6">Ayak parmaklarımı ovaladıktan sonra bacaklarımı uzattım. Sonra ellerimi kurutup bir sigara içmeyi düşünüyorum. Bir değil iki sigara tüttürüyorum. Saat kaç acaba? Ay iyiden iyiye alçaldı. Dün gece, güneş doğmadan ne kadar önce kaybolduğunu pek hatırlamıyorum. Gözlerimi kapayıp önceki gecenin görüntülerini hatırlamaya çalışıyorum. Boşuna. Yok, yok! Birden doğuda güneşin doğuverdiğini görüyorum, batıda da ayın bir parçası rahatça seçilebiliyor. Demek ki saat beşe geliyor. Ay, sulara dalıp kaybolmakta epey ağırdan alıyor. Çoban Yıldızı Kutup Yıldızı diğerlerinden fazla parlıyor. Çoban Yıldızı gideli beri, Kutup Yıldızı gökyüzünün ecesi.</p>

  <p class="p6">Rüzgâr artıyor gibi. Ya da bana, gecekinden daha şiddetli geliyor. Dalgalar daha çok yükselip alçalıyor, tepelerindeki köpükler akşamınkinden çok daha fazla.</p>

  <p class="p6">Otuz saat geçti bile. Şimdilik işlerin iyi gittiğini kabul etmek gerek, en zor olan da başlayacak günü atlatmak.</p>

  <p class="p6">Dün sabah altıdan akşam altıya kadar güneşin altında yanıp kavrulmak derimi yüzdü. Güneş iyice yükseldiğinde epey dertli olacak. Dudaklarım şimdiden çatlıyor, oysa gecenin serinliği daha geçmedi. Gözlerimle birlikte dudaklarım müthiş yanıyor. Kollarımla ellerim de öyle. Mümkün olsa kollarımı açıkta bırakmayacağım ama güneşte, yünlü gömlekle durabilir miyim? En çok yanan yerlerim de bacak aralarımla kıçım. Bu yanmanın nedeni güneş değil, tuzlu su ve devamlı çuvallara sürtünme.</p>

  <p class="p6">Her şey bir yana aslanım, ister yan ister yanma, kirişi kırdın işte. Vardığın yer de pek çok şeye katlanmayı gerektirir, gerektirecektir de. Karaya ayak basma olanağı yüzde doksan, bu önemli bir şey değil mi be? Yüzümün derisi soyulmuş, gövdemin yarısı cılk yara da olsa böyle bir yolculuk ve böyle bir sonuca ulaşma karşılığında önemli sayılabilir mi hiç? Düşün ki tek köpekbalığına rastlamadım. Herhalde hepsi tatile girmiş olmalı! Kısmetli olduğunu inkâr mı edeceksin, kısmetlisin ulan. Bak, bu kez gerçekten basardın işi. İnceden inceye düşündüğün, hazırladığın firarların en başarılısı, göreceksin bak, en düşünülmeden yapılanı olacak, iki çuval dolusu hindistancevizi, sonra da bırak kendini rüzgârla dalgalara. Yürü karaya. Her gemi kalıntısının kıyıya sürüklendiğini bilmek için, mühendis okulundan çıkmak gerekmez ki.</p>

  <p class="p6">Rüzgârla dalgalar geceki gibi olursa, öğleden sora mutlaka toprağa ayak basarız. Tropiklerin canavarı ardımdan yükseliyor. Bugün her şeyi kasıp kavurmaya kararlı, çünkü bütün ışınlarını koyuveriyor. El çabukluğuyla geceyi dağıtıveriyor. Tropiklerin tartışılmaz kralı olarak kendini kabul ettirmek için, yatağından iyice kalkması bile gerekmiyor. Rüzgâr, göz açıp kapayıncaya dek ılındı. Bir saat sonra boğucu bir sıcak olacak. Bütün gövdemde büyük bir rahatlık var. İlk ışınlar bana değer değmez, belimden başıma bir sıcak dalgası gidip geliyor. Başıma sardığım havluyu çıkarıyorum, odun ateşine verircesine yanaklarımı güneşe veriyorum. Bu canavar beni kavurmaya başlamadan, ölümden önce hayat verdiğini hissettirmeye çalışıyor.</p>

  <p class="p6">Kanım damarlarımda akıyor, ıslak uyluklarım bile canlanan kanımın akışını hissediyor. Ormanı iyice seçebiliyorum, tabiî yalnız ağaçların tepelerini. Pek uzakta değil sanki. Güneşin biraz daha yükselmesini bekleyip ayağa kalkacak ve Sylvain'e bakacağım.</p>

  <p class="p6">Bir saate varmadan güneş iyice yükseliyor. Evet, bugün hava çok sıcak olacak. Sol gözüm yarı yarıya kapalı, gözkapaklarım birbirine yapışıyor. Avucumun içine su doldurup gözümü ovalıyorum. Yakıyor. Gömleğimi çıkarıyorum, güneş iyiden iyiye yakmaya başlamadan biraz çıplak oturmak gereğini duydum. Diğerlerinden daha güçlü bir dalga, alttan vurup beni iyice yükseltti. Alçalmaya başlamadan yarım saniye önce dostumu görebildim. Belden yukarısı çıplak, salının üstünde oturuyordu. Beni görmedi. Solumda ve biraz ileride ama aramız iki yüz metreden bile az. Rüzgâr hep şiddetli, ona yaklaşmak için gömleğimi havada tutmayı düşünüyorum. Bu yelken, herhalde ondan hızlı yol almamı sağlayacak.</p>

  <p class="p6">Yarım saat kadar yelkenle yol alıyorum. Ama dişlerim ve ellerim arasında gerdiğim gömlek özellikle dişlerimi ağrıtıyor, üstelik rüzgâra dayanmak için harcadığım güç beni çok yorgun düşürüyor. Bu işten vazgeçtiğimde, kendimi dalgalara bıraktığım zaman daha yavaş yol aldığımı hissediyorum.</p>

  <p class="p6">Yaşasın! Bizim oğlanı görebildim, önümde, aramız yüz metreden az. Ne yapıyor ama? Beni merak ettiği yok sanki? Yeni bir dalgayla havalandığımda onu, bir, iki, üç kere görüyorum. Sağ elini gözüne siper edip çevresine bakındığını fark ettim. Arkana bak be hıyar oğlu hıyar! Bakmış olmalı, beni göremedi herhalde. Ayağa kalkıp ıslık çalıyorum. Yeniden dalganın tepesinde yükseldiğimde Sylvain ayakta, bana bakıyor. Gömleğini havaya kaldırıyor. Oturmadan önce belki yirmi kere birbirimizi selamladık. Her dalgada gömleğimizi salladık, garip şey, hep de aynı zamanda yükseliyoruz. Son iki dalgada, artık açık seçik görülebilen ormanı işaret ediyor. Kıyı ile aramızda on kilometreden az var. Dengemi yitiriyor ve kıç üstü oturuyorum çuvallara. Arkadaşımı ve ormanı bu kadar yakınımda görünce büyük bir sevinç doluyor içime, öyle bir heyecan ki bu, hüngür hüngür ağlıyorum. Çapak içindeki gözlerimi temizleyen gözyaşları arasında rengârenk binlerce kristal görüyor ve aptal gibi. Sanki kilise camları, diyorum kendi kendime. Bugün Tanrı seninle birlik Kelebek. Doğanın dev unsurları arasında, rüzgâr, denizin uçsuz bucaksızlığı, dalgaların yüksekliği, ormanın yemyeşil ve etkileyici kubbesi karşısında, sizi çevreleyenlere oranla küçücük kalıyor ve belki, hiç aramadan, Tanrıya rastlayor, ona dokunuveriyorsunuz. Bir tek gün ışığından yoksun, diri diri gömüldüğüm iğrenç zindanlarda geçirdiğim binlerce saat boyunca nasıl geceyi eledimse, bugün kendisine dayanamayacak kadar güçsüz olanları yok etmek üzere doğan güneşe dokunuyor, gerçekten Tanrı'ya değiyor, onu çevremde, içimde hissediyorum. Kulağıma fısıldıyor hatta. "<span class="t6">Ac</span><span class="t6">ı</span> <span class="t6">çekiyorsun, daha da çekeceksin ama bu kez senden yana olmaya karar verdim. Söz veriyorum, güçlükleri yenip galip ç</span><span class="t6">ı</span><span class="t6">kacaks</span><span class="t6">ı</span><span class="t6">n.</span>&rdquo;</p>

  <p class="p6">Hiç bir dinsel eğitimden geçmemek, Hıristiyan dininin elif besini, İsa'nın babasının kimliğini, Meryem Ana'nın gerçek kişiliğini, babasının dülger mi yoksa deveci mi olduğunu bilmemek. Bütün bu cehalet tabakası, gerçekten arandığında Tanrı'ya rastlamayı engellemiyor. Rüzgârda, güneşte, denizde, ormanda, yıldızlarda insanoğlunun beslenmesi için sağa sola bol bol serpiştirdiği balıklarda onu bulmak mümkün. Güneş hızla yükseldi. Saat sabahın onunu bulmuş olmalı. Gövdemin belden yukarısı kurudu. Havlumu yeniden ıslayıp başıma sarıyorum. Gömleğimi giydim, çünkü omuzlarım, sırtım ve kollarım müthiş acıyor. Çoğu kere suyun içinde olan bacaklarım bile ıstakoz gibi kıpkırmızı.</p>

  <p class="p6">Kıyıya yaklaştığımızdan çekim çok daha güçlü, dalgalar neredeyse dikey olarak karaya yöneliyor. Ormanı ayrıntılarıyla seçebiliyor, yalnız bu sabah dört, beş saat içinde karaya doğru epey yol aldığımızı düşünüyorum. İlk firarım, bana uzaklıkları göz kararıyla ölçme yeteneğini verdi. Bir yer ayrıntılarıyla seçilmeye başlandı mı, uzaklık beş kilometreden az demektir. Ağaçların kalınlıklarını, hatta bir dalganın tepesinden, devrilip yapraklarını suya salan koca ağacı seçebiliyorum.</p>

  <p class="p6">İşte, yunus balıklarıyla kuşlar! Allah vere de, yunus balıkları benim salı itmeye kalkmasa. Gemi kalıntılarını ve kazazedeleri sahile itmek gibi bir alışkanlıkları olduğunu duymuştum. Onlara yardım etmek gibi iyi bir niyetleri olduğu halde, burunlarıyla vura vura öldürebiliyorlarmış. Hayır çarpmıyorlar salıma, çevremde dolanıyorlar, üçü dördü iyice yaklaşıp bunun ne mene şey olduğunu anlamak için kokluyor bile. Ama salıma sürtünmeden dönüp gidiyorlar. Of, ucuz kurtulduk.</p>

  <p class="p6">Öğlen oldu, güneş tam tepemde, Herifçioğlu beni haşlamak niyetinde anlaşılan. Gözlerim durmadan yaşarıyor, burnumun ve dudaklarımın derisi çoktan sıyrıldı gitti. Dalgaların yüksekliği daha az, kulakları sağır eden bir gürültü ve hırsla kıyıya doğru atılıyorlar. Bunlar dalga değil, bizi kıyıya sürükleyen birer silindir. Kıyıya yakın bir yere büyük gürültüyle çarpıyor, iyiden iyiye köpüklenip bu engeli aşınca ağaçlara doğru saldırıya geçiyorlar.</p>

  <p class="p6">Kıyıya bir kilometreden az var. Aristokratik sorguçlarıyla, çamuru gagalayarak gezinen beyaz kuşları seçiyorum, kıyıyla aramızda bir kilometreden az var. Bu kuşlar binlerce. Hiç biri, iki metreden fazla havalanmıyor. Bu kısacık uçuşlar da, dalgalar tarafından ıslatılmamak için. Ortalık köpük dolu, deniz de çamur renginde, iğrenç. O kadar yakınız ki, ağaç gövdelerinde, suların varabildiği en yüksek noktada kalan pis izi seçebiliyorum.</p>

  <p class="p6">Dalgaların gümbürtüsü, bu rengârenk binlerce kuşun çığlığını bastırmaya yetmiyor. Dibe sürtünüyorum. İki, üç metre daha. Şlaf! Değdim dibe, çuvalım çamura oturdu. Beni daha ileri götürecek kadar su yok. Güneşe bakılırsa saat öğleden sonranın ikisi, yola çıkalı kırk sekiz saat oluyor. Evvelki gün gecenin onunda hareket etmiştik. Demek bu yedinci meddücezir. Yola çıktığımızda, cezir başlayalı iki saat oluyordu. Yine suların çekildiği sıraya rastlamamız normal. Sular, üç saat sonra yeniden yükselmeye başlayacak. Gece ormanda olacağım. Zinciri atmayalım ki, sular iyice yükselip dalgalar tepemizden aşmaya başladığında düşmeyelim, iki, üç saat geçmeden çuvallarım yüzmeye başlayamaz.</p>

  <p class="p6">Sylvain sağımda ve yüz metre kadar da ilerimde. Bana bakıyor ve bir takım işaretler yapıyor. Bağırarak bir şeyler söylemek istiyor ama sesi kısılmış anlaşılan, duymam gerektiği halde bir şey duyamıyorum. Dalgalar kesildiğinden balçık üstündeyiz, kuşların gürültüsünden başka şey rahatsız etmiyor bizi. Ben ormanın beş yüz metre kadar uzağındayım, Sylvain ise yüz - yüz elli metre önümde. Ne yapıyor bu hıyar herif? Ayağa kalktı ve saldan atladı. Delirdi mi ne? Yürümemesi gerekir, attığı her adımda biraz daha gömülecek batağa, belki sala bile dönemeyecek. Islık çalmak istiyorum, mümkün değil. Biraz suyum var, onu dikip bağırmaya çalışıyorum. Ağzımdan ses çıkmıyor. Çamurda hava kabarcıkları var, demek görülen ince bir kabuk. Altı iyice yumuşak, paçasını kaptıran herif boku yedi demektir.</p>

  <p class="p6">Sylvain bana dönüyor, bakıyor, anlayamadığım bir takım işaretler yapıyor. Ben de işaretle: Hayır, hayır salından kımıldama, kıyıya varamazsın, demeye çalışıyorum. Çuvalların ardında kaldığından salın yakınında mı, yoksa uzağında mı, onu da kestiremiyorum, önce yakında olduğunu sanıyorum biraz gömülürse çuvallarına hemen yapışabilir.</p>

  <p class="p6">Birden, epey uzaklaştığını ve çamura gömülmeye başlayıp kendini kurtaramadığını, artık salına dönmenin imkânsızlığını fark ediyorum. Bir çığlık geliyor kulağıma. Bunun üzerine çuvallarıma yüzükoyun uzanıp ellerimi çamura gömüyor ve bütün gücümle itiyorum. Çuvallar altımda ilerliyor, böylece yirmi metre kadar yol alıyorum. Biraz sola kayıp ayağa kalktığımda arkadaşımı görüyorum, yarı beline kadar çamurların içinde. Salına da on metre yakın. Kapıldığım dehşet yeniden sesimi kazanmamı sağlıyor, haykırıyorum: &ldquo;Sylvain, Sylvain! Kımıldama yerinden, uzan çamurlara! Bacaklarını kurtarmaya çalış!&rdquo; Rüzgâr sesimi uzaklara taşıdı, Sylvain de duydu. Evet dercesine bana başını sallıyor. Yeniden yüzükoyun uzanıp kollarımla salımı ilerletiyorum. Hırs bana insanüstü bir güç veriyor, otuz metre daha yaklaşıyorum dostuma. Herhalde bir saati aşkın bir süredir çabalamaktayım, ama iyice yaklaştım. Aramız elli - altmış metre ya var ya yok. Sylvain'i pek iyi seçemiyorum.</p>

  <p class="p6">Ellerim, kollarım ve yüzüm çamur içinde, oturup sol gözüme giren tuzlu çamuru temizlemeye çalışıyorum. Bu yetmiyormuş gibi sağ gözüme de tuzlu çamur kaçıyor, ikisi birden başlıyor yaşarmaya. Önümü göremez oluyorum. Neyse, yeniden Sylvain'i seçebildim; yatmıyor, ayakta, yalnız göğsü çamurun dışında. İlk dalga kendini hissettiriyor. Üstümden aştı ama çuvalları pek kımıldatmadan az öteme yayıldı ve çamuru köpükleriyle kapladı. Göğsü çamurun dışında kalan Sylvain'in de çevresinde dolanıyor. Dalgalar arttıkça çamur yumuşayacak, diye düşünüyorum kendi kendime. Her ne pahasına olursa olsun, yanına varmalıyım.</p>

  <p class="p6">Yavrularını yitirme tehlikesiyle karşı karşıya kalan hayvanlarınkini andıran bir güç her yanımı kaplıyor. Kaçınılmaz bir tehlikeye yavrusunu kaptırmak istemeyen ana kuş gibi, Sylvain'in yanına varmak için çamuru avuçluyorum. Bir şey söylemeden, hareket etmeden, iri gözleri benimkilerin içinde, bakıyor. Çizerine dikilen gözlerim bakışlarını kaçırmamaktan başka şey düşünmüyor, ellerimi nereye daldırdığıma bile aldırmıyorum. Biraz yavaşlıyorum, üstümden aşan ve tüm gövdemi kaplayan iki dalga yüzünden çamur iyice yumuşadı. Eskisinden çok daha ağır ilerliyorum şimdi. Koca bir dalga geçti, az kalsın boğuyordu beni ama çamurdan da biraz kaldırdı. Daha iyi görebilmek için oturuyorum. Çamur Sylvain'in koltuklarına yükselmiş. Aramızda kırk metreden az var. Hiç durmadan bana bakıyor. Çamura gömülerek öleceğini anlamış gibi zavallı, hem de karanın üç yüz metre ötesinde.</p>

  <p class="p6">Yüzükoyun uzanıyor ve neredeyse sıvı halini alan çamuru kucaklıyorum artık. Gözlerimiz birbirine çakılmış gibi. Daha fazla güç harcamamamı istercesine işaret ediyor. Yine de yoluma devam ediyorum, derken büyük bir dalga beni havalandırıyor ve çuvallardan ayırıyor neredeyse beş - altı metre sürüklüyor. Dalga geçtiğinde bakıyorum. Sylvain kayboldu, ince bir su tabakasıyla kaplanan balçık köpüklü ve dümdüz. Son bir veda işareti bile yapamadı dostum. Gösterdiğim tepki hayvanı, iğrenç, yaşama içgüdüsü her şeye üstün geliyor:</p>

  <p class="p6">&mdash; Sen hayattasın ya, tek basmasın ama. Dostun yok, ormana girdiğinde işin pek kolay olmayacak.</p>

  <p class="p6">Oturmuşum, sırtımda patlayan bir dalga beni kendime getiriyor. İki büklüm oldum, dalga o kadar şiddetli ki bir süre soluğum kesiliyor, tıkanıyorum. Sal biraz daha sürüklendi ve metrelerce kaydı, ancak o an, dalganın ağaçların dibine yayılışını izlerken Sylvain'in ardından gözyaşı döküyorum:</p>

  <p class="p6">&mdash; Ne kadar yakındık karaya, yerinden kımıldamasaydın olmaz mıydı sanki? Ağaçlara üç yüz metre kalmıştı! Neden, söyle bana neden yaptın bu enayiliği? Kuru tabakanın, sahile varmanı sağlayacak kadar sağlam olduğunu nereden çıkardın? Güneş mi aklını başından aldı? Ne bileyim? Yoksa bu cehenneme daha fazla dayanamadın mı? Söyle, neden senin gibi bir adam, güneşte birkaç saat daha kavrulmayı göze alamadı?</p>

  <p class="p6">Dalgalar, gök gürültüsünü andıran bir gümbürtüyle birbirini izliyor. Gitgide sıklaşıyor ve yükseliyorlar. Her keresinde sırılsıklam oluyor ve birkaç metre ilerliyorum, ama balçıktan kopmuş değilim. Beşe doğru başlıyorum yüzmeye. Su biraz yükseldiğinden dalgalar eskisi kadar gürültü çıkarmıyor. Gümbürtü kesildi. Sylvain'in çuvalları ağaçların arasına vardı bile.</p>

  <p class="p6">Ben de varıyorum kıyıya, balta girmemiş ormanın yirmi metre kadar ötesine yavaşça konuyorum. Sular çekildiğinde yine çamurun üstündeyim ellerimle bir dal ya da sarmaşığa tutunmadan yerimden kımıldamamakta kararlıyım. Yirmi metre bir şey kaldı. Yeniden havalanıp ağaçların yanına varmam için bir saatten fazla beklemem gerekiyor. Kükreyerek iten bir dalga, beni ağaçların üstüne fırlatıyor. Zinciri gevşetip çıkarıyorum. Atmıyorum ama, belki ihtiyacım olur.</p>

  <h2 class="h21"><a id="ncx4047"></a><a id="a59"></a>Ormanda</h2>

  <p class="p6">Yarı yüzüp yarı yürüyerek, güneş batmadan ağaçların arasına girmeliyim, insanı emen çamurdan kurtulamıyorum bir türlü. Su ormanın içlerine giriyor, karanlık bastığında hâlâ kuru toprağa varamadım.</p>

  <p class="p6">Bir çürük kokusu burnuma geliyor, gaz yüzdesi o kadar yüksek ki gözlerim yanıyor. Bacaklarıma otlar ve yapraklar sarılıyor durmadan. Çuvalımı biraz daha itiyorum. Her adımda ayaklarım, su altında kalan toprağı yokluyor, ancak fazla gömülmediğinde yürüyorum.</p>

  <p class="p6">İlk gecemi, yere devrilmiş kocaman bir ağaç gövdesi üzerinde geçiriyorum. Yığınla böcek üstümde geziniyor. Gövdem yanıyor ve batıyor. Torbamı ağacın üstüne çektim ve sıkı sıkı bağladım, yünlü gömleğimi de sırtıma geçirdim. Hayatım torbanın içinde, hindistancevizlerini açınca karnım doyacak ve dayanma gücünü bulacağım. Palam sağ bileğime bağlı, iki kalın daldan meydana gelen yuvaya, bitkin uzanıyorum. Bir şey düşünmeden dalıp gidiyorum. Yok, yok, sadece iki üç kere: &ldquo;Zavallı Sylvain!&rdquo; diye mırıldandım, sonra kendimden geçtim.</p>

  <p class="p6">Kuşların sesiyle uyanıyorum. Güneş ormanın içine pek giremiyor, biraz yukardan geldiğine göre saat yedi ya da sekiz olmalı. Çevrem su içinde, sular yükselmiş demek. Belki onuncu meddücezrin sonu.</p>

  <p class="p6">Şeytan'dan yola çıkalı altmış saati buldu. Denizden ne kadar uzakta olduğumun farkında değilim. Kıyıya gidip güneşte kurulanabilmek için suların çekilmesini beklemek zorunlu. İçme suyum kalmadı, üç avuç kadar rendelenmiş hindistancevizim var. Onları yiyor, birazını da yaralarımın üstüne sürüp rahatlıyorum, içindeki yağ acılarımı dindiriyor. Sonra iki sigara tüttürüyorum. Bu kez bencilliğe yönelmeden Sylvain'i düşünüyorum. Yalnız başıma kaçmaya tasarlamamış mıydım? Tek başıma kurtulmaya kararlıydım demek. Değişen bir şey yok öyleyse, yalnız büyük bir üzüntü var içimde, arkadaşımın çamurlara gömülüşünü görmeme engel olacakmış gibi gözlerimi kapıyorum. Artık onun için her şey bitti.</p>

  <p class="p6">Torbamı yerleştirdiğim yuvaya oturup içinden bir hindistancevizi çıkarabiliyorum. Bacaklarımın arasında, ağaca vura vura açıyorum iki tanesini. Kabuğun yırtılması için sivri ucunu vurmak gerekiyor. Palayla kesmekten daha iyi. Bir taze hindistancevizini yiyor, içindeki hafif şekerli suyu da içiyorum. Sular hızla çekiliyor, çamurda rahatça yürüyüp kıyıya varmam mümkün.</p>

  <p class="p6">Bugün güneş nefis, deniz de pek güzel. Sylvain'in kaybolduğu yere uzun uzun bakıyorum. Bir çukurdaki temiz deniz suyuyla yıkadığım gövdem de giysilerim çabucak kuruyor. Bir sigara tüttürüyorum. Dostumun mezarına son bir bakış, ormana giriyor ve yola koyuluyorum. Torbam sırtımda, ağır ağır dalıyorum. Ağaçlarda suların yüksekliğini gösteren en ufak bir iz yok. Burada mola verecek, yirmi dört saat dinleneceğim. Hindistancevizlerini açacak, beyaz etlerini çıkarıp torbama dolduracağım. Karnım acıktığında yiyeceğim olur. Ateş de yakabilirim ama bunu pek doğru bulmuyorum.</p>

  <p class="p6">Günün ve gecenin geri kalan bölümünü olaysız geçiyor: Kuşların çığlıkları, güneş doğduğunda beni uyandırıyor. Hindistancevizlerinin hepsini açtıktan sonra, sırtımda ufak bir çıkınla doğuya ilerliyorum, öğleden sonra üçe doğru bir patikaya rastladım. Bu, ya balata toplayanların izlediği yol, ya da orman korucularıyla altın arayıcılarının. Yol dar ama temiz, üstü dallarla kaplı değil, insanların bu patikayı sık sık kullandıkları belli oluyor. Zaman zaman, birkaç nalsız eşek ya da katır izine rastlayorum. Kuruyan çamurun üstünde, başparmağın iyice belirgin olduğu çıplak ayak izleri de var. Hava kararana dek yürüyorum. Hindistancevizi çiğniyorum durmadan, besleniyorum ve susuzluğum kalmıyor. Ara sıra, iyice çiğneyip yağını çıkardığım tükürükle karışan parçaları burnuma, dudaklarıma, yanaklarıma sürüyorum. Gözlerim sık sık birbirine yapışıyor, irin dolu. İlk fırsatta gözlerimi tatlı suyla yıkayacağım. Torbamda, hindistancevizinden başka içinde Marsilya sabunu bulunan su geçirmez bir kutu var. Bu kutuya ayrıca bir tıraş makinesi, bir düzüne kadar jilet ve bir fırça koydum.</p>

  <p class="p6">Elde pala ilerliyorum ama palayı kullanmam gerekmiyor hiç, yolun üstünde en ufak bir engel yok. İki yanımda yeni kesilmiş dalları fark edebiliyorum. Bu patikadan epey adam geçtiği belli, çok dikkat etmeliyim.</p>

  <p class="p6">Orman, ilk kaçışım sırasında Saint-Laurent-du-Maroni'de gördüğümün eşi değil. Bu iki katlı Maroni ormanı kadar sık da değil, ilk bitki örtüsü beş altı metreye kadar yükseliyor. Yirmi metre kadar yukarda da ağaçların meydana getirdiği kubbe var. Patikanın sağı biraz aydınlık. Sol yanı ise neredeyse gece.</p>

  <p class="p6">Hızla ilerliyor, insanlar ya da yıldırım yüzünden çıkan orman yangınlarının meydana getirdiği açıklıklara rastlayorum. Güneş ışınları da, hafif hafif içeri sızıyor. Işınların eğimi, güneşin batmak üzere olduğunu göstermekte. Sırtımı güneşe verip doğuya, Kourou'daki zenci köyüne ya da aynı adı taşıyan kampa doğru ilerliyorum. Hava birden kararacak. Gece yürümemeliyim. Ormana dalacak ve yatacak bir yer bulacağım.</p>

  <p class="p6">Patikanın otuz metre kadar uzağında, muz yapraklarını andıran sık bir bitki örtüsü altına yerleşiyor, palamla kestiğim bir yığın yaprağı da altıma serip uzanıyorum. Islanmadan bir uyku çekebileceğim. Talihim de var, yağmur yağmıyor, iki sigara tüttürüyorum.</p>

  <p class="p6">Bu gece o kadar yorgun da değilim. Hindistancevizi karnımı devamlı tok tutuyor. Yalnız susuzluktan ağzım kuruyor, tükürüğüm güç oluşuyor.</p>

  <p class="p6">Firarın ikinci bölümü başladı, karada başım derde girmeksizin geçirdiğim bu üçüncü gece. Ah! Sylvain de yanımda olaydı. Yok ama oğlum, elinden ne gelir? Eyleme geçmek için, hayatta kimsenin öğüdüne ya da desteğine ihtiyaç duymadın ki! Sen komutan mısın, er misin yoksa? Hıyarlaşma Kelebek, dostunu kaybetmek herkesin başına gelebilecek bir üzücü olay, ama ormanda yalnız kalman gücünü yitirmen demek değil ki. Royale'de, Saint -Joseph'de, ya da Şeytan adasındakiler artık iyice uzakta kaldılar, onlardan ayrılalı altı gün oluyor, Kourou'ya haber gitmiş olmalı, önce kampta görevli aynasızlara, sonra köydeki zencilere. Herhalde bir jandarma karakolu da olmalı yakında. Köye doğru yürümen akıllıca bir iş mi? Köy çevresini hiç bilmiyorsun. Kamp, köyle şehir arasında. Kourou hakkında başkaca bildiğim yok.</p>

  <p class="p6">Royale'deyken ilk rastlayacağım adamın yolunu kesmek, Çinlilerin ve bu arada Çang'ın kardeşi Cik-Cik'in yaşadığı inini kampına kadar götürmesini sağlamak gelmişti aklıma. Neden bu planı değiştiriyordum sanki? Şeytan Adası&rsquo;ndakiler boğulduğum sonucuna vardılarsa bir dert çıkmayacak demekti. Ama bir orman kampı Arap gardiyanlarla dolu olmalı, aralarında da yığınla insan avcısı vardır herhalde. Ellerine düşmemeye dikkat et Kelebek! Yanılmaya gelmez! Aralarında kalıp kapana kısılmamaya bak. Herifler seni görmeden sen onları seçebilmelisin. Sonuç: Yoldan gitmemeli, yolun yakınından ilerlemeliyim. Elinde palayla bütün gün patikayı arşınlamak yeterince büyük bir hata. Düşüncesizlik de değil, çılgınlık. Yarın, ormanın içinden yürüyeceğim.</p>

  <p class="p6">Güneşin doğuşunu selamlayan hayvanlarla kuşların sesi beni erkenden uyandırdı. Orman yaratıklarıyla birlikte silkinip toparlanmaya çalışıyorum. Benim için de yeni bir gün başlıyor. Bir avuç hindistancevizini iyice çiğneyip yutuyorum. Birazıyla yüzümü sıvazlayıp yola koyuluyorum. Yolun yakınından yürümek epey güç, dallarla sarmaşıklar çok sık olmasa da ilerlemek için elimle itmek zorundayım. Yolu bırakmakla iyi ettim, ıslık sesleri duyuyorum çünkü. Elli metre kadar ötemde patika uzanıyor. Islık çalan ortada yok. Görüyorum sonunda. Bu bir zenci. Sırtında yük, sağ elinde bir tüfek var. Haki bir gömlek ve şort giymiş kolları ve bacakları çıplak. Başı önünde, gözlerini yerden ayırmıyor. Ağır yükün altında kamburu çıkmış. Yolun hemen kıyısında kalın gövdeli bir ağacın ardına gizlenip, elde bıçak yanıma varmasını bekliyorum. Tam ağacın önünden geçerken üstüne çullanıveriyorum. Sağ elim, tüfeği tutan kolunu havada yakaladı, kolunu kıvırıp tüfeği düşürüveriyorum.</p>

  <p class="p6">&mdash; Öldürme beni! Acı bana!</p>

  <p class="p6">Zenci ayakta, bıçağım gırtlağına dayalı. Yere eğilip tüfeği alıyorum, tek namlulu eski bir silah bu. Ama gırtlağına kadar barut ve saçma dolu herhalde. Horozu kaldırıp iki metre geriliyor ve:</p>

  <p class="p6">&mdash; İpi çöz, indir yükünü, diyorum. Koşarak kaçmaya kalkma, gebertiveririm.</p>

  <p class="p6">Zavallı zenci, dehşet içinde dediklerimi yapıyor. Sonra bana bakıyor:</p>

  <p class="p6">&mdash; Kaçak mısınız?</p>

  <p class="p6">&mdash; Evet.</p>

  <p class="p6">&mdash; Ne istiyorsunuz? Bütün malımı alın. Yalvarırım öldürmeyin beni, beş çocuğum var. Acıyın, bırakın da yaşayayım.</p>

  <p class="p6">&mdash; Kes sesini. Adın ne?</p>

  <p class="p6">&mdash; Jean.</p>

  <p class="p6">&mdash; Nereye gidiyorsun?</p>

  <p class="p6">&mdash; Ormanda odun kesen iki kardeşe yiyecek ve ilâç götürüyorum.</p>

  <p class="p6">&mdash; Nereden geliyorsun?</p>

  <p class="p6">&mdash; Kourou'dan.</p>

  <p class="p6">&mdash; Köy halkından mısın?</p>

  <p class="p6">&mdash; Orada doğdum.</p>

  <p class="p6">&mdash; İnini'yi bilir misin?</p>

  <p class="p6">&mdash; Evet, ara sıra kamptaki Çinlilerden kaçak odun alır satarım.</p>

  <p class="p6">&mdash; Şunu görüyor musun?</p>

  <p class="p6">&mdash; Nedir o?</p>

  <p class="p6">&mdash; Beş yüzlük. Bir seçim yap. Ya dediğimi yerine getirir, beş yüzlüğü cebe indirir, tüfeğini de geri alırsın, ya da sözümü dinlemez beni uyutmaya çalışır ve geberir gidersin.</p>

  <p class="p6">&mdash; Benden ne istiyorsunuz? Para vermeseniz de, dediğinizi yapmaya hazırım.</p>

  <p class="p6">&mdash; Beni tehlikesizce, İnini kampı yakınına götürmeni istiyorum. Aradığım Çinliyi bulunca seni bırakırım. Tamam mı?</p>

  <p class="p6">&mdash; Tamam.</p>

  <p class="p6">&mdash; Beni aldatmaya kalkma, öldürürüm.</p>

  <p class="p6">&mdash; Hayır, size yardım edeceğime söz veriyorum.</p>

  <p class="p6">Zencinin yanında biraz süt var. Çıkarıp bana altı kutu süt, koca bir somun ekmek ve domuz yağı veriyor.</p>

  <p class="p6">&mdash; Yükünü ağaçların altına gizle, sonra döner alırsın. Bak, palamla ağacın üstünü işaretliyorum.</p>

  <p class="p6">Bir kutu süt içiyorum. Bana yepyeni bir de pantolon veriyor, makinistlerin kullandığı cinsten bir bez pantolon. Tüfeği bırakmadan giyiyorum.</p>

  <p class="p6">&mdash; Yürü bakalım Jean. Dikkat et de kimse bizi görmesin, yakalanırsak suç sende demektir. Kendini yok bil o zaman.</p>

  <p class="p6">Jean, ormanda yürümeyi benden iyi biliyor. Dallarla sarmaşıkları öyle ustaca itiyor ki, onu izlemekte güçlük çekiyorum. Bu herif, sık ormanda, gerçekten büyük rahatlıkla yol alıyor.</p>

  <p class="p6">&mdash; Adalardan iki mahkûm kaçtığını bize bildirdiler. Sizinle açık konuşayım: Kourou'daki kampın yakınından geçerken büyük tehlikelerle karşılaşabiliriz.</p>

  <p class="p6">&mdash; İyi ve açık yürekli bir insana benziyorsun Jean. Yanılmadığımı umarım, İnini'ye gitmek için bana ne salık verirsin? Düşün ki benim güvenliğim senin de sağlığın demek. Aynasızlara ya da insan avcılarına rastlarsak seni öldürmek zorunda kalacağım.</p>

  <p class="p6">&mdash; Adınız nedir?</p>

  <p class="p6">&mdash; Kelebek.</p>

  <p class="p6">&mdash; Peki Bay Kelebek. İyice ormanın içine girmemiz ve Kourou'nun epey uzağından geçmemiz gerekiyor. Ormandan geçerek kimseye yakalanmadan sizi İnini'ye götürebilirim.</p>

  <p class="p6">&mdash; Sana güveniyorum. Dilediğin yolu seç.</p>

  <p class="p6">Ormanın içinde daha ağır ilerliyoruz ama yoldan ayrıldığımızdan beri zencinin çok rahatladığını hissediyorum. Eskisi kadar ter dökmüyor, yüz hatları pek gergin değil, rahatlamış gibi.</p>

  <p class="p6">&mdash; Jean, eskisi kadar korkmuyorsun sanırım?</p>

  <p class="p6">&mdash; Evet, Bay Kelebek. Yolun kıyısında durmak hem sizin, hem de benim için çok tehlikeliydi.</p>

  <p class="p6">Hızla ilerliyoruz. Bu zencinin kafası işliyor, benden üç-dört metreden fazla uzaklaşmıyor.</p>

  <p class="p6">&mdash; Dur, bir sigara içmek istiyorum.</p>

  <p class="p6">&mdash; Buyurun size bir paket Gauloises.</p>

  <p class="p6">&mdash; Sağ ol Jean, sen iyi bir insansın.</p>

  <p class="p6">&mdash; Evet, gerçekten çok iyiyimdir. Ben Katolik&rsquo;im, mubassırların kürek mahkûmlarına yaptıklarını gördükçe çok üzülürüm.</p>

  <p class="p6">&mdash; Çok mahkûm gördün mü? Nerede.</p>

  <p class="p6">&mdash; Kourou orman kampında. Odun kesmek gibi ağır bir işin yanı sıra dizanteri ve sarıhummadan kırılarak yavaş yavaş öldüklerini görmek insanın yüreğini paralıyor. Adalardakilerin durumu çok daha iyi. Sizin gibi, sağlık durumu mükemmel bir kürek mahkûmunu ilk kez görüyorum.</p>

  <p class="p6">&mdash; Evet, adalarda hayat çok daha rahattır.</p>

  <p class="p6">Kalın bir ağaç dalı üstüne oturup soluk aldık. Bana verdiği süt kutularından birini ona uzattım. İstemedi, hindistancevizi yemek ona yetiyordu.</p>

  <p class="p6">&mdash; Karın genç mi?</p>

  <p class="p6">&mdash; Evet, otuz iki yaşında. Ben de kırk. Üç kızımız, iki de oğlumuz var.</p>

  <p class="p6">&mdash; Hayatını iyi kazanıyor musun?</p>

  <p class="p6">&mdash; Gül ağacı ekmeğimizi çıkarmamıza yetiyor, karım mubassırların çamaşırlarını yıkayıp ütülüyor. Böylece onun da biraz yardımı dokunuyor. Yoksuluz ama karnımız doyuyor, çocuklarımızın hepsi de okula gidebiliyor. Her zaman, ayaklarına giyecek pabuç buluyorlar.</p>

  <p class="p6">Çocukları pabuç bulduğuna göre işlerin yolunda gittiğini sanan zavallı zenci! Boyu benimki kadar var, yüzü de hiç sevimsiz değil. Tam tersine, gözleri duygudan yoksun olmayan, namuslu, sağlıklı bir adam, iyi bir aile babası, iyi bir koca, iyi bir Hristiyan olduğunu ortaya koyuyor.</p>

  <p class="p6">&mdash; Ya siz Kelebek?</p>

  <p class="p6">&mdash; Jean, ben yeniden hayata kavuşmak için çırpmıyorum. On yıldan beri diri diri gömülmüş yaşıyor ve durmadan kaçmaya çalışıyorum. Niyetim de düşüncede bile kimseye kötülük etmeksizin seninki gibi bir karı ve çocuklara sahip olmak. Söylediğin gibi, bu kürek cehennemi iliklerine kadar çürümüş. Kendine saygısı olan bir adamın bu bataktan kurtulması gerekir.</p>

  <p class="p6">&mdash; Kurtulmanız için size bütün gücümle yardım edeceğim. Artık yola çıkalım.</p>

  <p class="p6">O eşsiz içgüdüsüyle yönünü bulan Jean, hiç duraklamadan beni Çinlilerin kampının yakınlarına getiriyor. Kampa vardığımızda hava kararalı iki saat olmuş bile. Uzaktan balta sesleri geliyor ama ışık görmüyoruz. Jean, kampa iyice yaklaşabilmek için, bir iki nöbetçi kulübesini atlatmamız gerektiğini söylüyor. Orada mola verip geceyi geçirmeye karar veriyoruz. Yorgunluktan bitik haldeyim, uyumaya da korkuyorum. Ya bu zenci konusunda yanıldıysam? Ya usta bir oyuncu olup uyurken silahı kapar da beni öldürürse? Beni öldürmekle kazancı iki kat olur: Hem başındaki beladan kurtulur, hem de bir kaçağı öldürdüğü için paraya konar.</p>

  <p class="p6">Evet, Jean gerçekten kafalı. Konuşmadan, fazla beklemeden uyumak üzere uzanıyor. Zincir yanımda. Onu bağlamayı düşünüyorum ama sonra zinciri benim gibi kolayca çözebileceği aklıma geliyor. Dikkatli olduğu takdirde, derin bir uykuya dalarsam ne yaptığını fark edemem. Önce, uyumamaya çalışmalıyım. Elimin altında dolu bir Gauloises paketi var. Uyumamak için elimden geleni yapacağım, namuslu olan ve beni bir haydut sayan bu adama asla güvenemem.</p>

  <p class="p6">Ortalık iyice karardı. İki metre ötemde yatıyor, yalnız çıplak ayaklarının beyaz tabanını seçebiliyorum. Ormanda gecenin kendine özgü gürültüleri var: Şiş boyunlu maymun durmadan haykırıyor, boğuk çığlığını kilometrelerce öteden duyabilmek mümkün. Bu sesin önemi büyük, çünkü düzenli çıkıyorsa sürüsü rahatça karnını doyurup uyuyabilir demektir. Bu seste bir dehşet ya da tehlike belirtisine rastlanmıyor, demek ki yakında insan ya da yırtıcı bir hayvan yok.</p>

  <p class="p6">Sinirlerim iyice gergin ama fazla güçlük çekmeden uyanık kalabiliyorum. Dalar gibi olduğumda derime sigaranın ucunu basıyorum, bütün kanımı boşaltmaya niyetli sivrisineklerin de yardımını görmüyor değilim. Salyamla ıslattığım tütünü üstüme sürersem sivrisineklerden kurtulabilirim. Nikotin suyu beni sivrisineklerden koruyabilir ama onlar olmayınca da uyuyabilirim. Yalnız bu sivrisineklerin sıtma ya da sarıhumma taşıyıcısı olmamalarını dileyelim.</p>

  <p class="p6">Geçici de olsa, çürümüşlük, kokuşmuşluk yolundan çıkmış bozulmaktan kurtulmuş gibiyim. Bu yola girdiğimde yirmi beş yaşındaydım, 1931 yılıydı. Şimdi 1941 yılındayız. On yıl oluyor. 1932 de ruhsuz savcı Pradel, insanlık dışı ve acımasız bir iddianame ile beni en genç ve güçlü çağımda cezaevleri yönetmenligi denen kuyuya attı. Bu kuyu beni ağır ağır eritecek ve sonunda yok edecek vıcık vıcık bir sıvıyla doluydu. Sonunda, firarımın ilk bölümünü tamamladım. Kuyunun dibinden yukarı çıktım, şimdi kenarındayım. İkinci bölümü de başarıyla sonuçlandırmak için bütün gücümü ve zekâmı kullanmalıyım.</p>

  <p class="p6">Gece ağır geçiyor ama yine de geçiyor, hiç gözümü kırpmıyorum. Tüfeği de elden bırakmıyorum. Sivrisinek ısırıklarının da yardımıyla uyanık kalabildim, tüfek elimden bir kere olsun düşmedi. Kendimle övünebilirim. Yorgunluğa yenik düşüp özgürlüğümü tehlikeye atmadım. Ruh maddeden güçlü çıktı, güneşin yakında doğacağını belirten kuş çığlıklarını duyduğumda kendi kendimi kutluyorum. Bu çığlıklar, aslında öncülerden geliyor, erken uyananlardan. Ama bu başlangıcın ardından diğerleri de gecikmeyecek. Zenci uzun uzun gerindikten sonra oturdu, ayak parmaklarını ovalamakla meşgul.</p>

  <p class="p6">&mdash; Günaydın, hiç uyumadınız mı?</p>

  <p class="p6">&mdash; Hayır.</p>

  <p class="p6">&mdash; Çok saçma, çünkü benden size bir tehlike gelmeyeceğini söylemiştim. Kurtulmanızda size yardımcı olmaya kararlıyım.</p>

  <p class="p6">&mdash; Sağ ol Jean, güneşin ormanı aydınlatmasına çok var mı?</p>

  <p class="p6">&mdash; Bir saatten fazla, Yalnız, hayvanlar, herkesten önce sezerler güneşin doğacağını. Bir saat kadar sonra önümüzü görebiliriz. Bana bıçağınızı verin Kelebek.</p>

  <p class="p6">Hiç düşünmeden bıçağı ona uzatıyorum. İki, üç adım atıyor ve bir bitkinin dalını kesiyor. Koca bir parçayı bana uzatıyor, öbürünü kendine ayırıyor.</p>

  <p class="p6">&mdash; İçindeki suyu için, birazını da yüzünüze sürün.</p>

  <p class="p6">Bu garip yalaktan hem su içiyor, hem de yüzümü yıkıyorum, işte gün doğuyor, Jean bıçağımı geri verdi. Bir sigara yakıyorum. Jean da tüttürüyor. Yola çıkıyoruz. Günün ortasına doğru, aşılması güç su birikintilerinin içinde epey uğraşıp iyi ya da kötü kimseye rastlamadan inini kampı yakınına varıyoruz.</p>

  <p class="p6">Kampa giden yolun yakınındayız. Bu açıklığın bir yanında, daracık bir demiryolu var.</p>

  <p class="p6">&mdash; Bu demiryolundan, Çinlilerin ittiği vagonlar geçer, diyor Jean. Vagonlar o kadar gürültü yapar ki, çok uzaktan seslerini duymak mümkündür.</p>

  <p class="p6">İçinde iki sıra bulunan bir vagonun geçişine tanık oluyoruz. Sıraların üstünde iki aynasız oturuyor. Arkada iki Çinli, uzun tahta çubuklarla vagonun hızını kesiyorlar. Tekerleklerden kıvılcımlar saçılıyor. Jean, çubukların ucunun demir olduğunu, vagonları itmeye ya da durdurmaya yaradığını anlatıyor.</p>

  <p class="p6">Yoldan epey geçen var. Sırtlarında kangal kangal sarmaşık, bir yabandomuzu, deste deste hindistancevizi yaprağı taşıyan Çinliler görüyoruz. Herkes de kampa gidiyor. Jean, ormana dağılmalarının birkaç nedeni bulunduğunu söylüyor. Yabandomuzu avlamak, eşya yapmak için sarmaşık kesmek, bahçelerdeki sebzeleri güneşten korumak için hasır yapmakta kullanılan hindistancevizi yaprağı toplamak, kelebek, sinek, yılan avlamak, vs. gibi. Bazı Çinlilerin, yönetmenlik hizmetindeki görevleri bitince birkaç saat ormanda çalışma hakları verilmiş. Yalnız hepsi, akşam beşe kadar kampa dönmek zorunda.</p>

  <p class="p6">&mdash; Al Jean, işte beş yüz frankla tüfeğin, içini boşalttım tabii. Bıçağımla palam yanımda. Gidebilirsin. Sağ ol. Bir zavallının yaşamasına yardım ettiğin için Tanrı, sana benden çok yardım eder umarım. Açık yüreklilik gösterdin, tekrar teşekkür ederim. Başına geleni çocuklarına anlattığında, bu kürek mahkûmu mert bir çocuğa benziyordu, ona yardım ettiğime pişman değilim, diyeceğini umarım.</p>

  <p class="p6">&mdash; Bay Kelebek. Vakit oldukça geç, hava kararana kadar pek fazla yürüyemem. Tüfek sizde kalsın, sabah olana dek yanınızda kalayım izin verirseniz, sizi Cik-Cik'e götürecek Çinliyi ben bulmak istiyorum. Kaçak bir beyazdan korkar ama benden pek o kadar ürkmez. Bırakın çıkayım yolun üstüne. Bir aynasızla karşılaşsam bile benim varlığımı garipsemez. Cayenne'deki &ldquo;Symphorien&rdquo; müessesesi adına gül ağacı bulmaya geldiğimi söylerim. Bana güvenin.</p>

  <p class="p6">&mdash; Al öyleyse tüfeğini, ormanda tüfeksiz bir adamla karşılaşmayı yadırgayabilirler çünkü.</p>

  <p class="p6">&mdash; Sağ olun.</p>

  <p class="p6">Jean yolun üstüne dikiliyor. Görünen Çinliden hoşlanırsam hafif bir ıslık çalacağım. Sırtında bir muz ağacı gövdesi taşıyan ufak tefek yaşlı Çinli: &ldquo;Günaydın beyim&rdquo; diyor. Jean'ı selâmlayan ihtiyardan hoşlanıp hemen ıslık çalıyorum.</p>

  <p class="p6">&mdash; Günaydın Çinli. Dur, seninle konuşacaklarım var.</p>

  <p class="p6">&mdash; Siz ne istiyor bey?</p>

  <p class="p6">Çinli duruyor. Beş dakikaya yakın, konuşuyorlar. Ne konuştuklarını pek duyamıyorum, iki Çinli daha geçiyor, sırtlarında sopaya geçirilmiş bir karaca taşıyorlar. Ayaklarından asılan hayvanın başı yere sürtünüyor. Zenciyi selamlamadan hızlanıyor, yalnız Çinliyle birkaç şey konuşup tüyüyorlar. Jean ihtiyarı ormana sokuyor. Yanıma geliyorlar. Yaklaşırken elini uzatıyor.</p>

  <p class="p6">&mdash; Sen tüydü?</p>

  <p class="p6">&mdash; Evet.</p>

  <p class="p6">&mdash; Nereden?</p>

  <p class="p6">&mdash; Şeytan adasından.</p>

  <p class="p6">&mdash; Ya iyi. Gülüyor, çekik gözleriyle yüzüme bakıyor.&nbsp; Ya iyi. Senin ad ne?</p>

  <p class="p6">&mdash; Kelebek.</p>

  <p class="p6">&mdash; Ben seni tanımıyor.</p>

  <p class="p6">&mdash; Ben Çang'ın arkadaşı, Çang Vauquie'in Cik-Cik'in kardeşi.</p>

  <p class="p6">&mdash; Ha! Ya iyi. &ldquo;Yeniden elimi sıkıyor.&rdquo; Sen ne istemek?</p>

  <p class="p6">&mdash; Cik-Cik'e haber salıp burada beklediğimi bildirmeni istiyorum.</p>

  <p class="p6">&mdash; İmkânsız.</p>

  <p class="p6">&mdash; Neden?</p>

  <p class="p6">&mdash; Cik-Cik, kamp komutanının altmış ördeğini çalmak. Komutan Cik-Cik'i var öldürmek istemek. Cik- Cik tüymek.</p>

  <p class="p6">&mdash; Ne zamandan beri?</p>

  <p class="p6">&mdash; İki ay.</p>

  <p class="p6">&mdash; Denize mi açıldı?</p>

  <p class="p6">&mdash; Bilmiyor. Ben kampa gitmek, Cik-Cik'in en yakın dostuyla konuşmak O karar vermek. Sen burada durmak. Ben gece geri dönüp anlatmak durumu.</p>

  <p class="p6">&mdash; Saat kaçta?</p>

  <p class="p6">&mdash; Ben bilmiyor. Ama ben var sana getirmek yemek de, sigara da, sen burada yok ateş yakmak. Bek ıslıkla çalacak &ldquo;Madelon&rdquo;. Sen ne zaman duymak, yola çıkmak. Oldu?</p>

  <p class="p6">&mdash; Oldu.</p>

  <p class="p6">Çinli gidiyor.</p>

  <p class="p6">&mdash; Ne dersin Jean?</p>

  <p class="p6">&mdash; Bir şey kaybetmiş değiliz, isterseniz Kourou'ya döneriz. Size bir yerli kayığıyla yiyecek bulurum, denize açılırsınız.</p>

  <p class="p6">&mdash; Jean, çok uzağa gidiyorum. Tek başıma yola çıkamam. Teklifine teşekkür ederim. Belki bunu, başka çarem kalmazsa kabul ederim.</p>

  <p class="p6">Çinli, sırtında taşıdığından bir parça kesip bize verdi, çok lezzetli. Taze, üstelik cevizi andıran bir tadı var. Jean nöbet tutacak, ona güveniyorum artık. Sivrisinekler saldırıya başladığından, yüzümü ve ellerimi nikotin suyuyia sıvıyorum.</p>

  <p class="p6">&mdash; Kelebek, biri &ldquo;Madelon&rdquo;u çalıyor. Jean beni uyandırdı.</p>

  <p class="p6">&mdash; Saat kaç?</p>

  <p class="p6">&mdash; Pek geç değil, en fazla dokuz.</p>

  <p class="p6">Yola çıkıyoruz. Ortalık zifiri karanlık. Islık çalan yaklaşıyor, karşılık veriyorum. Yakınımıza geliyor, onu hissediyor fakat göremiyorum. Devamlı ıslık çalarak buluşuyoruz sonunda. Gelenler üç kişi. Her biri elime dokunuyor. Ay neredeyse doğacak. İçlerinden biri, mükemmel bir Fransızcayla:</p>

  <p class="p6">&mdash; Yolun kıyısına oturalım, diyor. Gölgede bizi kimse göremez.</p>

  <p class="p6">Jean de bizlere katılıyor. Grubun en iyi konuşanı:</p>

  <p class="p6">&mdash; Önce yemek ye, diyor, sonra konuşursun.</p>

  <p class="p6">Jean'la birlikte, sıcak bir sebze çorbasını içiyoruz. İçimiz iyice ısınıyor, yiyeceğin geri kalan bölümünü sonraya saklamaya karar veriyoruz. Nane kokulu şekerli çay içiyoruz, nefis.</p>

  <p class="p6">&mdash; Çang'ın yakın arkadaşı mısın?</p>

  <p class="p6">&mdash; Evet, kardeşi Cik-Cik'i bulup onunla kaçmamı söyledi. Ben, bir kere daha kaçtım ve ta Kolombiya'ya gidebildim. İyi denizciyim, onun için Çang kardeşini de yanıma almamı istiyordu. Bana güvenir.</p>

  <p class="p6">&mdash; Çok iyi. Çang'ın dövmelerini söyle bakalım?</p>

  <p class="p6">&mdash; Göğsünde bir dragon var, sol elinde de üç nokta, Poulo-Condor ayaklanmasının elebaşlarından olduğunu gösterirmiş. En yakın dostu ve ayaklanmanın bir diğer elebaşı da Van Heu adını taşıyor. Bir kolu kesik.</p>

  <p class="p6">&mdash; O benim, diyor düzgün konuşan. Sen mutlaka Çang'ın dostusun, dolayısıyla da bizim dostumuz sayılırsın. Bizi iyi dinle: Cik-Cik yelken kullanmayı bilmediğinden denize açılamadı. Tek başına ormanın içinde yaşıyor, buradan on kilometre kadar uzakta. Odun kömürü yapıyor. Arkadaşlarımızdan bazıları yaptığı kömürü satıyor ve parasını ona getiriyorlar. Yetecek kadar para biriktirdiğinde bir tekne satın alacak ve kendisiyle denize açılacak birini bulmaya çalışacak. Bulunduğu yerde başının derde girmesi imkânsız. Ada gibi bir yerde, çevresi hep bataklık, kimse oraya gidemez. Yolu bilmeden yanına varmak isteyen bataklığa gömülür. Sabah seni alacak ve Cik-Cik'e götüreceğim. Bizimle gelin.</p>

  <p class="p6">Yolun kıyısını tutturuyoruz, çünkü ay iyice yükseldi, elli metre öteyi seçebilmek mümkün. Bir tahta köprüye vardığımızda:</p>

  <p class="p6">&mdash; Köprünün altına in, diyor. Orada uyursun. Sabah ben gelir seni alırım.</p>

  <p class="p6">Tokalaşıyoruz, uzaklaşıyorlar. Gizlenmeden yürüyorlar üstelik. Yakalanırlarsa, gündüz ormana kurulan tuzaklara bakmaya çıktıklarını söyleyecekler Jean:</p>

  <p class="p6">&mdash; Kelebek, diyor sen burada uyuyamazsın. Sen ormanda yat, ben burada. Çinli geldiğinde sana seslenirim.</p>

  <p class="p6">&mdash; Tamam.</p>

  <p class="p6">Ormana dalıyor ve birkaç sigara tüttürdükten sonra karnım sıcak çorbayla tıka basa dolu, rahat bir uykuya dalıyorum.</p>

  <p class="p6">Van Hue, gün doğmadan göründü. Vakit kazanmak için, gün doğana dek yoldan gideceğiz. Kırk dakika kadar hızla ilerliyoruz. Birden gün doğuyor ve uzaktan, raylar üstünde ilerleyen vagonun sesi geliyor. Hemen ağaçların arasına dalıyoruz.</p>

  <p class="p6">&mdash; Elveda Jean, sağ ol, talihin açık olsun. Tanrı sana ve ailene yardım etsin.</p>

  <p class="p6">Beş yüz frangı kabul etmesi için üsteliyorum. Cik-Cik'le anlaşamazsam köye nasıl yaklaşacağımı, çevresinde nasıl dolanacağımı ve kendisiyle karşılaştığım patikayı nasıl bulacağımı anlatıyor. Haftada iki kere o yoldan geçmesi gerekliymiş. Bu soylu zencinin elini sıkıyorum, yürüyüp gidiyor. Ormana dalan Van Hue:</p>

  <p class="p6">&mdash; Hadi bakalım, diyor yolcu yolunda gerek. Hiç duraklamadan buluyor yönünü, ağaçlar pek sık olmadığından kolay ilerliyoruz. Yolumuzu kesen dalları ve sarmaşıkları kesmiyor, eliyle itiyor.</p>

  <h2 class="h21"><a id="ncx4194"></a><a id="a60"></a>Cik-Cik</h2>

  <p class="p6">Üç saat kadar sonra bir bataklığın önüne varıyoruz. Çiçek açmış nilüfer ve koca koca yeşil yapraklar çamura yapışmış.</p>

  <p class="p6">&mdash; Dikkat et, sakın kayma, diyor Van Hue tökezlediğimi görünce.</p>

  <p class="p6">Yüz elli metre kadar ilerimizde bir adacık var. Bu adacığın ortasından duman yükseliyor. Herhalde kömür yapılan yerden çıkıyor bu duman. Yalnız gözleri belli olan &ldquo;kayman&rdquo;ı (bir çeşit timsah) çamurlar arasında seçebiliyorum. Bu timsah, çamurda neyle beslenir acaba?</p>

  <p class="p6">Bu çamur birikintisinin kıyısında bir kilometre kadar yol aldıktan sonra, Van Hue duruyor ve bağıra çağıra Çince bir şarkı söylemeye koyuluyor. Bir adam adanın kıyısına yaklaşıyor. Ufak tefek, üstünde bir şort var yalnız, iki Çinli aralarında konuşuyorlar. Uzun bir konuşma bu, sabırsızlanmaya başladığım sıra bitiyor konuşmaları.</p>

  <p class="p6">&mdash; Şuradan gel, diyor Van Hue.</p>

  <p class="p6">Peşinden gidiyorum, geldiğimiz yere dönüyoruz,</p>

  <p class="p6">&mdash; İşler yolunda, gördüğün Cik-Cik'in bir arkadaşı. Cik-Cik avda, neredeyse gelir, şurada bekleyeceğiz.</p>

  <p class="p6">Oturuyoruz, bir saat geçmeden Cik-Cik görünüyor. Ufacık, sırım gibi, Annamlılara özgü sapsarı yüzlü, pırıl pırıl parlayan ve siyaha çalan dişli, zeki ve dost bakışlı bir adam.</p>

  <p class="p6">&mdash; Kardeşim Çan'ın dostu musun?</p>

  <p class="p6">&mdash; Evet.</p>

  <p class="p6">&mdash; Çok iyi. Van Hue, sen gidebilirsin.</p>

  <p class="p6">&mdash; Sağ ol, diyor Van Hue.</p>

  <p class="p6">&mdash; Şu kekliği de götür.</p>

  <p class="p6">&mdash; Hayır, istemem.</p>

  <p class="p6">Van Hue elimi sıkıp uzaklaşıyor. Cik-Cik, önü sıra giden domuzun ardından bana yol gösteriyor. Domuzun bastığı yerden başkasına ayağını bile değdirmiyor.</p>

  <p class="p6">&mdash; Dikkat et Kelebek. Yanlış yere basıp tökezledin mi gömülürsün. Kazaya uğrayanı kurtarmak da mümkün değildir, o zaman bir değil iki kişi boğulur. Geçilecek yol da hiç bir zaman aynı olamaz, çünkü çamur devamlı hareket eder. Ama domuz, bu çamurun arasında kendine her zaman bir yol bulur. Yalnız bir kere yolu bulması için iki gün dolaşmamız gerekti.</p>

  <p class="p6">Gerçekten de kara domuz önünü kokluyor ve çamurda yolunu kolayca buluyor. Çinli, hayvanla kendi dilinde konuşuyor hep. Bir köpek gibi adamın sözünü dinleyen bu hayvana pek şaşıyorum. Cik-Cik domuza laf atıyor, ben şaşkın şaşkın gözlerimi açıp bakıyorum. Domuz, birkaç santimden fazla batmadan karşıya geçiyor. Yeni dostum da hemen peşine takılıp:</p>

  <p class="p6">&mdash; Benim izlerime basarak gel, diyor, Çok çabuk hareket etmek gerekir, çünkü domuzun bıraktığı izler hemen kaybolur.</p>

  <p class="p6">Güçlük çekmeden karşıya varıyoruz. Çamur, ayak bileklerimden yukarı hiç çıkmadı. O da, ancak yolun sonuna doğru. Domuz, yolu iki kere uzattı, biz de iki yüz metre kadar bu kabuk üstünde yürümek zorunda kaldık. Her yanımdan ter akıyordu. Sadece korktuğumu söyleyemem, dehşetten donmuştum. Yolun ilk bölümünde, kaderimin Sylvain gibi ölmek mi olduğunu düşünüyordum. Zavallı dostumun son anı gözümün önüne geliyordu. Gövdesini seçebiliyordum ama başının yerinde sanki benim başım vardı. Bu yol bende büyük bir etki yaptı! Kolay kolay unutamam.</p>

  <p class="p6">&mdash; Elini ver.</p>

  <p class="p6">Cik-Cik denen bu bir deri bir kemik adam kıyıya tırmanmama yardım ediyor.</p>

  <p class="p6">&mdash; Eeee dostum, insan avcıları artık burada bizi bulamazlar mı?</p>

  <p class="p6">&mdash; O yönden hiç korkun olmasın.</p>

  <p class="p6">Adada ilerliyoruz. Bir karbon dioksit kokusu doluyor içime, öksürüyorum. Yanmakta olan iki odun kömürü ocağının dumanı bu. Sivrisinek tehlikesi yok hiç olmazsa. Rüzgârın etkisiyle döne döne yükselen dumanların altında damı yapraklarla, hasır gibi örülmüş dallarla kaplı küçük bir ev görünüyor. Evin kapısının önünde, Cik-Cik'ten önce gördüğüm Hindiçinli var.</p>

  <p class="p6">&mdash; Günaydın bey.</p>

  <p class="p6">&mdash; Onunla Fransızca konuş, kardeşimin arkadaşıdır.</p>

  <p class="p6">Ufacık tefecik cinli beni tepeden tırnağa süzüyor. Memnun kalmış olmalı ki, dişsiz ağzıyla gülüm-siyerek elini uzatıyor.</p>

  <p class="p6">&mdash; Gir içeri, otur.</p>

  <p class="p6">Mutfak tertemiz. Ateşin üstündeki büyük tencerede bir şey kaynıyor. Yerden en az bir metre yükseklikte, dallardan yapılma tek bir yatak var içerde.</p>

  <p class="p6">&mdash; Bu gece uyuyabilmesi için bir yer hazırlamama yardım et.</p>

  <p class="p6">&mdash; Olur Cik-Cik.</p>

  <p class="p6">Yarım saatten kısa sürede yatak hazır oluveriyor. İki Çinli sofrayı kuruyorlar, nefis bir çorba içiyoruz. Ardından da pilavla soğanlı yahni geliyor. Cik-Cik'in arkadaşı odun kömürünü satan adam. Adada oturmadığından, hava karardığında Cik-Cik'le baş başa kalıyoruz.</p>

  <p class="p6">&mdash; Evet, komutanın bütün ördeklerini arakladığım için firardayım.</p>

  <p class="p6">Yüzlerimiz, ocaktaki alevlerle ara sıra aydınlanıyor, karşılıklı oturmuş konuşuyoruz. Birbirimizi inceliyor, konuşurken birbirimizi anlamaya çalışıyoruz. Cik-Cik in yüzü pek sarı da değil. Güneşte yanmaktan bu sarılık bakır rengine dönüşmüş. Pırıl pırıl kara ve çekik gözleri, konuşurken insanın yüzünden hiç ayrılmıyor. Siyah tütün yapraklarından eliyle yaptığı uzun uzun purolar içiyor. Bense, kolsuzun getirdiği pirinç kâğıtlarına sardığım sigaraları tüttürüyorum.</p>

  <p class="p6">&mdash; Üç ay kadar oluyor işte, kamp komutanı beni öldürmeye karar verince tüydüm, işin kötü yanı da, kumarda yalnız ördek paralarını değil kömür ocaklarının parasını da kaybetmiş olmam.</p>

  <p class="p6">&mdash; Nerede kumar oynuyorsun?</p>

  <p class="p6">&mdash; Ormanda Her gece İnini kampındaki Çinlilerle Caccade kampından bırakılan eski mahkûmlar kumar oynarlar.</p>

  <p class="p6">&mdash; Denize açılmaya kararlı mısın?</p>

  <p class="p6">&mdash; Başka bir şey istediğim yok. Odun kömürü satarken bir gemi almak, gemiyi kullanacak ve benimle yola çıkmayı kabul edecek birini bulmaktan başka şey düşünmüyorum. Neyse, üç hafta sonra, kömür satışıyla bir tekne alırız. Kullanmayı bildiğine göre de açılırız denize.</p>

  <p class="p6">&mdash; Benim param var Cik-Cik. Tekneyi almak için odun kömürü satışını beklemek gerekmez.</p>

  <p class="p6">&mdash; Daha iyi. Bin beş yüz franga satılan, iyi bir şalupa var. Satan da, bir zenci oduncu.</p>

  <p class="p6">&mdash; Tekneyi gördün mü?</p>

  <p class="p6">&mdash; Tabii.</p>

  <p class="p6">&mdash; İyi ama benim de görmem gerekir.</p>

  <p class="p6">&mdash; Yarın teknenin sahibi Çikolata'ya giderim. Anlat bakalım Kelebek, nasıl kaçtın? Şeytan adasından kaçmak imkânsız sanırdım. Neden kardeşim Çang da seninle gelmedi?</p>

  <p class="p6">Kaçışımızı, Lisette adını verdiğimiz dalgayı, Sylvain'in ölümünü anlatıyorum ona.</p>

  <p class="p6">&mdash; Çang neden seninle gelmedi, şimdi anlıyorum. Gerçekten de yaptığın, çok tehlikeli bir işti. Talihin koruduğu bir adamsın, bunun için sağ salim vardın buralara. Tabiî çok memnun oldum.</p>

  <p class="p6">Üç saati aşkın bir süredir Cik-Cik'le gevezelik ediyoruz. Sonra fazla gecikmeden yatıyoruz, çünkü Cik-Cik güneş doğarken Çikolata'yı bulmak istiyor. Bütün gece yanması için ateşin üstüne kalın bir dal koymadan da uyumuyoruz. Duman boğazıma kaçıyor ve beni öksürtüyor ama faydası yok değil. Sivrisinekleri ortadan kaldırıveriyor.</p>

  <p class="p6">Yatağıma uzanmış ve battaniyeyi üstüme çekmiş, iliklerime kadar yayılan tatlı sıcaklıkla gözlerimi kapıyorum. Uyumam mümkün değil. Çok heyecanlıyım. Evet firar şimdilik bir aksilik çıkmadan yolunda gidiyor. Tekne iyiyse, sekiz güne varmadan yola çıkabiliriz. Cik-Cik ufak tefek, kara kuru ama olağanüstü bir dayanıklılığı ve üstün bir gücü olmalı. Dostlarına karşı mert ve açık yürekli, buna karşılık düşmanlarına aman vermeyen takımından herhalde. Asyalının yüzünden bir şey okumak mümkün değil, anlamı yok çünkü. Ama gözleri, Cik-Cik hakkında iyi şeyler söylüyor. Uyuyor ve güneşin altında parıldayan bir deniz görüyorum. Gemim dalgaları kazasız belasız aşarak özgürlüğe koşuyor.</p>

  <p class="p6">&mdash; Kahve mi istersin, çay mı?</p>

  <p class="p6">&mdash; Sen ne içiyorsun?</p>

  <p class="p6">&mdash; Çay.</p>

  <p class="p6">&mdash; Bana da çay ver.</p>

  <p class="p6">Güneş yeni yeni görünüyor, ateş dünden beri yanmakta, üstündeki küçük tencerede su kaynıyor. Bir horoz şen şakrak ötüyor. Çevremizde kuş sesi yok, kömür ocaklarının dumanı herhalde kuş yaşatmıyor. Kara domuz Çik-Cik'in yatağında. Epey tembel olmalı, hâlâ uyuyor çünkü. Pirinç unundan yapılma peksimetler ateşin üstünde kızarıyor. Arkadaşım bana şekerli bir çay verdikten sonra peksimeti ikiye bölüp üstüne margarin sürüyor ve uzatıyor. Ganice bir kahvaltı ediyoruz. İyice kızarmış üç peksimet yiyorum.</p>

  <p class="p6">&mdash; Gidiyorum, beni yola kadar geçir. Bağırıp ıslık çalan olursa cevap verme. Hiç tehlike yok, kimse buraya gelemez. Ama bir yerini gösterirsen, seni tüfekle vurabilirler.</p>

  <p class="p6">Efendisinin haykırışlarına domuz uyanıyor. Yiyip içtikten sonra dışarı çıkıyor, peşinden gidiyoruz. Doğru çamura yöneliyor. Dün çıktığımız yerin epey uzağından iniyor. On metre gidip dönüyor. Geçitten hoşlanmamış anlaşılan, üç kere denedikten sonra buradan geçebiliyor, Cik-Cik de, hiç düşünmeden peşine takılıp kuru toprağa ayak basıyor.</p>

  <p class="p6">Akşama doğru dönecek Cik-Cik, Ateşin üstüne yerleştirdiğim çorbayı tek başıma içiyorum. Kümeste bulduğum sekiz yumurtanın üçüyle de kendime bir omlet pişiriyorum. Rüzgârın yönü değişti, kulübenin karşısındaki kömür ocaklarının dumanı artık yana doğru uçuyor, öğleden sonra yağan yağmurdan korunmak için içeri girip yatağıma uzanıyorum. Karbon dioksit beni pek rahatsız etmiyor.</p>

  <p class="p6">Sabah adayı dolaştım Merkezinde oldukça büyük bir açıklık var. Kesik ağaçlar ve odunlar, Cik-Cik in ocağı için gerekli odunu nereden bulduğunu gösteriyor. Bir de kocaman beyaz kil çukuru görüyorum, herhalde odunun için için yanmasını sağlamak amacıyla üstüne sıvadığı toprağı da oradan çıkarıyor. Tavuklar bu açıklıkta dolanıp yem buluyorlar. Koca bir fare ayağımın altından sekip gidiyor, birkaç metre ötede ise uzunluğu iki metreyi geçen bir yılan ölüsüne rastlıyorum. Herhalde az önce kaçan fare öldürdü bu yılanı. Adada tek başıma geçirdiğim bu gün, birbirini izleyen keşiflerle dolu. Örneğin, bir karınca kuşu yuvası buldum. Yuvada anayla üç yavrusu yaşıyordu. Çevrelerinde de, birbirine girmiş koca bir karınca yuvası. Bir düzüne kadar küçücük maymun, ağaçtan ağaca atlıyorlar. Beni görünce şebekler çığlık atmaya koyuldular.</p>

  <p class="p6">Cik-Cik akşama doğru göründü.</p>

  <p class="p6">&mdash; Ne Çikolata'yı görebildim, ne tekneyi, Herhalde evinin bulunduğu küçük Caccade köyüne, yiyecek almağa gitti. Karnını iyi doyurdun mu?</p>

  <p class="p6">&mdash; Evet.</p>

  <p class="p6">&mdash; Biraz daha yemek ister misin.</p>

  <p class="p6">&mdash; Hayır.</p>

  <p class="p6">&mdash; Sana iki paket asker tütünü getirdim, ne yapalım, başkası yoktu.</p>

  <p class="p6">&mdash; Sağ ol fark etmez. Çikolata gittiğinde, geri dönmesi ne kadar sürer?</p>

  <p class="p6">&mdash; İki üç gün ama ben yarın yine gideceğim. Bulamazsam öbür gün tekrar uğrayacağım. Çünkü ne gün gittiğini bilmiyorum.</p>

  <p class="p6">Ertesi sabah ortalığı seller götürüyor. Yine de Cik-Cik, çırılçıplak yola çıkıyor. Giysileri koltuğunun altında, muşambaya sarılı.</p>

  <p class="p6">&mdash; Boşuna ıslanma sende&rdquo;, diyor.</p>

  <p class="p6">Onu geçirmiyorum bu kez.</p>

  <p class="p6">Yağmur diniyor. Güneş saatin onla, on bir arasında olduğunu gösteriyor. Kömür ocaklarından biri, sel gibi yağmurun altında yıkılmış. Yanına yaklaşıyorum. Seller yine de ateşi söndürememiş. Karmakarışık yığından dumanlar yükseliyor. Birden gözlerime inanamıyor, ovuşturduktan sonra yeniden bakıyorum: Kömür ocağının içinden tam beş çift pabuç çıkıyor. Dik duran bu pabuçların içinde birer ayak bulunduğu hemen fark ediliyor. Demek ki kömür ocağında yanan beş kişi var. İlk tepkimi uzun uzun anlatmak gereksiz. Böyle bir şeyi keşfetmek, insanın sırtından aşağı soğuk terlerin boşanmasına yol açıyor gerçekten. Eğiliyor ve pabucumun burnuyla odun kömürlerini biraz itince altıncı ayağı da buluveriyorum.</p>

  <p class="p6">Bu Cik-Cik hiç boş durmuyor, temizlediği herifleri seri halinde yakıp kül ediyor anlaşılan. O kadar etkileniyorum ki önce kömür ocağından uzaklaşıp, güneşlenmek için açıklığa yürüyorum. Sıcağa ihtiyacım var. Evet, bu boğucu havada birden buz kesiverdim, tropikler güneşinin şöyle üstüme iyice vurmasını istiyorum doğrusu.</p>

  <p class="p6">Bunları okurken anlattıklarım mantıksız bulunacak, böyle bir keşiften sonra terlemem gerektiği söylenecek. Tam tersi, ben maddî ve manevî yönden geçince ter damlaları alnımdan aşağı akmaya başlıyor. Tüpümün içinde çok param olduğunu ona anlattığımı düşündükçe, şimdiye kadar hayatta kalmamı mucize sayıyorum. Tabii, beni üçüncü bir kömür ocağı hazırlayıp onun içine atmayı tasarlamıyorsa.</p>

  <p class="p6">Kardeşi Çang'ın gemilerde korsanlık yapıp cinayet işlediği için mahkûm edildiğini hatırlıyorum. Yağmalamak üzere bir tekneye saldırdıklarında, tabii siyasî nedenlerle, içinde ne kadar canlı varsa hepsini yok ediyormuş. Demek bunlar, seri halinde cinayet işlemeye alışkın herifler. Üstelik burada tutsak sayılırım. Doğrusu, epey garip bir duruma düştüm.</p>

  <p class="p6">Dur yahu, bir toparlayalım kendimizi. Adada Cik-Cik'i öldürüp ocağa atarsam kimse bir şey fark etmez. Ama domuz benim sözümü dinlemez. Bu evcilleştirilmiş domuz keratası Fransızca bilmiyor ki. Demek adadan kurtulmanın imkânı kalmıyor. Çinliyi silahla tehdit edersem boyun eğer, ama beni adadan çıkarmaya mecbur ettikten sonra toprağa ayak basar basmaz onu öldürmem gerek. Çamura atarsam kaybolur. Hâlbuki herif işin kolayını bir yana bırakmış, temizlediklerini çamura atacak yerde yakıyor. Aynasızlara aldırdığım yok, ama Çinli dostları onu öldürdüğümü anlayınca insan avına çıkacaklar, ormanı da iyi bildiklerinden ellerinden kurtulmam mümkün olmayacak.</p>

  <p class="p6">Cik-Cik'in namludan doldurulan eski bir tüfeği var. Çorba pişirirken bile tüfeği yanından ayırmıyor. Tüfekle uyuyor, evden çıkıp kenefe gittiğinde yanına alıyor. Bıçağımı hep açık tutmalı, ama uyumalıyım da. Kaçmak için kendimize ne ortak bulmuşuz yani!</p>

  <p class="p6">Bütün gün ağzıma tek lokma koymadım. Şarkı seslerini duyduğumda henüz karar da vermiş değilim. Gelen Cik-Cik. Dalların ardına gizlenmiş onu gözlüyorum. Tepesinde bir paket taşıyor, kıyıya iyice yaklaştığında ortaya çıkıyorum. Gülümseyerek, un torbasına sarılı paketi bana geçiriyor, yanıma tırmanıp hızla eve yöneliyor. Peşinden gidiyorum.</p>

  <p class="p6">&mdash; İyi haberlerim var Kelebek. Çikolata döndü. Teknesini satmamış. Suya batmadan beş yüz kiloyu aşkın yük taşır, diyor. Getirdiğim pakette, ana yelkenle flok yapmak için kullanacağımız un torbaları var. Yarın benimle tekneyi görmeye geleceğine göre, daha un torbası alırız.</p>

  <p class="p6">Cik-Cik, bütün bunları hiç başını çevirmeden anlatıyor. Peş peşe dizilmiş yürüyoruz, önde domuz gidiyor, ardında Cik-Cik, en arkada da ben. Beni yarın tekneyi görmeye götüreceğine göre öldürmeye niyetlenmediğini düşünüyorum, öyle ya, kaçmak için hazırlık yapıyor. Un torbalarını almış bile.</p>

  <p class="p6">&mdash; Hay Allah ocaklardan biri yıkılmış. Herhalde yağmur yıkmıştır. O kadar yağmur yağdı ki, yıkılmasına şaşmıyorum.</p>

  <p class="p6">Ocağa bakmıyor bile, doğru eve giriyor. Ne diyeceğimi, ne karara varacağımı hiç bilmiyorum. Bir şey görmemiş gibi yapmak, pek olacak iş değil. Bütün gün, evin yirmi beş metre uzağındaki kömür ocağına yaklaşmamış numarası yapmamı da kimse yemez.</p>

  <p class="p6">&mdash; Ateşi söndürdün mü?</p>

  <p class="p6">&mdash; Evet, dikkat etmemişim.</p>

  <p class="p6">&mdash; Öyleyse bir şey de yemedin.</p>

  <p class="p6">&mdash; Hayır, karnım hiç aç değildi.</p>

  <p class="p6">&mdash; Hasta mısın?</p>

  <p class="p6">&mdash; Yoooo.</p>

  <p class="p6">&mdash; Öyleyse neden çorba içmedin yahu!.</p>

  <p class="p6">&mdash; Cik-Cik, seninle konuşacaklarım var.</p>

  <p class="p6">&mdash; Bırak da şu ateşi yakayım.</p>

  <p class="p6">&mdash; Hayır, seninle hemen konuşmak istiyorum, henüz hava kararmadan.</p>

  <p class="p6">&mdash; Ne var?</p>

  <p class="p6">&mdash; Ne olacak, ocak yıkıldığında içinde yakmakta olduğun üç adam ortaya çıktı. Nedir bu iş, anlat bakalım.</p>

  <p class="p6">&mdash; Hay Allah! Ben de bunun nesi var diyordum!</p>

  <p class="p6">Cik-Cik, hiç heyecanlanmadan yüzüme bakıyor.</p>

  <p class="p6">&mdash; Demek ölüleri görünce rahatın kaçtı ha? Anlıyorum seni, haklısın. Arkadan beni bıçaklamadığın için de talihim varmış doğrusu. Dinle Kelebek, bu üç kişi insan avcılarıydı. Bir hafta, on gün kadar önce bizim Çikolata'ya epey kömür satmıştım. Gördüğün Çinli, kömür çuvallarını adadan çıkarmama yardım etti. Kömürlerin taşınması da epey karışık bir hikâye: İki yüz metreden uzun, kalın bir iple birbirine bağlanan kömür çuvalları, çamurun üstünde kaydırılarak çekilir. Her neyse. Buradan, Çikolata'nın kayığının bulunduğu akarsuya varıncaya kadar epey iz bırakmışız. Yırtık çuvallardan da birkaç parça kömür düşmüş, işte o sıra, ilk insan avcısı çevremde dolanmaya başladı. Hayvanların çığlıklarından, ormanda birinin bulunduğunu anladım. Kendimi göstermeden herifi de gördüm. Bulunduğu yere arkadan dolanarak varmak, herifi arkadan vurup gebertmek hiç güç olmadı. Kimin öldürdüğünü bile fark etmeden can verdi. Bataklığın ölüleri gizlemediğini görmüştüm, önce gömülüyor, birkaç gün geçince çamurun yüzeyine çıkıyorlar. Adamı buraya getirdim ve ocağa attım...</p>

  <p class="p6">&mdash; Ya diğer ikisi?</p>

  <p class="p6">&mdash; Sen gelmeden üç gün önceydi. Ormanda eşine az rastlanan çok karanlık ve sessiz bir geceydi. Bu iki herif, hava karardığından beri su birikintisinin çevresinde pusuya yatmışlardı. Duman onlardan yana vurduğundan, içlerinden biri hafif hafif tıksırıyordu. Bu öksürük sesi, onların varlığından beni haberdar etti. Gün doğmadan, cesaretimi toplayıp, bulundukları yerin tam ters yönünde bataklığı geçtim. Uzatmayalım, insan avcılarının ilkini boğazladım. Herif gık diyemedi, öbürüne gelince, elinde bir av tüfeğiyle adayı gözlediği için ortaya çıkmak enayiliğini gösterdi. Bir kurşunda yere serdim, ölmediğini anlayınca da bıçağımı kalbine sokuverdim. İşte Kelebek, kömür ocağında bulduğun adamlar bunlar, ikisi Arap&rsquo;tı, biri Fransız. Sırtımda ikisiyle birden bataklığı geçmek hiç kolay olmadı doğrusu. Çok ağır olduklarından, aynı yolculuğu iki kere yapmam gerekti. Neyse, sonunda ikisini de ocağa atabildim.</p>

  <p class="p6">&mdash; Demek böyle oldu?</p>

  <p class="p6">&mdash; Evet Kelebek, yemin ederim ki böyle oldu.</p>

  <p class="p6">&mdash; Neden ölüleri bataklığa atmadın?</p>

  <p class="p6">&mdash; Söylediğim gibi, bataklık, içine attığın ölüleri geri verir. Ara sıra koca kova geyikler bataklıkta boğulur, bir hafta geçmeden yüzeye çıkıverirler. Leş kargaları yok edene kadar ortalık çok pis kokar. Üstelik ölünün bu kuşlar tarafından parçalanması uzun sürer, çığlıkları ve uçuşmaları merak uyandırır. Kelebek, benim yanımda bir şeyden çekinme. Emin olmak istiyorsan al tüfeğimi.</p>

  <p class="p6">Tüfeği almak istiyor canım, ama kendime hâkim olup büyük bir soğukkanlılıkla:</p>

  <p class="p6">&mdash; Hayır Cik-Cik, diyorum. Burada kaldığıma göre dost yanındayım, içim rahat, demektir. Yarın insan avcılarını yeniden yakmalısın, biz buradan ayrılınca neler olur bilinmez. Gıyabımda da olsa üç cinayetle suçlanmak istemem.</p>

  <p class="p6">&mdash; Olur, yarın sabah yakarım ölüleri. Ama hiç merak etmek. Bu adaya kimse ayak basamaz. Bataklığa gömülmeden geçmek imkânsızdır.</p>

  <p class="p6">&mdash; Ya kauçuk bir tekneyle?</p>

  <p class="p6">&mdash; Bak bunu düşünmemiştim.</p>

  <p class="p6">&mdash; Biri jandarmaları buraya getirir, adayı basmayı da kafalarına korlarsa, inan bana, salla geçiverirler. Bu yüzden, bir an öce yolu tutmalıyız.</p>

  <p class="p6">&mdash; Kabul. Ocak nasılsa, sönmedi, yarın iyice tutuştururuz, iki baca açarız, daha çabuk yanar.</p>

  <p class="p6">&mdash; İyi geceler Cik-Cik.</p>

  <p class="p6">&mdash; İyi geceler Kelebek. Tekrar ediyorum, rahat uyu, bana güvenebilirsin.</p>

  <p class="p6">Battaniyeyi çeneme kadar çekmiş, verdiği sıcaklığı içime sindiriyorum. Bir sigara yakıyorum. On dakika geçmeden Cik-Cik'in horultuları geliyor. Yanında uyuyan domuzu da horulduyor. Ocakta alev kalmadı ama meltem kulübeden içeri girdiğinde kızaran kor halindeki ağaç gövdesi insana bir huzur ve iç rahatlığı veriyor. Bu rahatın keyfini çıkarıyor, bir art düşünceyle uykuya dalıyorum: Yarın uyanırım, Cik-Cik'le dostluğumuz devam eder. Ya da Çinli, bizim Sacha Guitry'den de büyük bir oyuncudur, niyetini gizleyip beni uyutmuştur. O zaman da bir daha güneşi görmem imkânsızlaşır. Hakkında çok şey bildiğime göre, fazladan bir adam öldürmenin ona vız-geleceği muhakkak.</p>

  <p class="p6">Elinde bir teneke dolusu kahve, bizim seri cinayetler uzmanı beni uyandırıyor. Hiç bir şey olmamış gibi, dostça bir gülümsemeyle iyi günler diliyor. Güneş iyiden iyiye yükselmiş.</p>

  <p class="p6">&mdash; İç şu kahveyi, bir de peksimet al, üzerine margarin sürülmüştür.</p>

  <p class="p6">Yiyip içtikten sonra, her zaman dolu duran dışardaki fıçıdan su alıp yıkanıyorum. Nedenini sormuyor ve:</p>

  <p class="p6">&mdash; Bana yardım eder misin Kelebek, diyor.</p>

  <p class="p6">&mdash; Ederim, diyorum.</p>

  <p class="p6">Yarı yarıya kömürleşmiş ölüleri ayaklarından çekiyoruz. Bir şey söylemiyorum ama üçünün de karnının yarık olduğunu fark ediyorum. Bizim sevimli Çinli, heriflerin barsaklarında tüp saklayıp saklamadıklarını merak etmiş anlaşılan. Bunlar gerçekten insan avcısı mı? Sakın kelebek ya da kuş avlamaya çıkan mahkûmlar olmasın? Kendini korumak için mi öldürdü acaba onları, yoksa soymak için mi? Neyse, bu kadar tasa yeter de artar bile. Ölüleri, odun ve kille iyice örtülen kömür ocağına yerleştiriyor bile. İki baca açıyor bizimki. Ocak da iki görevi birden yükleniyor. Hem odun kömürü yapacak, hem de insan ölülerini kömüre çevirecek.</p>

  <p class="p6">&mdash; Kelebek, gidiyoruz.</p>

  <p class="p6">Domuzcuk, kısa sürede yolunu buluyor. Arka arkaya bataklığı geçiyoruz. Bu yolda giderken önüne geçilmesi imkânsız bir dehşet duyuyorum. Sylvain'in bataklıkta boğulması beni o kadar etkilemiş ki, adımımı soğukkanlılıkla atamıyorum hiç. Neyse, soğuk terler dökerek Cik-Cik'in ardından yürüyorum. Ayaklarımdan her biri, onun izlerinde. O geçti mi ben de geçeceğim demektir nasılsa. İki saatten fazla yürüdükten sonra, Çikolata'nın odun kestiği yere varıyoruz. Ormanda kimseye rastlamadık, dolayısıyla da gizlenmemiz gerekmedi.</p>

  <p class="p6">&mdash; Günaydın bey.</p>

  <p class="p6">&mdash; Günaydın Cik Cik.</p>

  <p class="p6">&mdash; İyi misin?</p>

  <p class="p6">&mdash;İiyiyim.</p>

  <p class="p6">&mdash; Tekneni dostuma göster bakalım.</p>

  <p class="p6">Tekne oldukça sağlam, yük taşımakta kullanılan bir şalupa. Ağır ama dayanıklı. Her yanına bıçağımı sokuyorum. Hiç bir yerine, yarım santimden fazla gömülmüyor. Zemini de sağlam. Teknenin yapılmasında kullanılan tahta da en iyisinden.</p>

  <p class="p6">&mdash; Kaç para istiyorsunuz?</p>

  <p class="p6">&mdash; İki bin beş yüz frank.</p>

  <p class="p6">Oracıkta anlaşıyoruz.</p>

  <p class="p6">&mdash; Yalnız bu teknenin salması yok. Size beş yüz frank daha vereceğim ama bir salma, bir dümen, bir de direk takmanız gerekecek. Direk, üç metre u-uzunluğunda hafif ve esnek tahtadan olmalı, işi ne zaman bitirirsiniz?</p>

  <p class="p6">&mdash; Sekiz gün sonra.</p>

  <p class="p6">&mdash; İşte size iki tane binlik, bir de beş yüzlük. Paraları ortadan ikiye böleceğim, öbür yarısını, malı teslimde alırsınız. Verdiklerimi iyi saklayın. Tamam mı?</p>

  <p class="p6">&mdash; Tamam.</p>

  <p class="p6">&mdash; Ayrıca permanganat, bir fıçı su, sigara ve kibrit, dört kişiyi bir ay yaşatacak kadar yiyecek, un, zeytinyağı, kahve ve şeker istiyorum. Yiyeceklerin parasını size ayrıca ödeyeceğim. Hepsini Kourou nehri üstünde bana teslim edeceksiniz.</p>

  <p class="p6">&mdash; Ama sizi nehrin ağzına kadar götüremem.</p>

  <p class="p6">&mdash; Bunu isteyen kim? Sadece tekneyi bu koyda değil, nehrin üstünde teslim etmenizi istiyorum.</p>

  <p class="p6">&mdash; İşte un torbaları, bir ip, dikiş iğneleri ve yelken dikmekte kullanılan sicim.</p>

  <p class="p6">Cik-Cik'le birlikte adaya dönüyoruz. Gece olmadan epey önce de, kazasız belasız eve varıyoruz. Dönüş yolunda Cik-Cik, iyice güçten düşen domuzu sırtında taşıyor.</p>

  <p class="p6">Bugün yine yalnızım, yelken dikerken sesler işitiyorum. Ağaçların ardına gizlenip bataklığın kıyısına yaklaşıyor ve karşı kıyıya bakıyorum. Cik-Cik &ldquo;entelektüel&rdquo; Çinliyle tartışıyor, arada el kol sallıyor. Sanki adam adaya geçmek istiyor da Cik-Cik karşı çıkıyor gibi. İkisinin de elinde birer pala var. Daha sinirlisi tek kollu. Allah vere de Cik-Cik'i öldürmese, Kendimi göstermeye karar veriyor, ıslık çalıyorum. Bana dönüyorlar.</p>

  <p class="p6">&mdash; Ne oluyor Cik-Cik?</p>

  <p class="p6">&mdash; Kelebek, seninle konuşmak istiyorum, diye sesleniyor diğeri. Cik-Cik beni adaya geçirmiyor.</p>

  <p class="p6">Çince, on dakika daha tartıştıktan sonra, domuz önde ikisi arkada adaya varıyorlar. Evde, çay maşrapaları elimizde, konuşmaya karar vermelerini bekliyorum.</p>

  <p class="p6">&mdash; Mesele şu, diyor Cik-Cik. Bizimle gelmek istiyor. Ben bu işle ilgim bulunmadığını, parayı senin verdiğini, dolayısıyla da karar hakkının sende olduğunu söylüyorum. Bir türlü inanmak istemiyor.</p>

  <p class="p6">&mdash; Kelebek, diyor beriki, Cik-Cik beni yanına almak zorunda.</p>

  <p class="p6">&mdash; Neden?</p>

  <p class="p6">&mdash; İki yıl önce, kumar yüzünden benim kolumu kesen o. Sonra da, kendisini öldürmeyeceğime yemin ettirdi. Yemin ettim ama bir tek şartla. Hayatı boyunca, istediğim zaman karnımı doyuracaktı. Hâlbuki buradan giderse, onu hayat boyu görmeyeceğim. Bu nedenle, ya seni yalnız bıraksın, ya beni de yanına alsın.</p>

  <p class="p6">&mdash; Hayatta görmediğim nelere rastlayacağım daha bakalım! Dinle, ben seni yanıma alırım. Tekne sağlam ve geniş, istersek daha kalabalık da olabiliriz. Cik-Cik karşı çıkmazsa gel.</p>

  <p class="p6">&mdash; Sağ ol, diyor tek kollu.</p>

  <p class="p6">&mdash; Ne dersin Cik-Cik?</p>

  <p class="p6">&mdash; Sen kabul ettikten sonra, benim de kabulüm.</p>

  <p class="p6">&mdash; Yalnız, önemli bir nokta var. Kayıplar listesine geçmeden, firar suçundan aranmadan kamptan çıkabilir ve gece bastırmadan nehre varabilir misin?</p>

  <p class="p6">&mdash; Hiç bir güçlüğü yok. Öğlenden sonra üçte kamptan çıkabilirim, iki saate varmadan da nehrin kıyısında olurum.</p>

  <p class="p6">&mdash; Cik-Cik, arkadaşını vakit kaybetmeden tekneye almamız gerekiyor. Bizi beklediği yeri gece bulabilecek misin?</p>

  <p class="p6">&mdash; Rahatlıkla.</p>

  <p class="p6">&mdash; Hareket gününü öğrenmek için bir hafta sonra gel.</p>

  <p class="p6">Tek kollu, elimi sıktıktan sonra sevinç içinde uzaklaşıyor. Karşı kıyıda ayrıldıklarını görüyorum. Ayrılmadan önce de ellerini birbirine dokunduruyorlar, işler yolunda. Cik-Cik kulübeye döndüğünde:</p>

  <p class="p6">&mdash; Düşmanınla çok garip bir anlaşma yapmışsın, diyorum. Bir adamı hayat boyu beslemeyi kabullenmek pek hoş olmasa gerek. Neden kolunu kestin?</p>

  <p class="p6">&mdash; Kumar yüzünden kapıştık.</p>

  <p class="p6">&mdash; Öldürsen daha iyi ederdin.</p>

  <p class="p6">&mdash; Hayır, çünkü benim çok iyi dostumdur. Bu suçtan çıktığım askerî mahkemede beni sonuna kadar savundu, ilk saldıranın kendisi olduğunu ve benim meşru müdafaa halindeyken kolunu kestiğimi söyledi. Anlaşma şartlarını ben, hiç bir baskı görmeden kabul ettim. Yalnız işi sana bir türlü söyleyemiyordum, çünkü kaçış masraflarının tümünü sen çekiyordun.</p>

  <p class="p6">&mdash; Peki Cik-Cik, bir daha bundan bahsetmeyelim. Tanrı'nın izniyle özgürlüğüne kavuştuğunda ne istersen yaparsın.</p>

  <p class="p6">&mdash; Sözümü tutacağım.</p>

  <p class="p6">&mdash; Bir gün kurtulursan ne yapmayı düşünüyorsun?</p>

  <p class="p6">&mdash; Lokanta açmayı. Ben çok iyi aşçıyım, dostum da. Çinlilerin yaptığı bir çeşit makarna yemeği olan &ldquo;Chow mein&rdquo; ustası.</p>

  <p class="p6">Bu olay keyfimi yerine getirdi. Hikâye o kadar gırgır ki, ara sıra Cik-Cik'e takılmadan kendimi alamıyorum.</p>

  <p class="p6">Çikolata sözünü tutuyor: Beş gün sonra her şey hazır. Bardaktan boşanırcasına yağan yağmur altında tekneye gittik. Diyecek şey yok. Direk, dümen ve salma birinci sınıf malzemeyle tekneye bağdaştırılmış. Nehrin dirsek yaptığı bir yerde, içinde istediğim fıçı ve yiyeceklerle bizi bekliyor, iş tek kolluya haber vermeye kalıyor. Kampa gidip onunla konuşma görevini Çikolata üstüne alıyor. Kıyıya yanaşıp tehlikeye girmememiz için, tek kolluyu teknenin bulunduğu yere Çikolata götürecek.</p>

  <p class="p6">Kourou ırmağının ağzında iki işaret feneri var. Yağmur yağarsa, nehrin ortasını tutup tehlikesizce dışarı çıkabileceğiz. Tabiî, bulunduğumuz yerin anlaşılmaması için yelken açmak yok. Çikolata, siyah boya ile fırça da buluyor bize. Yelkenin üstüne büyük bir K ile 21 numara yazacağız. K 21 avlanmak üzere geceleri nehre açılan bir balıkçı teknesinin numarası. Nehrin ağzından denize açılırken görülürsek bile, bizi öteki tekne sanacaklar.</p>

  <p class="p6">Ertesi akşam yedide, hava karardıktan bir saat sonra hareket ediyoruz. Cik-Cik, tekneyi bıraktığımız yeri elimizle koymuş gibi bulacağımızı söylüyor. Hava kararmadan önce bir saat kadar yol alabilmek için, adadan saat beşte ayrılacağız.</p>

  <p class="p6">Kulübeye dönüş neşe içinde oluyor. Cik-Cik ardına bile bakmadan, sırtında domuz yürüyor ve durmadan da konuşuyor:</p>

  <p class="p6">&mdash; Nihayet kürekten kurtuluyorum. Özgürlüğümü sana ve kardeşim Çang'a borçluyum. Belki bir gün, Fransızlar Hindiçini'den gittiklerinde, anavatanıma dönebilirim.</p>

  <p class="p6">Kısacası, bana büyük güveni var. Hele tekneden hoşlandığımı görmek, onu pek sevindiriyor. Adada son gecemi geçiriyorum, umarım ki bu Güyan'daki son gecem olur.</p>

  <p class="p6">Nehirden çıkıp denize açılırsam, özgürlüğe kavuştum demektir. Savaş başladığından beri, hiç bir ülke kaçakları iade etmediğinden, tek tehlike geminin fırtınada batması. Savaş hiç olmazsa burada bir işimize yarıyor. Enselenirsek ölüm cezası mutlak, tekrar ediyorum, yakalamak şartıyla bizi ölüme mahkûm edebilirler. Sylvain'i düşünüyorum: O düşüncesizliği yapmasaydı şimdi benimle birlikte, yanı başımda olacaktı. Kafamda bir telgraf metni hazırlayarak dalıyorum:</p>

  <p class="p6">&ldquo;<span class="t6">Say</span><span class="t6">ı</span><span class="t6">n Ba</span><span class="t6">ş</span><span class="t6">savc</span><span class="t6">ı</span> <span class="t6">Pradel &mdash; Sonunda, bir daha dönmemek üzere, beni içine att</span><span class="t6">ığı</span><span class="t6">n</span><span class="t6">ı</span><span class="t6">z koku</span><span class="t6">ş</span><span class="t6">mu</span><span class="t6">ş</span><span class="t6">luk yolunu yendim ve kurtuldum. Bunun için dokuz y</span><span class="t6">ı</span><span class="t6">l geçmesi gerekti.</span>&rdquo;</p>

  <p class="p6">Cik-Cik beni uyandırdığında güneş epey yükseklerde. Çay ve peksimet atıştırıyoruz. Her yer kutu dolu. Sazdan iki kafes gözüme çarpıyor.</p>

  <p class="p6">&mdash; Bu kafesleri ne yapacaksın?</p>

  <p class="p6">&mdash; Yolda yemek üzere, içine tavuk dolduracağım.</p>

  <p class="p6">&mdash; Çıldırmışsın Cik-Cik! Hiç tavuk götürülür mü?</p>

  <p class="p6">&mdash; Götürülür, ben yanıma almak istiyorum.</p>

  <p class="p6">&mdash; Hasta mısın yahu? Sular alçalmaya başlar da gecikir ve nehirden sabah çıkmak zorunda kalırsak tavuklarla horozlar başlarlar ötüşmeye. Ne büyük tehlikelerle karşılaşacağımızı düşünebiliyor musun o zaman?</p>

  <p class="p6">&mdash; Ben tavukları bırakmam.</p>

  <p class="p6">&mdash; Pişir hepsini, yağa koy. Hem saklanabilir, hem de yolculuğun ilk üç günü yenebilir.</p>

  <p class="p6">Sonunda aklı yatan Cik-Cik tavukları aramaya çıkıyor. Ama yakaladığı ilk dört tavuğun çığlıkları diğerlerinin aklını başına getirmiş olmalı ki, hepsi ormana dağılıp gizleniveriyorlar. Cik-Cik bir beşinci tavuk bulamıyor. Tehlikeyi nasıl sezdiği anlaşılamayan hayvanların esrarı bu.</p>

  <p class="p6">Katır gibi yüklenip, domuzun ardından bataklığı geçiyoruz. Cik-Cik domuzu da yanımıza almamız için yalvardı.</p>

  <p class="p6">&mdash; Hayvanın bağırmayacağına söz veriyor mu sun?</p>

  <p class="p6">&mdash; Yemin ederim ki gıkı çıkmayacak. Ben emir verdiğimde dilini tutar. Bizi temizlemek için peşimize birkaç kaplan düşmüştü, o zaman bile bağırtmadı. Oysa gövdesindeki bütün kıllar dimdik havadaydı.</p>

  <p class="p6">Cik-Cik'in iyi niyetinden emin, sevgili domuzunu da birlikte götürmeyi kabul ediyorum. Teknenin bulunduğu yere vardığımızda hava karanlık. Çikolata, Kolsuz'la birlikte bizi bekliyor, iki elektrik lambası her şeyi denetlememizi sağlıyor. Eksiğimiz yok. Yelken halkaları direğe takılmış, flok çekilmeye hazır. Cik-Cik, Kendisine anlattığım manevrayı iki üç kere tekrarlıyor. Kendisinden ne beklediğimi hemen kavrıyor. Bize dürüst davranan zencinin parasını da veriyorum. O kadar saf bir adam ki, yanına, yarım paralarla yapıştırıcı kâğıt almış. Paraları yapıştırmamı rica ediyor. Bir an bile, elindeki paraları geri alabileceğim aklına gelmemiş. İnsan başkaları hakkında kötü şeyler düşünmüyorsa iyi ve dürüst demektir. Çikolata da mert ve namuslu bir adam. Kürek mahkûmlarına nasıl davranıldığını görünce üç kürek mahkûmunun kaçmasına yardım etmekte en ufak bir sakınca görmüyor.</p>

  <p class="p6">&mdash; Eyvallah Çikolata, ailenin ve senin talihiniz açık olsun.</p>

  <p class="p6">&mdash; Sağ olun.</p>
</body>
</html>
